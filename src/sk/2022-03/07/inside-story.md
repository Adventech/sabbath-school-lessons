---
title:  Misijný príbeh
date:   12/08/2022
---

#### Část 7: Otcovo rozhodnutie 7. časť

_Andrew McChesney_

Štyri dni po Juniorovom krste zlí duchovia prikázali otcovi zabiť syna i jeho mamu. Upozornili ho, že ak to neurobí, Junior a mama ho zničia, pretože sa za neho modlia. Otec pozbieral všetku odvahu a opýtal sa duchov: „Ako to je možné? Nie sú naše modlitby silnejšie?“

Zlí duchovia sa stiahli. Povedali otcovi, aby odišiel zo svojho domova v brazílskom meste Manaus. Prikázali mu, aby nastúpil na loď, ktorá smerovala do jedného z piatich miest, kde sa nachádzali chrámy náboženstva Condomblé. Keď si chcel otec kúpiť lístok, nebolo už žiadne voľné miesto. Mohol cestovať jedine do Coari. Otec si spomenul, že tam žije jeho strýko. Rozhodol sa preto odísť tam.

Strýko Cesario Ferreira sa potešil, keď uvidel otca. Hneď zorganizoval rodinné stretnutie. Otec síce nepoznal všetkých príbuzných, ale zveril sa im, že doma práve riešia duchovný konflikt. 92-ročná teta Tereza ho poklepala po pleci a povedala: „Synu, prišiel čas, aby si prestal bojovať. Zlým duchom si slúžil celý život. Teraz je čas, aby si slúžil Bohu.“

Otec bol šokovaný. „Patríte do protestantskej cirkvi?“ opýtal sa jej. Veľmi dobre vedel, že zlí duchovia mu povedali, aby sa týmto ľuďom vyhýbal.

Teta Tereza sa usmiala. Aj ostatní príbuzní sa usmievali. „Synu, všetci sme protestanti!“ povedala.

Na druhý deň otec s obavami zavolal do svojho chrámu a pýtal sa kňaza na radu. Strýko Cesario, ktorý práve pripravoval raňajky, počul ich rozhovor. Po tom, čo otec zvesil telefón, povedal mu: „Synu, vieš o tom, že Ježiš vyháňal zlých duchov?“

„Ako to robil?“ spýtal sa otec.

Najbližšie tri dni mu strýko Cesario čítal biblické príbehy o tom, ako Ježiš vyháňal démonov. Na štvrtý deň mu prečítal príbeh o mužovi, ktorý bol posadnutý légiou zlých duchov. Je zaznamenaný v Marekovom evanjeliu 5,1-19. Otca prekvapilo najmä to, čo démoni povedali Ježišovi: „Volám sa Légia, lebo je nás mnoho.“ (Mk 5,9) „Tak to musí byť pravda,“ zareagoval otec. „Keď som šiel na Juniorov krst, išla so mnou légia zlých duchov.“

Na piaty deň strýko Cesario už nepovedal žiaden príbeh. Otec sa bál spýtať, prečo. Vybral sa na dlhú prechádzku. Večer dostal telefonát, ktorý ho veľmi nahneval. Zavolal mu kňaz z chrámu a prosil ho o pomoc pri príprave zvierat na obetovanie.

„Nech sú obeťou samotní démoni!“ vybuchol otec hnevom. „Prikázali mi, aby som zabil vlastného syna. Vyriešte si svoje problémy bezo mňa!“

Poriadne nahnevaný si otec sadol k stolu, aby sa navečeral. „Synu,“ povedal strýko Cesario, „vieš o tom, že diabol zabil Jóbovi synov a dcéry?“ Otec ešte nikdy nepočul o Jóbovi. Rozplakal sa, keď mu strýko vyrozprával celý biblický príbeh. Nakoniec otec povedal: „Rozhodol som sa. Odídem z náboženstva Condomblé. Chcem spoznať Boha adventistov. Prosím modlite sa za mňa. Diabol ma bude chcieť zabiť.“

Na druhý deň sa otec vrátil domov a oznámil mame svoje rozhodnutie. „Som ochotný nasledovať tvojho Boha,“ povedal.

_Vaše dary trinástej soboty pomôžu otvoriť osem nových zborov v Juhoamerickej divízii. Štyri z nich sa nachádzajú v Brazílii, kde žije aj rodina Eduarda dos Santos._
