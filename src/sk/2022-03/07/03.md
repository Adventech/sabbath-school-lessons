---
title:  Kto je náš Otec
date:  08/08/2022
---

> <p></p>
> <sup>1</sup>Nato Jób odpovedal Hospodinovi takto: <sup>2</sup>„Spoznal som, že môžeš všetko a že nijaký plán nie je pre teba neuskutočniteľný. <sup>3</sup>Kto tu pre neznalosť zakrýva múdre rozhodnutie? Preto odpovedám: ‚Ja som hovoril o veciach, ktoré som nechápal, a o divoch, o ktorých neviem.‘ <sup>4</sup>Vypočuj ma, prosím, a ja prehovorím. Budem ti klásť otázky a ty ma poučíš. <sup>5</sup>Chýr o tebe sa mi dostal do ucha, ale teraz ťa na vlastné oči vidím. <sup>6</sup>Preto odvolávam svoje slová a kajám sa v prachu a v popole.“  

**Osobné štúdium**

Evanjelista Oswald Chambers napísal: „Pýtal si sa niekedy Boha, čo chce robiť? Nikdy ti to nepovie. Boh ti nepovie, čo bude robiť – namiesto toho ti zjaví sám seba.“ (To nejlepší pro jeho slávu. Návrat domů, Praha 1996, 2. januára.)

`Ako rozumieš myšlienke Oswalda Chambersa?`

Kniha Jób sa začína veľkou osobnou tragédiou. Jób stratí všetko, okrem vlastného života a manželky, ktorá uprostred bolesti povie: „Rúhaj sa Bohu a zomri!“ (Jób 2,9). Nasleduje diskusia, v ktorej sa jeho priatelia snažia prísť na to, prečo sa to všetko Jóbovi stalo. Počas všetkých týchto diskusií Boh mlčí.

Potom sa zrazu v 38. kapitole Jóbovi zjaví Boh a povie: „Ktože to zatemňuje zámer nevedomými slovami?“ (Jób 38,2) A Boh začne klásť Jóbovi asi šesťdesiat ohromujúcich otázok. Pozri sa na ne v texte Jób 38 a 39.

Po poslednej otázke sa Jób zmohol len na túto odpoveď: „4Pozri, čože ti ja taký nepatrný odpoviem? Kladiem si ruku na ústa. 5Raz som prehovoril, ale už sa neozvem, ba aj druhý raz, ale už nebudem pokračovať.“ (Jób 40,4.5) Boh však neskončil. Pokračoval v kladení „dôležitých“ otázok.

`Uvažuj o poslednej Jóbovej odpovedi (Jób 42,1–6). Čo sa Boh snažil povedať Jóbovi a ako to naňho zapôsobilo?`

V celom texte nenachádzame ani jednu Božiu odpoveď na uvažovanie a otázky Jóbových priateľov. Boh však vykresľuje obraz svojej neporovnateľnej veľkosti, ako sa zjavuje v úžasnom diele stvorenia. Jób po takomto „zjavení“ nepotreboval žiadne ďalšie odpovede. Túžbu po vysvetleniach zatienil ohromujúci obraz Božej veľkoleposti.

Tento príbeh odhaľuje fascinujúci paradox. Nádej a povzbudenie môžu prameniť z uvedomenia si, že vieme len veľmi málo. Inštinktívne sa snažíme nájsť útechu tým, že získame odpovede a nadobudneme poznanie. Prirodzene sa preto cítime znechutení a zmalomyseľnení, keď nenachádzame odpovede na pálčivé otázky. Niekedy však Boh vyzdvihne našu nevedomosť, aby sme si uvedomili, že ľudská nádej môže nájsť istotu iba v Bytosti, ktorá je oveľa väčšia ako my.

**Aplikácia**

`Odohráva sa aj teraz v tvojom živote alebo okolí niečo, čomu nerozumieš? Ak áno, zameraj sa na Boha a jeho charakter. Ako ti môže priniesť nádej skutočnosť, že musíš vytrvať v tom, čo je nateraz nepochopiteľné?`