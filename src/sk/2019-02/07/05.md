---
title:  Podriadenie sa
date:   15/05/2019
---

> <p></p>
> Navzájom sa podriaďujte v bázni pred Kristom.  (Ef 5,21)

`Uvažuj o texte Ef 5,21–6,9. Aké rady dáva Pavol v súvislosti s pokorou a službou vo vzťahoch? Ako môžu tieto postoje prospieť jednote cirkvi? Prečo sú také dôležité v rodinnom prostredí?`

Slovo „podriaďte sa“ (Ef 5,21) znamená zaujať pred druhým človekom postoj pokory – a to ako výsledok vlastného, slobodného rozhodnutia. Tento jedinečný princíp sa začína u Krista (Mat 20,26–28; Ján 13,4.5; Fil 2,5–8) a je vlastný všetkým, ktorí sú naplnení jeho Duchom (Ef 5,18).

K takémuto postoju má ľudí motivovať „bázeň pred Kristom“ (Ef 5,21). Vzájomnosť v sebaobetovaní a v dávaní bola a stále je revolučným kresťanským učením o vzťahoch. Prejavuje sa tak duchovná realita, že v Kristovi sme si rovní – bez výnimky.

Princípy v rodine. Rodina je miesto, kde sa naplno preukáže schopnosť a ochota kresťana podriadiť sa. Ak to funguje v rodine, potom sa to výrazne prejaví aj v cirkvi. Keď sa Pavol začne venovať princípu podriadenia sa, ihneď sa zameria na uplatnenie tohto princípu v rodinnom živote.

V texte Ef 5,22–6,9 sa hovorí o troch druhoch vzťahov, ktoré sú v spoločnosti najčastejšie a zároveň najviac nevyvážené. Pavlovým zámerom nie je upevniť či posilniť existujúci spoločenský poriadok, ale ukázať, aký vplyv a akú zmenu prináša viera v Krista, ktorá vyvoláva dobrovoľnú a zároveň vzájomnú podriadenosť veriacich.

**Prečo sa podľa teba Pavol vo svojom liste vždy najprv  prihovorí sociálne slabším a  spoločensky nižšie postaveným – manželkám, deťom a otrokom? Nájdi a zaznamenaj si spôsob, akým sa podľa Pavla majú navzájom podriadiť jednotlivé skupiny ľudí, o ktorých píše.**

`Ef 5,22`

`Ef 6,1`

`Ef 6,5`

Tých, čo sú silnejší alebo majú vyššie spoločenské postavenie – manželia, rodičia a páni – spomína Pavol vždy ako druhých. Každá z týchto skupín dostáva príkaz, ktorý je v danej kultúre minimálne neobvyklý. Tieto pokyny museli veriacich v prvom storočí prekvapiť. Ich cieľom bolo vyrovnať priestor okolo kríža a otvoriť cestu pre vytvorenie skutočnej jednoty vo vzťahoch.

`V ktorých vzťahoch prežívaš pocit najväčšej spolunáležitosti a jednoty? V ktorých vzťahoch prežívaš pocit neistoty, strachu alebo odcudzenia? Prečo? Čo by si mohol ty sám urobiť pre zlepšenie týchto vzťahov?`