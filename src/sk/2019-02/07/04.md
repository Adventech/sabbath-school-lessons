---
title:  Sebectvo – ničiteľ rodiny
date:   14/05/2019
---

> <p></p>
> 3 Nič nerobte z ctižiadostivosti ani pre márnu slávu, ale radšej v pokore pokladajte iných za vyšších od seba 4a nevyhľadávajte iba svoje záujmy, ale aj záujmy druhých. 5Majte v sebe také zmýšľanie, aké zodpovedá životu v Kristovi Ježišovi.  (Fil 2,3–5)

**„Ak by sme odložili sebectvo, za päť minút by sa nám podarilo vyriešiť väčšinu problémov.“ (EW 119)**

Naša ľudská prirodzenosť je skazená hriechom. Pravdepodobne najväčším príkladom tejto skazenosti je prekliatie sebectva. Sebectvo je nám vlastné od narodenia. Malé deti sa už od začiatku prejavujú tým, že chcú všetko pre seba. „Ja, ja, ja sám, mne, daj...“ Kým človek dospeje, tieto charakterové črty môžu nadobudnúť obludné rozmery – a to predovšetkým v domácom prostredí.

Ježiš nás prišiel nielen zachrániť od hriechu, ale chce nás aj zmeniť (Ef 4,24). V Písme nachádzame zasľúbenie, že vďaka Kristovej moci nás nemusí ovládať naše hriechom poznačené ja. Celý Ježišov život je dokonalým príkladom obetavej služby a nesebeckého konania. Keď nasledujeme Ježišov spôsob života (1Ján 2,6), postupne prekonáme aj sklony žiť len sami pre seba.

**Uvažuj o nasledovných textoch. Čo sa z nich dozvedáš o nesebeckom spôsobe života? Čím môžu byť pre teba tieto texty posilnením a inšpiráciou?**

`Fil 2,3–11`

`1Ján 3,16–18`

Ako sa uvádza v citáte Ellen G. Whiteovej uvedenom vyššie, ak by sme odložili pýchu a sebectvo, veľa problémov by sa nám podarilo vyriešiť veľmi rýchlo – oveľa skôr, než by sa zmenili na niečo poriadne odporné. Všetci členovia rodiny – a predovšetkým rodičia – musia byť očistení (Prísl 16,6) od hriechu pod Kristovým krížom, ktorý je v celom vesmíre tým najväčším príkladom nesebeckého konania. Túto zmenu potrebujeme podstúpiť, aj keby to znamenalo neustále sa vracať pod kríž a v pokornej modlitbe, vo viere a v slzách znova a znova prosiť o nový začiatok.

`Koľko času venuješ modlitbám za to, aby ťa Kristus zbavil sebectva, ktoré sa prejavuje v tvojom živote? Na čo by si sa mal zamerať? Čo je základným predpokladom zmeny v živote človeka?`