---
title:  Kristus ako stred rodiny
date:   12/05/2019
---

> <p></p>
> 16 Oboch zmieril s Bohom v jednom tele, na kríži usmrtil ich nepriateľstvo. 17A keď prišiel, ohlasoval pokoj vám, čo ste boli ďaleko, a pokoj tým, čo boli blízko. 18Veď skrze neho máme v jednom Duchu obaja prístup k Otcovi. 19A tak teda už nie ste cudzinci a prišelci, ale ste spoluobčania svätých a členovia Božej rodiny. 20Ste vybudovaní na základe apoštolov a prorokov, pričom uholným kameňom je Ježiš Kristus.  (Ef 2,16–20)

`Uvažuj o texte Efezanom 2,11–22. Aký obraz Pavol používa na vyjadrenie novej jednoty, ktorá má prostredníctvom Krista existovať medzi ľuďmi? Akým spôsobom Kristus z „dvoch“ urobil „jedného“? (Pozri aj Gal 3,28.)`

Kristov kríž okrem zmierenia s Bohom pomáha odstrániť aj bariéry v medziľudských vzťahoch. V židovskom chráme múry oddeľovali rôzne skupiny ľudí: mužov od žien a Židov od veriacich z pohanov. Na opísanie jednoty veriacich z oboch skupín (Židov a pohanov) Pavol používa jazyk, ktorý môžeme aplikovať aj na iné rozdelenia – medzi národmi, etnickými a sociálnymi skupinami a pohlaviami. „V sebe z dvoch stvoril jedného nového človeka a nastolil pokoj.“ (Ef 2,15) Je to dobrá správa, ktorá pomáha prežívať skúsenosť „jedného tela“ aj partnerom v manželstve. Vďaka viere v Krista môžu prežiť zmierenie aj rodiny, ktoré z rôznych dôvodov prešli skúsenosťou dlhodobého rozdelenia.

`Jedna vec je čítať biblické texty o jednote v Kristovi, ale niečo úplne iné je túto jednotu naozaj prežiť. Aké praktické zmeny , ktoré nám umožnia okúsiť zasľúbenú jednotu a harmóniu, chce Kristus priniesť do nášho života? Uvažuj v tejto súvislosti  o textoch Rim 6,4–7; 2Kor 5,17 a Ef 4,24–32.`

„Predstavte si veľký kruh, z ktorého okraja smeruje do stredu množstvo čiar. Čím bližšie sú tieto čiary k stredu, tým bližšie sú si navzájom. ... Čím bližšie prichádzame ku Kristovi, tým bližšie by sme mali mať jeden k druhému.“ (AH 179)

„Medzi otcom a synom, manželom a manželkou, ... či si to už uvedomujú alebo nie, stojí Kristus ako Prostredník. Priamy kontakt s naším okolím môžeme nadviazať len prostredníctvom Neho, prostredníctvom Jeho slova a tým, že ho budeme nasledovať.“ (Bonhoeffer, Dietrich: The Cost of Discipleship. New York: The MacMillan Publishing, 1979. str. 108)

`Ako blízko Krista (stredu spomínaného kruhu) sa nachádza tvoja rodina alebo tvoja cirkev? Čo všetko je potrebné zbúrať v našich vzťahoch, aby sa čo najviac blížili k ideálu?`