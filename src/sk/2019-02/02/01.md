---
title:  Rozhodnutia
date:   06/04/2019
---

### Texty na tento týždeň
Ef 1,1–4; Mat 22,35–37; Mat 7,24.25; Prísl 18,24; 1Kor 15,33; Kaz 2,1–11

> <p>Základný text</p>
> Ak sa vám nepáči, vyvoľte si dnes, komu chcete slúžiť: či bohom, ktorým slúžili vaši otcovia za Veľriekou, alebo bohom krajiny Amorejčanov, v ktorej bývate. Ja však i môj dom budeme slúžiť Hospodinovi.  (Jozua 24,15)

Všimli ste si už, že v živote sa nepretržite rozhodujeme, neprestajne si vyberáme z viacerých možností? Dalo by sa to povedať aj tak, že odkedy ráno vstaneme, až kým večer nejdeme spať, je pred nami obrovské množstvo rozhodnutí. Každý deň ich je toľko, že často o nich ani len neuvažujeme. Prosto sa rozhodneme.

Niektoré voľby sú jednoduché a sú pre nás úplne bežné. Iné môžu zásadne zmeniť náš život a dokonca môžu mať následky pre večnosť – nielen pre nás, ale aj pre naše rodiny.

Je preto dôležité, aby sme premýšľali o rozhodnutiach, ktoré robíme. Ide najmä o tie dôležité, ktoré môžu ovplyvniť život nielen nás samotných, ale aj životy členov našej rodiny.

Mnohí z nás určite ešte aj dnes ľutujú niektoré dávne rozhodnutia. Iní z nás zas žijú na troskách vlastných zlých rozhodnutí. Našťastie, existuje odpustenie, vykúpenie a uzdravenie – a to dokonca aj pre tie najhoršie rozhodnutia.

Tento týždeň sa budeme zoširoka venovať tomu, ako sa rozhodujeme, ako by sme mali k rozhodnutiam pristupovať a ako môžu naše rozhodnutia ovplyvniť nás aj naše rodiny.