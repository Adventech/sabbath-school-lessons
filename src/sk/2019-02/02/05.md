---
title:  Výber životného partnera
date:   10/04/2019
---

> <p></p>
> 102 Od tvojich rozhodnutí sa neodchyľujem, lebo ty ma poúčaš. 103Akú sladkú chuť má tvoja reč, mojim ústam je sladšia ako med.  (Žalm 119,102.103)

Ak platí, že si máme veľmi pozorne vyberať svojich priateľov, potom oveľa opatrnejší a starostlivejší by sme mali byť pri výbere svojho budúceho životného partnera. Adam bol nesmierne požehnaný, že Boh pre neho stvoril životnú spoločníčku – vlastnými rukami a z Adamovho vnútra. Adamov výber bol jednoduchý, keďže Eva bola nielen jedinou, ale aj dokonalou ženou. My ostatní to máme trocha ťažšie, keďže nikto z nás nie je dokonalý a vyberáme si z obrovského množstva ľudí.

Keďže je toto rozhodnutie naozaj dôležité, Boh nás v tejto oblasti nášho života nenechal bez poučenia a rád. Okrem všetkých relevantných krokov, o ktorých sme uvažovali v časti na pondelok, v súvislosti s výberom manželského par-tnera by sme mali nasledovať aj niektoré ďalšie rady (podrobnejšie sa na otázku manželstva pozrieme v šiestej lekcii). Okrem rozhodnutia slúžiť Hospodinovi patrí naše rozhodnutie o budúcom životnom partnerovi medzi tie, ktoré najvážnejším spôsobom ovplyvnia náš život.

**V nasledujúcich textoch môžeme nájsť veľmi všeobecné princípy pre uskutočňovanie rozhodnutí v našom živote. Ako by si ich aplikoval na výber správneho partnera pre manželstvo?**

`Žalm 37,27`

`Žalm 119,97.102.103`

`1Kor 15,33`

`Jak 1,23–25`

Okrem toho, že si potrebujeme vybrať svojho životného partnera veľmi opatrne, platí aj nasledujúca úloha: Buď aj ty správnym človekom pre manželstvo. „Všetko, čo chcete, aby ľudia robili vám, robte aj vy im. V tom je celý zákon i proroci.“ (Mat 7,12) Ak sa niekomu podarí nájsť človeka, ktorý spĺňa všetky predpoklady na to, aby bol dobrým manželom alebo manželkou, neznamená to ešte, že ich spoločná cesta životom bude úspešná. Jednou z podmienok totiž je, aby tieto predpoklady spĺňal aj človek, ktorý hľadá. Ak mu chýbajú základné kvality na úspešné budovanie dlhodobého vzťahu, potom sa skôr či neskôr objavia vážne problémy.

Takéto poznanie nie je ničím novým a uvedené princípy môžeme pozorovať aj v ostatných oblastiach života. Apoštol Pavol na začiatku svojho Listu Rimanom venuje pomerne veľký priestor tomu, aby ľuďom, ktorí majú tendenciu iných odsudzovať, ukázal, že aj oni sami sa dopúšťajú rovnakých chýb a previnení ako ľudia, ktorých odsudzujú. A napokon, Ježiš povedal: „A prečo vidíš triesku v oku svojho brata a brvno vo vlastnom oku nezbadáš?“ (Mat 7,3)

`Uvažuj o tom, ako a kedy túžiš (alebo sa rôznym spôsobom dožaduješ), aby tvoji blízki (možno životný partner či deti) mali také vlastnosti alebo charakterové črty, aké tebe samému chýbajú. Čo sa z tohto poznania môžeš naučiť?`