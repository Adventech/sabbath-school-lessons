---
title:  Výber životného nasmerovania
date:   11/04/2019
---

> <p></p>
> No keď som sa pozeral na celú moju činnosť, ktorú vykonali moje ruky, a na námahu, ktorú som na ňu vynaložil, a hľa – všetko bola márnosť a honba za vetrom. Niet trvalého zisku pod slnkom.  (Kazateľ 2,11)

V určitej životnej etape sa musí (alebo musel) každý z nás rozhodnúť o svojej budúcnosti v súvislosti so svojou profesiou alebo životnou dráhou. Niektorí sa možno rozhodnú zostať doma a starať sa o rodinu a deti (čo je samo osebe jedno z najušľachtilejších povolaní). Iní možno zdedili veľký majetok. Ale väčšina ľudí si musí vybrať určitú profesiu, zamestnanie, ktoré ich bude živiť.

Každý z nás žije v určitých konkrétnych podmienkach, ktoré môžu nejakým spôsobom obmedzovať výber nášho budúceho životného zamerania. Ale nech už sú vonkajšie okolnosti akékoľvek, môžeme sa v súvislosti s naším povolaním rozhodnúť tak, aby náš život nadobudol širší zmysel a cieľ. A to zvlášť v kontexte poznania, že v Ježišovi Kristovi máme spasenie. Nech už teda robíme čokoľvek, robme to na Božiu slávu.

`Akú životnú múdrosť zhŕňa Šalamún v texte Kazateľ 2,1–11? Čo by si mal urobiť, aby tvoj život mal zmysel aj napriek jeho pominuteľnosti a zdanlivej márnosti?`

Dostať sa do pasce ničotného pachtenia sa za vetrom nemusí len bohatý. „Veď koreňom všetkého zla je láska k peniazom. Z túžby po nich niektorí zblúdili z cesty viery a spôsobili si mnoho bolestí.“ (1Tim 6,10) Človek môže byť aj chudobný, ale jeho láska k peniazom môže byť rovnako zničujúca ako u bohatého.

Áno, potrebujeme si zarábať na živobytie. Ale bez ohľadu na to, čím sa živíme a koľko zarábame, nesmieme si z bohatstva urobiť svoju modlu. Mnoho rodín trpí len preto, že otec alebo matka venujú všetku silu a všetok čas na to, aby zbohatli. Koľko detí alebo životných partnerov by radšej dalo prednosť skromnejšiemu spôsobu života, len aby im v rodine stále nechýbal partner, otec alebo matka, ktorí sa ženú za peniazmi a kariérou? Každý sa musí sám rozhodnúť, čo postaví v živote na prvé miesto.

Už od stvorenia Boh naplánoval, že práca bude súčasťou života človeka (1Moj 2,15). Nebezpečné však je, keď sa práca stane centrom a (jediným) zmyslom nášho života alebo bude len prostriedkom na získanie bohatstva. To sú chyby, o ktorých píše Šalamún. Aj on sám hľadal zmysel v uskutočňovaní rôznych projektov. A hoci niektoré mu priniesli určitú formu uspokojenia, v konečnom dôsledku si uvedomil, že sú bezvýznamné.

`Ktosi raz povedal: „Koľko ľudí v závere svojho života povedalo, že mali radšej stráviť viac času v práci alebo v kancelárii než so svojou rodinou?“ Aké je dôležité posolstvo tohto výroku?`