---
title:  Výber priateľov
date:   09/04/2019
---

> <p></p>
> Človek, ktorý hľadá primnoho priateľov, robí to na vlastnú škodu; ale niekto milujúci pridŕža sa vernejšie ako brat.  (Prísl 18,24 Roh)

Medzi naše najdôležitejšie rozhodnutia patrí výber priateľov. Zvyčajne nevenujeme príliš veľa času a úsilia otázke, kto by mal byť naším priateľom a kto nie. Jednoducho trávime čas s ľuďmi, ktorí sa tešia z rovnakých vecí ako my a priateľstvo sa vyvinie postupne.

**Aké princípy na výber priateľov sa dajú nájsť v nasledujúcich veršoch? Ktoré z týchto princípov považuješ za najdôležitejšie? Prečo?**

`Prísl 12,26`

`Prísl 17,17`

`Prísl 18,24`

`Prísl 22,24.25`

Možno to znie samozrejme, ale na to, aby sme mali priateľov, potrebujeme byť – priateľskí. Niektorí ľudia možno netušia, prečo sú sami, ale za všetkým môže byť ich nevrlá a nepríjemná povaha, ktorá od nich odháňa ľudí preč. „Aj tí najlepší z nás majú tieto nemilé črty. Keď si vyberáme priateľov, mali by sme myslieť aj na to, aby ich od nás neodplašilo poznanie, že nie sme dokonalí. Druhých ľudí by sme mali milovať a prejavovať im úctu aj napriek ich neprehliadnuteľným chybám a nedostatkom – to je totiž prejav Kristovho Ducha. Mali by sme sa učiť pokore, úctivosti a trpezlivej láskavosti s nedostatkami druhých. To nám pomôže zbaviť sa obmedzenosti a sebeckosti a privedie nás to k veľkorysosti a citlivosti.“ (PM 95)

Medzi najznámejšie príbehy o priateľstve patrí príbeh o Dávidovi a Jonatánovi. Keby bol Saul, prvý kráľ Izraelitov a Jonatánov otec, verný a poslušný, jeho kráľovstvo mohlo trvať niekoľko generácií a Jonatán mohol byť jeho následníkom na kráľovskom tróne. Keď sa ukázalo, že Saul nie je hodný svojho povolania, Boh si za nového kráľa Izraela vyvolil Dávida. To však znamenalo, že kráľom sa nemôže stať Jonatán, hoci trón by mohol dedične patriť práve jemu. Okrem iného ide o silný príklad, ako zlé rozhodnutia jedného člena rodiny (Saula) ovplyvnia iného člena rodiny (Jonatána).

Jonatán však neprejavil voči Dávidovi žiadny hnev ani nijakú závisť. Naopak, rozhodol sa Dávidovi pomôcť a ochrániť ho pred hnevom svojho otca Saula. „Jonatán prilipol celou dušou k Dávidovi. Jonatán ho miloval ako samého seba.“ (1Sam 18,1) Ide o krásny a silný príklad ozajstného priateľstva.

`Biblický text 1Kor 15,33 znie vo väčšine slovenských prekladov nasledovne: „Nedajte sa oklamať: Zlé reči kazia dobré mravy.“ Grécky text je možné preložiť aj nasledovne: „Zlé vzťahy (gr. homiliai – „vzťahy“ aj „správna komunikácia“, „reči“) kazia dobré mravy.“ Aká je tvoja vlastná skúsenosť s priateľmi, ktorí ti ublížili aj napriek tomu, že to vôbec nemali v úmysle? Ako môže chybný výber priateľov ublížiť rodinným vzťahom?`