---
title:  Slobodná vôľa, slobodná voľba
date:   07/04/2019
---

> <p></p>
> 9 Boh nás zachránil a povolal nás svätým povolaním, nie podľa našich skutkov, ale podľa svojho vlastného rozhodnutia a milosti, ktorú nám dal v Ježišovi Kristovi pred vekmi. 10Táto milosť sa teraz stala známou zjavením nášho Spasiteľa Ježiša Krista; on odstránil smrť a svojím evanjeliom vyviedol na svetlo život a neporušiteľnosť.  (2Tim 1,9.10)

Niektorí kresťania veria, že Boh už pred ich narodením rozhodol, či budú spasení alebo nie. Tento teologický prístup tvrdí, že ľudia, ktorí budú na konci zatratení, prídu o večnosť preto, že to tak Boh vo svojej múdrosti rozhodol. Znamená to teda, že nezáleží na rozhodnutiach konkrétneho človeka – ak tak rozhodol Boh, takýto jedinec bude zatratený.

Našťastie, ako adventisti siedmeho dňa – spolu s väčšinou ostatných kresťanov – veríme, že Božou vôľou je zachrániť každého človeka. Boh si nás vyvolil na spasenie – a záleží len na rozhodnutí každého jednotlivca, či túto ponuku prijme a bude zachránený, alebo nie.

`Uvažuj o textoch Ef 1,1–4; Tít 1,1.2 a 2Tim 1,9.10. Čo tieto verše hovoria o vyvolení Bohom? Kedy si Boh vyvolil ľudí na spasenie?`

Napriek tomu, aké je toto biblické posolstvo úžasné, niektorí ľudia budú zatratení (Mat 25,41). Dôvodom je, že hoci Boh túži zachrániť každého človeka, každému dal svätý dar, ktorým je slobodná vôľa.

`Uvažuj o texte Mar 10,17–22. Čo sa z týchto veršov môžeme dozvedieť o slobodnej vôli človeka?`

Boh nás nenúti, aby sme ho milovali. Aby láska zostala láskou, musí vychádzať z dobrovoľnosti, zo slobodného rozhodnutia. Biblia znova a znova rozpráva príbeh Boha, ktorý sa skláňa k stratenému človeku a túži, aby mu človek – bez akéhokoľvek nátlaku – odovzdal svoje srdce. Túto skutočnosť môžeme najlepšie pozorovať v živote a službe Ježiša Krista a v spôsobe, ako na jeho pozvanie ľudia vo svojej slobodnej vôli reagovali. Niektorých k sebe pritiahol, iní sa usilovali o jeho smrť.

Áno, Boh si nás vyvolil na spasenie, ale v konečnom dôsledku musí každý z nás urobiť rozhodnutie, či jeho záchranu prijmeme. Mnohé veci v našom živote nevieme ovplyvniť ani o nich nemôžeme rozhodovať. V otázke našej večnej záchrany nám Boh túto možnosť dáva. Niet pochýb o tom, že zo všetkých našich životných rozhodnutí je práve rozhodnutie slúžiť Bohu tým, ktoré má pre nás najväčšie následky. Toto naše rozhodnutie ovplyvní nielen nás, ale aj všetkých okolo nás. A najväčší vplyv bude mať samozrejme na ľudí, ktorí sú nám najbližšie – na členov našej rodiny.

`Ako by si svojmu priateľovi vysvetlil, že rozhodnutie pre Boha má svoju hodnotu len vtedy, keď ho človek robí úprimne a zo svojho vlastného rozhodnutia?`