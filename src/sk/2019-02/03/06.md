---
title:  Príprava na smrť
date:   18/04/2019
---

> <p></p>
> 54 Keď si však toto porušiteľné oblečie neporušiteľnosť a toto smrteľné si oblečie nesmrteľnosť, vtedy sa splní, čo je napísané: Smrť pohltilo víťazstvo! 55Smrť, kde je tvoje víťazstvo? Smrť, kde je tvoj osteň?  (1Kor 15,54.55)

Odhliadnuc od toho, že by sme sa mohli dožiť druhého príchodu Ježiša Krista, tá najväčšia (a najobávanejšia) zmena čaká na nás všetkých – zo života do smrti. Hovorili sme o uzavretí manželstva a o príchode dieťaťa do rodiny. Ale čo iné ako práve smrť milovaného človeka dokáže najviac zasiahnuť najbližšiu rodinu?

`Uvažuj o texte 1Kor 15,20–26. Čo tieto verše hovoria o smrti? Prečo je smrť nevyhnutná a akú máme nádej tvárou v tvár smrti?`

Smrť veľmi často prichádza nečakane a pri tragických udalostiach. Až bolestne veľa žien, detí a mužov sa síce ráno zobudí do nového dňa, ale naposledy zavrú svoje oči nie pred spaním, ale v smrti. Alebo ráno vstaneme a kým ideme spať, prídeme o niekoho zo svojich najbližších.

Mohli by sme sa nejako pripraviť na smrť? Je to zložitá otázka. Ale áno, je dôležité mať dobré vzťahy s blízkymi. To najdôležitejšie však je byť spojený s Bohom a prežívať istotu, že ma v každej chvíli prikrýva Jeho spravodlivosť (pozri Rim 3,22). To je jediná možná príprava na niečo, čo síce vieme, že raz príde, ale „nevieme dňa ani hodiny“.

Skúsme sa opýtať inak: Čo by sme robili, keby sme vedeli, že nám zostáva len niekoľko mesiacov života? S istotou presný čas síce nepoznáme, ale určite si vieme uvedomiť, že koniec nášho života sa blíži. Je preto dôležité pripraviť seba a svoju rodinu na neodvratné.

`Prečítaj si text 1Kráľ 2,1–4. Čo sa môžeš naučiť zo slov, ktoré adresoval kráľ Dávid svojmu synovi Šalamúnovi? Čo sa z nich môžeme naučiť o príprave na smrť?`

Na jednej strane by sme mohli konštatovať: To je teda vec! Dávid, ktorý najprv v smilstve priviedol do druhého stavu Batšebu, a potom vydal na smrť jej muža Uriáša (pozri 2Sam 2,11), pripomína svojmu synovi, aby chodil po Božích cestách. Za týmito mocnými Dávidovými slovami bolo takmer určite práve uvedomenie si tragických následkov, ktoré priniesli jeho hriechy. Nepochybne sa preto snažil varovať svojho syna pred pochabosťou a nerozumom, ktoré môžu spôsobiť toľko bolesti a utrpenia. Dávid došiel k poznaniu ceny hriechu po tŕnistej ceste. Dúfal preto, že svojmu synovi ušetrí ťažkosti a útrapy, s akými musel zápasiť on sám.

`Akú skúsenosť máš s ľuďmi, ktorých odchádzanie a umieranie si zažil? Čo bolo pri týchto smutných chvíľach pre teba najväčším povzbudením? Prečo?`