---
title:  Príprava na manželstvo
date:   15/04/2019
---

> <p></p>
> 4 Láska je trpezlivá, láska je dobrotivá, nezávidí, láska sa nevystatuje a nenadúva; 5nespráva sa neslušne, nehľadá svoj prospech, nerozčuľuje sa, nepočíta krivdy; 6neraduje sa z neprávosti, ale raduje sa z pravdy; 7všetko znáša, všetko verí, všetko dúfa a všetko vydrží. 8Láska nikdy nezanikne...  (1Kor 13,4–8)

Jednou z najväčších zmien v živote človeka je jeho vstup do manželstva.

Samozrejme, nie každý vstúpi do manželstva a dôvody takéhoto rozhodnutia môžu byť rôzne. Veď napokon, Ježiš, náš najväčší príklad, nikdy do manželského zväzku nevstúpil –  podobne ako mnoho iných významných biblických postáv.

Viacerí však manželstvo uzatvárajú. V Biblii nachádzame o tejto „inštitúcii“ mnoho dôležitých naučení.

Manželstvo je vlastne prvým spoločenským usporiadaním, o ktorom sa v Písme dozvedáme. Pre Boha je manželský zväzok taký dôležitý, že rovnaké slová, ktoré povedal Adamovi a Eve, nachádzame v Biblii aj na ďalších troch miestach. „Preto muž opustí svojho otca i matku a prilipne k svojej žene a budú jedno telo.“ (1Moj 2,24; pozri aj Mat 19,5; Mar 10,7 a Ef 5,31) Tieto texty nám pripomínajú, že keď sa ľudia rozhodnú vstúpiť do manželstva, vzťah medzi nimi sa má stať tým najsilnejším putom, aké prežívajú – dokonca dôležitejším než ich vzťah k rodičom. Pre Boha je spojenie muža a ženy v manželskom zväzku dôležité aj preto, lebo tento vzťah je príkladom, stelesnením vzťahu, aký existuje medzi Kristom ako ženíchom a Cirkvou ako nevestou (Ef 5,32).

Keď sa niekto rozhodne stavať dom, musí si najprv spočítať náklady a pripraviť si rozpočet (Luk 14,28–30). O čo viac sa musíme zastaviť a uvažovať, keď sa rozhodneme budovať domov! Dom sa stavia z tehál a malty, dreva a železa, drôtov a skla. Ale domov sa buduje z vecí, ktoré nemajú nevyhnutne hmotnú povahu.

`Uvažuj nad veršami 1Kor 13,4–8 a Gal 5,22.23. Ktoré charakteristiky sú síce dôležité pre všetky aspekty života, ale mimoriadnu dôležitosť majú pre tých, čo sa pripravujú na vstup do manželstva?`

S prípravou na manželstvo musí začať každý človek osobne, sám u seba. 

Okrem toho sa musíme veľmi pozorne zahľadieť na svojho budúceho partnera, aby sme zistili, či nás bude dopĺňať tým správnym spôsobom. Mali by sme si položiť otázky, ktoré vychádzajú z biblických princípov: Ide o pracovitého človeka? (Prísl 24,30–34) Nie je náhodou prchký alebo hnevlivý? (Prísl 22,24) Spájajú nás rovnaké životné hodnoty, rovnaké vierovyznanie? (2Kor 6,14–18) Ako môjho budúceho partnera vníma moja rodina a moji priatelia? (Prísl 11,14) Spolieham sa na vieru alebo len na pocity? (Prísl 3,5.6) Odpovede na tieto otázky môžu naznačiť, či nás čaká šťastná budúcnosť, alebo celoživotné utrpenie.

`Uvažuj o niektorých dobrých manželstvách, ktoré poznáš. Ktoré charakteristické znaky v nich nachádzaš? Ako by sa niektoré z týchto princípov mohli aplikovať aj do ostatných medziľudských vzťahov?`