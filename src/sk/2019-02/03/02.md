---
title:  Nepripravenosť
date:   14/04/2019
---

> <p></p>
> 12 A tak ten, kto si myslí, že stojí, nech si dáva pozor, aby nepadol. 13Skúška, ktorá na vás doľahla, je len ľudská. Boh je však verný. On nedopustí, aby ste boli skúšaní nad svoje sily, ale so skúškou dá aj východisko, aby ste ju vládali zniesť.  (1Kor 10,12.13)

O Božom slove môžeme povedať, že v žiadnom prípade nezavádza a neskresľuje realitu ľudského života. Naopak, naplno odhaľuje všetku neúprosnosť, krutosť, bolesť a zúfalstvo. S výnimkou prvých a záverečných kapitol, Písmo vykresľuje žalostný obraz ľudstva. Apoštol Pavol vôbec nepreháňal, keď napísal, že „všetci zhrešili a nemajú Božiu slávu“ (Rim 3,23).

`Uvažuj o texte 1Kor 10,1–13. Aké varovania a aké zasľúbenia zaznievajú v týchto veršoch?`

Mnohé z našich skutkov sú len spôsobom, akým reagujeme na zmeny, ktoré do nášho života neustále prichádzajú. Ako kresťania stojíme pred výzvou, aby sme sa s nimi vyrovnávali s dôverou v Boha a aby odzrkadľovali našu vieru prostredníctvom poslušnosti – a to napriek pokušeniam konať inak.

„Svet potrebuje mužov a ženy, ktorí sa nedajú kúpiť ani predať, čestných, ktorí sa neboja nazvať hriech jeho pravým menom a ktorých svedomie je verné povinnosti ako strelka pólu. Takých, ktorí by stáli za správnou vecou i keby padli nebesia.“ (Výchova, 57) Tieto slová majú univerzálnu platnosť a môžeme ich vztiahnuť na starovekých Izraelitov, na ľudí žijúcich v čase Ellen G. Whiteovej a aj na nás dnes.

**Uvažuj o nasledovných veršoch. Pokús sa identifikovať, v čom spočívali zlyhania a chyby, ktorých sa dopustili ľudia z týchto textov. Čo sa môžeme naučiť z ich omylov?**

`Skutky 5,1–10`

`1Moj 16,1–6`

`Mat 20,20–22`

Zmeny, ktoré prichádzajú do nášho života, so sebou prinášajú pokušenie, výzvy a niekedy aj strach a obavy. Je preto dôležité, aby sme mali „duchovnú výzbroj“, prostredníctvom ktorej sa budeme vedieť so zmenami vyrovnať správnym spôsobom. Nech už sú zmeny neočakávané alebo prichádzajú ako charakteristická súčasť života, potrebujeme byť pripravení na to, čo sa blíži – či už je to viditeľné alebo skryté.

`Ktoré udalosti v tvojom živote ťa doteraz najviac zaskočili? Prečo? Ako si sa s nimi vyrovnal? Uvažuj o tom, či by si sa na tieto zmeny mohol nejako pripraviť. Ako? Ak nie, čo by ti pomohlo zvládnuť ich lepšie?`