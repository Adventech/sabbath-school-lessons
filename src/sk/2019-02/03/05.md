---
title:  Príprava na starobu
date:   17/04/2019
---

> <p></p>
> Počet našich rokov býva sedemdesiat, pri väčšej sile aj osemdesiat; ich pýchou je len lopota a strasť, rýchlo sa pominú a my odlietame.  (Žalm 90,10)

Slová Mojžišovej modlitby v Žalme 90,10 nám pripomínajú neúprosné plynutie času. S pribúdajúcimi rokmi cítime, ako sa postupne meníme. Vlasy nám zošedivejú alebo vypadajú, spomalíme sa a bolesť sa nám stáva čoraz častejším spoločníkom. Ak máme deti, možno sa staneme starými rodičmi a budeme sa tešiť z vnúčat. Počas predchádzajúcich období života sme nadobudli skúsenosti a možno sme sa aj pripravili na túto poslednú etapu.

`Prečítaj si Žalm 71. Čo sa v ňom hovorí o živote všeobecne? Ako nám slová tohto žalmu môžu pomôcť pripraviť sa na starobu?`

Žalm 71 je výpoveďou staršieho človeka, ktorý síce zápasí s problémami, čo prináša život, ale zároveň je jeho srdce naplnené pokojom a šťastím, pretože dôveruje Bohu. Najlepší spôsob ako zostarnúť je naučiť sa dôverovať Hospodinovi, kým sme ešte mladí. Vo všeobecnosti môžeme v tomto žalme odhaliť tri dôležité lekcie, ktoré autor spája so starobou:

1. Vybuduj si hlboké osobné poznanie Boha. Už od mladosti (Ž 71,17) bol Boh pre autora útočiskom (v. 1 a 7) a Záchrancom (v. 2). Boh je jeho skalou a pevnosťou (v. 3), jeho nádejou a dôverou (v. 5). Hovorí o Božích obdivuhodných skutkoch (v. 16 a 17), o jeho moci (v. 18) a o všetkých veľkých veciach, ktoré Boh vykonal (v. 19). Autor napokon zvolá: „Bože, kto sa ti vyrovná?“ (v. 19) Každodenné rozhovory s Bohom, štúdium jeho Slova a rozjímanie o Božích skutkoch prehĺbia a upevnia našu skúsenosť so Všemohúcim.

2. Vytvor si dobré návyky. Zdravá strava, dostatok aktívneho pohybu, pitný režim, hygiena, pobyt na slnku a čerstvom vzduchu, primeraný odpočinok ... – to všetko nám pomôže tešiť sa zo života dlhšie a hodnotnejšie. Je dobré osvojiť si aj pravidelné budovanie dôvery (Ž 71,3), uctievanie Boha (Ž 71,6.15) a prežívanie nádeje (Ž 71,14).

3. Rozvíjaj svoje zanietenie pre misiu. Žalmista sa nepozeral na starobu ako na čas, keď bude nečinne sedieť a hľadieť do prázdna. Aj v pokročilom veku chcel pokračovať v uctievaní Boha (Ž 71,8) a vo vydávaní svedectva o jeho spravodlivosti a veľkých skutkoch (Ž 71,15–18).

`Aké výhody so sebou prináša staroba? Ak si mladší, skús sa na to opýtať niekoho staršieho. O čo sa starší ľudia môžu podeliť s mladšími? Ako a v čom si môžu byť mladší a starší na prospech?`