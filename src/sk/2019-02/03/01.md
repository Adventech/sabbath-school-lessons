---
title:  Príprava na zmenu
date:   13/04/2019
---

### Texty na tento týždeň
1Kor 10,1–13; 1Moj 2,24; 1Kor 13,4–8; 1Sam 1,27; Žalm 71; 1Kor 15,24–26

> <p>Základný text</p>
> Predchádzať ho [Hospodina] bude spravodlivosť a zanechá stopy na jeho ceste.  (Žalm 85,14)

Život je plný zmien. Všetko sa ustavične mení. Jediné, čo je nemenné, je realita neprestajných zmien. Zmeny sú teda súčasťou a podstatou našej existencie. Dokonca aj fyzikálne zákony nám hovoria, že zmena je základným javom reality.

Zmeny prichádzajú do života často neočakávane. Všetko akoby sa odohrávalo všedne a jednotvárne, keď zrazu a nečakane nastane zvrat.

Niekedy však vidíme, že sa zmena blíži. Sme na ňu vopred upozornení, vidíme znamenia a ukazovatele, ktoré nám dávajú najavo, že prichádza. Keď sa to deje, je múdre začať sa pripravovať na to, o čom vieme, že je blízko. Niektoré zmeny môžeme očakávať a je dobré sa na ne naozaj čo najlepšie pripraviť. Medzi životné udalosti, ktoré sa dajú predpokladať a ktoré so sebou prinášajú veľké zmeny, patria okrem iného sobáš, narodenie dieťaťa, staroba a dokonca aj smrť.

Pravdou je, že nežijeme v izolácii. Znamená to, že zmeny, ktoré  do nášho života prichádzajú, môžu mať obrovský vplyv aj na naše rodiny. A naopak, zmeny, ktoré sa odohrávajú v našich rodinách, výrazne ovplyvňujú náš život.

Tento týždeň sa budeme venovať niektorým zmenám, ktoré skôr či neskôr nejakým spôsobom vstúpia do života väčšiny z nás a ovplyvnia aj život našej rodiny.