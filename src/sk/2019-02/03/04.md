---
title:  Príprava na rodičovstvo
date:   16/04/2019
---

> <p></p>
> Čím sú šípy v ruke hrdinu, tým sú synovia splodení v mladosti. Blahoslavený muž, ktorý si nimi naplnil tulec; nevyjde na hanbu, keď bude rokovať s nepriateľmi v bráne.  (Žalm 127,4.5)

Len máločo zmení život rodiny tak ako príchod dieťaťa. Od okamihu narodenia alebo osvojenia sa v rodine všetko od základu zmení.

Deti  k nám neprichádzajú s návodom na použitie, ktorý by rodičov inštruoval o spôsobe starostlivosti o deti či o tom, ako postupovať pri riešení možných problémov. Dokonca aj skúsených rodičov niekedy vyvedie z miery konanie dieťaťa alebo jeho slová či nálady.

Podobne ako je dôležité pripraviť sa na manželstvo, je nevyhnutné pripraviť sa aj na rodičovstvo a prijať zodpovednosť, ktorá z toho vyplýva.

**Uvažuj o nasledovných textoch. Príbehy v nich síce hovoria o výnimočných situáciách, no predsa v nich môžeme objaviť aj univerzálne platné princípy prípravy na rodičovstvo. Ktoré?**

`1Sam 1,27`

`Sud 13,7`

`Luk 1,5–17.39–45`

`Luk 1,46–55.76–79`

Rodičia v uvedených textoch niesli nesmierne veľkú zodpovednosť. Tri manželské páry sa mali stať rodičmi prorokov a vodcov Izraelitov. Jeden z nich mal byť dokonca predchodcom zasľúbeného Mesiáša. A dieťa Márie a Jozefa sa malo stať samotným Mesiášom – Kristom.

Hoci naše deti pravdepodobne nebudú vyvolené na to, aby sa stali prorokmi, ako rodičia by sme sa mali pripravovať na radikálnu zmenu, ktorá príchodom detí nastane v našom živote.

„Rodičia si musia uvedomiť, že ich deti prejdú rôznymi pokušeniami. Už pred narodením dieťaťa by sa mali pripravovať na to, aby mu umožnili úspešný boj proti zlému. Ak je matka pred narodením dieťaťa nestriedma, sebecká, netrpezlivá a prehnane náročná, odrazia sa tieto vlastnosti v sklonoch dieťaťa. Mnoho detí takýmto spôsobom dostane do vienka takmer neprekonateľné sklony k zlému.“ (AH 256)

`V živote môžeme mať zodpovednosť za rôzne veci. Medzi najdôležitejšie patrí starostlivosť o dieťa alebo o iných ľudí (chorých súrodencov, zostarnutých rodičov a podobne). Čo môžeš urobiť preto, aby si sa raz takejto zodpovednosti zhostil čo najlepším a najbohabojnejším spôsobom?`