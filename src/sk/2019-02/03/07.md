---
title:  Podnety na zamyslenie
date:   19/04/2019
---

Keď uvažujeme o príbehu starovekých Izraelitov na púšti, môžeme vidieť takmer nekonečný zoznam chýb a omylov – a to napriek úžasnému zjaveniu Božej lásky a moci. Napokon, skôr ako mali Izraeliti vstúpiť do zasľúbenej krajiny (a prežiť ďalšiu obrovskú zmenu), museli si od Mojžiša vypočuť tieto slová: „3Na vlastné oči ste videli, čo urobil Hospodin pre Baál-Peóra, ako každého, kto chodil za Baál-Peórom, Hospodin, tvoj Boh, vyhubil spomedzi vás. 4Vy však, ktorí sa pridŕžate Hospodina, svojho Boha, ste dodnes všetci nažive. 5Pozri, učil som vás ustanovenia a právne predpisy, ako mi prikázal Hospodin, môj Boh, aby ste ich zachovávali aj v krajine, ktorú prichádzate obsadiť. 6Zachovávajte ich a plňte, lebo v tom bude vaša múdrosť a rozumnosť v očiach národov, ktoré, keď sa dopočujú o všetkých týchto ustanoveniach, povedia: Tento veľký národ je naozaj múdry a rozumný. 7Je niekde taký veľký národ, ktorému by boli jeho bohovia tak blízko, ako je nám Hospodin, náš Boh, kedykoľvek k nemu voláme? 8Má nejaký veľký národ také spravodlivé ustanovenia a právne predpisy, ako celý tento zákon, ktorý vám dnes predkladám? 9Len sa maj na pozore a poriadne sa chráň, aby si nezabudol na to, čo si na vlastné oči videl a nevymizlo to z tvojho srdca, kým žiješ. Pouč o tom svojich synov a vnukov.“ (5Moj 4,3–9) Je dôležité, aby sme nikdy nezabudli, čo pre nás Hospodin vykonal. Najlepším spôsobom, ako na to nezabudnúť, je hovoriť o tom a učiť to iných a tých, čo prídu po nás. Všimnite si, akú dôležitú úlohu v tom všetkom zohrávala rodina. Izraeliti mali o svojej skúsenosti učiť svoje deti a svojich vnukov.

**Námety na spoločné uvažovanie**

`1.	V triede sobotnej školy sa spolu podeľte o vlastné skúsenosti, ktoré máte s prípravou na niektoré dôležité obdobia života – manželstvo, rodičovstvo, staroba... Ako táto skúsenosť ovplyvnila život vašej rodiny? Čo by ste zo svojej skúsenosti chceli povedať iným, aby im to pomohlo v príprave na tieto životné obdobia?`

`2.	Uvažujte o Dávidových slovách Šalamúnovi v kontexte jeho hriechov a pohrôm, ktoré sa potom na neho valili a ovplyvnili nielen jeho kraľovanie, ale aj život jeho rodiny. Napriek tomu, kde a ako môžeme v Dávidovom prípade vidieť realitu pôsobenia Božej milosti?`