---
title:  Osamelosť
date:   20/04/2019
---

### Texty na tento týždeň
Kazateľ 4,9–12; Fil 4,11–13; 1Kor 7,25–34; Mat 19,8; 1Moj 37,34; Iz 54,5

> <p>Základný text</p>
> Potom Hospodin Boh povedal: Nie je dobré človekovi byť samému. Urobím mu pomoc, ktorá mu bude rovnocenná.  (1Moj 2,18)

Pred niekoľkými rokmi sa v médiách objavila strhujúca a zároveň smutná správa. Mladú ženu našli mŕtvu v jej byte. Hoci už to samo osebe bolo tragické, na celom príbehu bola najhoršia skutočnosť, že trvalo viac ako desať rokov, kým mŕtvu ženu v jej byte našli. Desať rokov! Ľudia si oprávnene kládli otázku: Ako je možné, že v takom veľkom meste a pri toľkých komunikačných prostriedkoch môže byť žena, ktorá nežila na ulici,  tak dlho mŕtva bez toho, aby si to niekto všimol?

Hoci ide o extrémnu situáciu, tento príbeh ilustruje realitu: veľa ľudí trpí osamelosťou. V roku 2016 noviny The New York Times uverejnili článok s názvom „Výskum sa snaží vysvetliť epidémiu osamelosti“. Ide o skutočný problém.

Už od stvorenia nebolo v pláne, aby sme žili sami. Boží plán už v Rajskej záhrade odhalil, že ako ľudia máme žiť v spoločenstve s inými ľudskými bytosťami. Žiaľ, do sveta vstúpil hriech a odvtedy už nič nie je také, aké malo byť. Tento týždeň sa budeme venovať téme spoločenstva a osamelosti v rôznych životných obdobiach, s ktorými má pravdepodobne skúsenosť väčšina z nás.