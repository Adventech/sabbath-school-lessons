---
title:  Keď sa manželstvo skončí
date:   23/04/2019
---

> <p></p>
> Ale ak sa neveriaci odlučuje, nech sa odlúči. V takých prípadoch brat alebo sestra nie sú otrocky viazaní, veď Boh nás povolal k pokoju.  (1Kor 7,15)

Hriech má devastačné účinky na celé ľudstvo. Okrem telesného utrpenia a smrti má vari najzničujúcejší vplyv práve na fungovanie rodiny. Zdá sa, akoby slovné spojenie „dysfunkčná rodina“ bolo nadbytočné. Úplne by stačilo povedať „rodina“. Veď ktorá rodina nie je – aspoň v niektorej oblasti – dysfunkčná?

Okrem smrti a domáceho násilia je rozvod jednou z najťažších okolností, v ktorej sa rodina môže ocitnúť. Ľudia prechádzajúci touto náročnou skúsenosťou zažívajú celú paletu emócií. Prvou a najčastejšou je pravdepodobne zármutok, ktorý v závislosti od konkrétneho človeka môže v rôznej intenzite trvať od niekoľkých mesiacov až do niekoľkých rokov. Niekto môže prežívať strach – hrôzu z neznámeho, finančnú tieseň a obavy, či to zvládne a bude sa vedieť s rozvodom vyrovnať. Ďalší môžu prežívať obdobia hnevu, depresie – a osamelosti.

**Uvažuj o nasledovných veršoch. Aké všeobecné princípy súvisiace s rozvodom môžeš sformulovať na základe týchto textov?**

`Mal 2,16`

`Mat 5,31.32`

`Mat 19,8`

`1Kor 7,11–15`

„Cirkev ako Kristov nástroj spasenia má slúžiť členom vo všetkých ich potrebách a sýtiť každého tak, aby rástol k zrelej kresťanskej skúsenosti. Platí to predovšetkým vtedy, keď členovia stoja pred celoživotným rozhodnutím, akým je vstup do manželstva, alebo prežívajú takú bolestnú skúsenosť, akou je rozvod. Keď sa manželstvo ocitne v ohrození, obaja partneri, rovnako ako členovia zboru a rodiny majú vynaložiť všetko úsilie na dosiahnutie zmierenia podľa Božích princípov na nápravu narušených vzťahov. (Oz 3,1–3; 1Kor 7,10.11; 13,4–7; Gal 6,1)

Zbor alebo ďalšie organizačné zložky cirkvi môžu pomôcť členom budovať pevný kresťanský domov. K pomôckam, ktoré máme k dispozícii, patrí najmä: (1) predmanželský seminár pre tých, ktorí chcú uzavrieť manželstvo, (2) programy a semináre pre manželské páry a ich rodiny a (3) programy pre narušené rodiny a rozvedených členov.“ (Cirkevný poriadok, časť „Zbor a služba rodinám“)

`Akými praktickými, a najmä neodsudzujúcimi spôsobmi môžeš pomôcť niekomu, kto prechádza rozvodom?`