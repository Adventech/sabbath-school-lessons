---
title:  Spoločenstvo
date:   21/04/2019
---

> <p></p>
> 32 Hľa, prichádza hodina, ba už prišla, keď sa rozpŕchnete na všetky strany, a mňa necháte samého. Ale nie som sám, lebo Otec je so mnou. 33Toto som vám povedal, aby ste našli vo mne pokoj. Na svete máte súženie, ale dúfajte, ja som premohol svet!  (Ján 16,32.33)

Uvažuj o texte Kazateľ 4,9–12. Čo je základnou myšlienkou týchto veršov? O akom všeobecnom životnom princípe sa tu hovorí?

Len málo z nás zvláda život osamote. Aj keď sme samotári a užívame si chvíle samoty, skôr či neskôr nielen zatúžime po spoločenstve, ale možno ho dokonca potrebujeme – predovšetkým v čase naliehavosti alebo núdze.

Nanešťastie, v cirkvi, medzi kolegami alebo v našom susedstve sú ľudia, ktorí sa nemajú na koho obrátiť nielen v čase núdze, ale nemajú sa s kým ani porozprávať o bežných veciach. Pocit osamelosti sa môže dostaviť kedykoľvek. Jeden slobodný muž to vyjadril nasledovne: „Najťažším dňom je pre mňa nedeľa. Počas týždňa som obklopený kolegami a v sobotu som v zborovom spoločenstve. Ale v nedeľu som úplne sám.“

**Uvažuj o nasledovných veršoch. Čo sa z nich môžeš naučiť v súvislosti s časom, keď prežívaš obdobie osamelosti?**

`Ján 16,32.33`

`Fil 4,11–13`

Ako kresťania prežívame nielen realitu viery v Boha, ale aj realitu schopnosti prežívať spoločenstvo s Bohom. Vedomie Božej blízkosti by nám malo prinášať úľavu a útechu. Ale blízkosť, ktorú Adam prežíval s Bohom v Edene nezabránila Bohu v tom, aby skonštatoval: „Nie je dobré človekovi byť samému.“ (1Moj 2,18) Boh teda vedel, že napriek spoločenstvu s ním v dokonalom svete neporušenom hriechom človek potrebuje spoločenstvo iných ľudí. O čo viac to platí aj pre každého z nás...

Mali by sme však byť opatrní a nerobiť unáhlené závery. Skutočnosť, že žijeme obklopení množstvom ľudí, neznamená, že by sa človek nemohol cítiť osamelý. Často tí najosamelejší jedinci žijú vo veľkých mestách, kde sú v každodennom kontakte so stovkami či s tisíckami iných ľudí. Byť medzi ľuďmi neznamená, že sa človek nemôže cítiť sám, osamelý, odcudzený a s veľkou túžbou po spoločenstve.

`Nie vždy je ľahké rozpoznať, kto sa cíti osamelý, opustený, odcudzený, odmietnutý alebo prežíva bolesť a potrebuje niekoho, s kým by sa mohol aspoň porozprávať. Čo môžeš ty sám aktívne urobiť, aby si bol citlivejší k ľuďom, s ktorými prichádzaš do kontaktu?`