---
title:  Duchovné vdovstvo
date:   25/04/2019
---

> <p></p>
> Tvojím manželom je predsa tvoj Tvorca, Hospodin zástupov je jeho meno. Tvojím vykupiteľom je Svätý Izraela, nazýva sa Bohom celej zeme.  (Iz 54,5)

Mladá žena menom Natália bola vydatá už sedem rokov, keď sa na pozvanie svojej kamarátky zúčastnila na evanjelizačných prednáškach v miestnom zbore Cirkvi adventistov. Presvedčená tým, čo sa tam dozvedela, rozhodla sa odovzdať svoj život Ježišovi Kristovi. Prežila skúsenosť znovuzrodenia a napriek ráznym protestom manžela, rodičov, svokrovcov a dokonca aj susedky, Natália sa rozhodla pokrstiť a vstúpiť do cirkvi. Svojej novonadobudnutej viere prispôsobila čo najviac aj svoj životný štýl.

Je ľahko predstaviteľné, že čelila obrovskému tlaku. Jej manžel dokonca – správne – argumentoval: „Toto som teda v zmluve nepodpisoval, keď som si ťa bral. Si niekto úplne iný, a ja ťa chcem naspäť takú, akou si bola.“

Odvtedy uplynulo už niekoľko rokov a Natália sa naďalej usiluje žiť svoj život viery. Napriek tomu, že jej manželstvo stále trvá, jej stav by sa dal označiť aj slovami „duchovná vdova“. Nemá sa totiž s kým podeliť o svoj duchovný život – a to ani s tým, kto jej je inak najbližší.

**Aké povzbudenie môžeme nájsť v nasledujúcich veršoch pre tých, ktorí sa môžu cítiť ako „slobodní“ pre svoju vieru?**

`Iz 54,5`

`Oz 2,21.22`

`Žalm 72,12`

Po celom svete žijú v našich zboroch „Natálie“. Títo ľudia – muži alebo ženy – žijú síce v manželstve, ale zborové spoločenstvo navštevujú sami alebo len so svojimi deťmi. Možno si vzali partnera iného iného vierovyznania alebo úplne neveriaceho. Možno sa rozhodli pridať k cirkvi, ale ich partner nie. A možno boli pri uzavretí manželstva obaja členmi cirkvi, ale ich partner z nejakého dôvodu z cirkvi vystúpil, prestal chodiť do zboru alebo sa stal dokonca nepriateľským voči náboženstvu a duchovným veciam. Títo ľudia chodia sami do zboru, sami sedia počas obednej prestávky, sami navštevujú rôzne zborové aktivity. Sú smutní, že nemôžu finančne podporovať cirkev tak, ako by chceli, pretože ich partner s tým nesúhlasí. A tak napriek tomu, že žijú v manželstve, duchovne sa cítia ako vdovci alebo vdovy.

Každý z nás sa zrejme stretol v zborovom spoločenstve s takýmto človekom. Aj títo ľudia potrebujú našu lásku a podporu.

`Aké praktické kroky môže podniknúť tvoje zborové spoločenstvo v snahe pomôcť „duchovným vdovám a vdovcom“ vo vašom strede?`