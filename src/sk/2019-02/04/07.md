---
title:  Podnety na zamyslenie
date:   26/04/2019
---

„Enoch si počas svojho činorodého života neochvejne udržiaval spojenie s Bohom. Čím viac ho tiesnilo množstvo naliehavých povinností, tým vytrvalejšie a vrúcnejšie sa modlil. Aj naďalej na istý čas opúšťal spoločenský život. Keď pôsobil medzi ľuďmi a pomohol im svojím posolstvom a príkladom, uchýlil sa do samoty, kde túžil po poznaní, ktoré môže dať len Boh. Po obdobiach takého vnútorného spoločenstva Enoch stále viac a viac odzrkadľoval Boží obraz. Jeho tvár vyžarovala akýsi posvätný jas, aký neskôr žiaril z tváre Ježiša Krista. Keď sa po spoločenstve s Bohom vracal medzi ľudí, s bázňou hľadeli na nebeský výraz jeho zjavu aj ľudia neveriaci.“ (PP 86.87; Patriarchovia a proroci 58)

Hoci Enochov príbeh vyznieva ako povzbudenie a určite prináša mocné posolstvo o tých, ktorí vyhľadávajú samotu, aby boli bližšie k Bohu, mnohí čelia samote, o ktorú sa neusilovali. Nechcú byť sami. Áno, aj s Bohom ako Všadeprítomným môžeme prežívať radostné spoločenstvo, ale niekedy celé naše vnútro túži po ľudskom spoločenstve a priateľstve. Je preto dôležité, aby sme ako cirkevné spoločenstvo boli pripravení otvoriť náruč aj pre tých, ktorí možno sedia každú sobotu vedľa nás v lavici, ale napriek tomu prechádzajú bolestivým obdobím osamotenosti. Ak takéto obdobie prežívate práve teraz vy, skúste si nájsť niekoho, komu dokážete dôverovať (v cirkvi alebo mimo nej) a povedzte mu o svojom trápení. Často sa totiž nedá na prvý pohľad rozpoznať, čo človek prežíva vo svojom vnútri. Pre mnohých je ľahšie zostať vo svojej ulite, schovaný za maskou.

**Námety na spoločné uvažovanie**

`1.	Ako sa môže stať vaše zborové spoločenstvo citlivejšie na potreby osamelých ľudí vo vašom strede?`

`2.	„Nehovorím to preto, že by som mal nedostatok. Lebo ja som sa naučil vystačiť s tým, čo mám.“ (Fil 4,11) Prečítajte si celý kontext Pavlových slov v Liste Filipanom. Čo si z týchto veršov môžete vziať pre seba? Prečo musíme byť opatrní pri odvolávaní sa na tieto texty, aby sme niekomu neublížili?`

`3.	Porozprávajte sa v triede sobotnej školy o skúsenosti, keď ste prechádzali vážnym obdobím osamelosti. Čo vám vtedy pomáhalo? Čo vám ubližovalo? Čo ste sa z tejto skúsenosti naučili a ako to môžete využiť v pomoci druhým?`