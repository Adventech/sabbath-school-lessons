---
title:  Život slobodného človeka
date:   22/04/2019
---

> <p></p>
> 26 Myslím si teda, že je dobré pre človeka – a to pre nastávajúcu núdzu –, aby zostal tak, ako je. 27Si viazaný k žene? Nevyhľadávaj rozluku! Si už bez ženy? Nehľadaj ženu! 28Ale keby si sa aj oženil, nezhrešil si; a ak by sa panna vydala, nezhreší. Takíto však budú mať súženie v tele, ale ja vás chcem toho ušetriť. 29Myslím si, bratia, že čas je krátky! Napokon aj tí, čo majú ženy, nech sú, akoby nemali.  (1Kor 7,26–29)

Mladá slobodná žena povedala o výhodách svojho života: „Dvakrát som mala možnosť ísť slúžiť do misijnej oblasti a zakaždým som sa bez väčšieho váhania rozhodla ísť.“ Človek žijúci v manželstve, ktorý má zodpovednosť za rodinu, by zrejme takéto rozhodnutie robil oveľa dlhšie, pretože by sa netýkalo len jeho, ale aj partnera a detí.

`Uvažuj o texte 1Kor 7,25–35. Aké dobré dôvody dáva apoštol Pavol na to, aby človek nevstupoval do manželstva?`

Mnohí ľudia sú presvedčení, že manželstvo je pre nich Božou vôľou. Nepovedal vari Boh „nie je dobré byť človekovi samému“? Napriek tomu vidíme v Písme príklady ľudí, ktorí do manželstva nevstúpili. Najväčším príkladom je zrejme Ježiš.

Prorokovi Jeremiášovi Hospodin povedal, aby zostal slobodný (Jer 16,1–3). Išlo o príkaz, ktorý súvisel s danou dejinnou situáciou a Jeremiášovo poslúchnutie tohto Božieho nariadenia malo byť akýmsi posolstvom, ktoré danú situáciu ilustrovalo. Nevieme, či tento príkaz platil až do konca Jeremiášovho života. Vieme však, že aj keď slobodný (alebo možno práve preto), Jeremiáš bol významným prorokom.

Ani Ezechielov rodinný stav nehral veľkú úlohu, hoci jeho manželka zomrela náhle a nečakane. Hospodin mu dokonca nedovolil ani smútiť a mal pokračovať v službe, pre ktorú ho Boh ustanovil (Ezechiel 24,15–18).

Prorok Ozeáš mal tiež skúsenosť s rozvráteným manželstvom, ale aj napriek tomu pokračoval vo svojej službe. Celý jeho príbeh vyznieva veľmi podivne: Boh prorokovi prikázal vziať si za manželku smilnú ženu, o ktorej vedel, že Ozeáša napokon opustí pre iných mužov (Ozeáš 1–3). Z dnešného uhla pohľadu vieme, že Hospodin sa na prorokovi snažil poukázať na jednostrannosť svojej lásky, ktorou miluje Izraelitov. Pre samotného Ozeáša však muselo byť nesmierne traumatické byť súčasťou takého „podobenstva“.

Ani v jednom z uvedených príkladov nebolo pre Hospodina zlyhávajúce manželstvo prorokov problémom. Boha zaujímala bezúhonnosť, čestnosť, poslušnosť a schopnosť jeho služobníkov sprostredkovať ľuďom zverené posolstvo. Aj my by sme sa mali ubezpečiť, že náš život nie je s konečnou platnosťou vymedzený (alebo obmedzený) tým, či sme vstúpili do manželstva, alebo či sa naše manželstvo náhodou nerozpadlo. Mnohí dnes veľmi radikálne tvrdia, že ak nežijeme v manželstve, nie sme úplní či priam dokonalí. Pavol na podobné myšlienky reaguje: „1Povzbudzujem vás teda, bratia, pre Božie milosrdenstvo, aby ste prinášali svoje telá ako živú, svätú, Bohu príjemnú obetu, ako svoju duchovnú bohoslužbu. 2A nepripodobňujte sa tomuto svetu, ale premeňte sa obnovením zmýšľania, aby ste vedeli rozoznať, čo je Božia vôľa, čo je dobré, čo mu je príjemné, čo je dokonalé.“ (Rim 12,1.2)

`Akým praktickým spôsobom môže byť vaše zborové spoločenstvo nápomocné ľuďom, ktorí z akéhokoľvek dôvodu nežijú v manželstve – či už ide o členov alebo nečlenov cirkvi?`