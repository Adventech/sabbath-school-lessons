---
title:  Smrť a osamelosť
date:   24/04/2019
---

> <p></p>
> 5 Živí vedia, že zomrú, ale mŕtvi nevedia nič. Niet pre nich viac odmeny, lebo ich pamiatka je zabudnutá. 6Aj ich láska, aj ich nenávisť, aj ich horlivosť dávno zanikli a nemajú už podiel na ničom, čo sa deje pod slnkom.  (Kaz 9,5.6)

> <p></p>
> Blahoslavení plačúci, lebo oni budú potešení.  (Mat 5,4)

Vieme, že všetky naše vzťahy, vrátane manželstva, sa skôr či neskôr skončia – vinou nášho veľkého nepriateľa, ktorým je smrť. Bez ohľadu na našu lásku, porozumenie a spoločne strávený čas, na rozdiel od sliepok ako ľudia vieme, že skôr či neskôr príde smrť (ak dovtedy nepríde Ježiš) a všetky naše vzťahy sa skončia. To je naším osudom od prvého hriechu človeka v raji a bude to tak až do Ježišovho príchodu.

Biblia nám nehovorí, kto z dvojice Adam a Eva zomrel skôr. Ale určite to bolo nesmierne bolestné pre toho druhého, zvlášť, keď sa smrť nikdy nemala stať súčasťou života človeka. Adam a Eva prišli najprv o svojho milované syna Ábela. A nech to vyznieva akokoľvek bezútešne, stále mali jeden druhého. Aké to asi pre nich bolo, keď prišli o svojho milovaného druha, s ktorým toho toľko prežili!

Problémom je, že napriek hrôze, bolesti a tragédii, ktoré so smrťou prichádzajú, sme sa naučili brať ju ako neoddeliteľnú súčasť života. No smrť nemala nikdy vstúpiť do života človeka. A tak až dodnes sa pokúšame v smrti objaviť nejaký zmysel, hoci je to takmer nemožné.

**Uvažuj o nasledovných veršoch. Čo hovoria o smrti a o tom, akou je pre človeka bolestnou skúsenosťou?**

`Iz 57,1`

`Zj 21,4`

`1Tes 4,17.18`

`Mat 5,4`

`2Sam 18,33`

`1Moj 37,34`

Ako ľudia sa musíme vyrovnávať nielen s realitou vlastnej pominuteľnosti, ale musíme čeliť aj realite smrti druhých ľudí – našich milovaných, nášho životného partnera a niekedy dokonca aj našich detí. Skôr či neskôr budeme teda prežívať čas, obdobie trýznivej bolesti a pocitu osamelosti, ktoré do nášho života prinesie smrť blízkej a milovanej osoby. Je to ťažké a bolí to. V takom čase sa však môžeme – a často aj musíme – spoliehať len a len na Božie zasľúbenia. Veď napokon, čo iné máme v tomto hriešnom svete naplnenom utrpením a smrťou?

`Ako môže vaše zborové spoločenstvo pomôcť tým, o ktorých viete, že trpia osamelosťou a bolesťou zo smrti milovaného človeka?`