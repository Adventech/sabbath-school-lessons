---
title:  Vyjadrenia lásky v Piesni Šalamúnovej
date:   06/05/2019
---

> <p></p>
> Ach, krásna si, priateľka moja, aká si krásna, tvoje oči sú holubice skryté pod závojom, tvoje vlasy sú ako stádo kôz, ktoré sa ženie z gileádskych vrchov...  (Pieseň 4,1)

**Prečítaj si nasledovné texty a uvažuj o rôznych aspektoch lásky, ktoré sú v nich predstavené.**

`Pieseň 1,2.13`

`Pieseň 2,10–13.16`

`Pieseň 3,11`

`Pieseň 4,1–7`

`Pieseň 5,16`

`Pieseň 7,1–9`

`Pieseň 8,6.7`

Pieseň Šalamúnova ukazuje, ako priatelia spolu trávia čas, ako otvorene komunikujú, prejavujú o seba záujem a sú k sebe starostliví. V tejto Piesni sa z dvoch priateľov stávajú manželskí partneri. Manželka hovorí: „Jeho podnebie je presladké, celý je príťažlivý. Taký je môj milý, taký je môj priateľ, dcéry jeruzalemské!“ (5,16). Slovo priateľ vyjadruje spoločenstvo a priateľstvo bez nutného nádychu sexuálneho vzťahu. Každý manžel môže byť šťastný, ak je mu manželka aj milou priateľkou.

V celej Piesni sa objavujú dôverné vyznania a láskou naplnené prejavy, ktoré vyjadrujú silnú náklonnosť. Text je plný vyjadrení, ktoré svedčia o vzájomnom telesnom a citovom potešení, ktoré si partneri navzájom prinášajú. Prirodzené dôvernosti romantickej lásky sú darom Stvoriteľa. Pomáhajú partnerom vytvoriť si v manželstve silné puto. Keď partneri dovolia, aby v ich srdciach konala svoje dielo Božia láska, ich ľudská láska je „zošľachtená a očistená, povznesená a zdokonalená“ (AH 99).

Verše Piesne Šalamúnovej vyjadrujú tie najvznešenejšie myšlienky o láske. Skutočná láska však nie je ľudskému srdcu prirodzená. Láska je darom Svätého Ducha (Rim 5,5). Takáto láska k sebe púta manžela a manželku v trvalom zväzku. Oddanosťou naplnená láska je nevyhnutná aj pre vzťah rodič – dieťa, pretože  už  od malička pomáha budovať vedomie dôvery. Sebaobetavá a sebadávajúca láska vytvára puto aj medzi veriacimi v tele Kristovom. Pieseň Šalamúnova je aj akousi výzvou, aby sa v našom partnerskom vzťahu stala práve Božia láska aktívnou mocou.

`Ako uvedený druh dôverností odzrkadľuje (svojím spôsobom) dôverný vzťah, ktorý môžeme mať s Bohom? Aké súvislosti sa dajú vidieť medzi partnerským vzťahom a vzťahom medzi Bohom a človekom (napríklad spoločne strávený čas, odovzdanie sa a podobne)?`