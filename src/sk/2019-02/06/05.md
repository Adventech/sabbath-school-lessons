---
title:  Láska v správnom čase
date:   08/05/2019
---

> <p></p>
> 4,16 Prebuď sa, sever, a príď, juh, prevej moju záhradu, rozvoňaj jej balzamové kríky. Nech vojde môj milý do svojej záhrady a okúsi jej výborné plody. 5,1Vošiel som do svojej vinice, sestra moja, snúbenica, oberám svoju myrhu i s balzamom, ochutnávam svoj medový plást, pijem svoje víno a mlieko. Jedzte, priatelia, pite, opájajte sa nežnosťami!  (Pieseň 4,16 a 5,1)

Prečítaj si text Pieseň 4,8 – 5,1. Verše 4,16 a 5,1 sa nachádzajú v samotnom centre Piesne Šalamúnovej, akoby išlo o vyvrcholenie manželstva medzi Šalamúnom a Šulamitkou a o jeho privedenie k dokonalosti.

**Uvažuj o nasledovných veršoch. Čo je ich hlavnou myšlienkou? Na čo v nich Šalamún odkazuje?**

`Pieseň 4,12`

`Pieseň 4,16; 5,1`

`Pieseň 8,8–10`

V Piesni Šalamúnovej nachádzame niektoré z najpresvedčivejších svedectiev Písma, že Božím plánom je, aby ľudia zostávali až do uzavretia manželstva sexuálne zdržanliví. Jedným z najzrejmejších je zmienka o detstve Šulamitky, keď sa jej bratia pýtajú, či bude „hradbou“ alebo „bránou“ (Pieseň 8,8.9). Inými slovami, či zostane zdržanlivá až do manželstva (hradba), alebo sa stane promiskuitnou (brána). Ako dospelá žena potvrdzuje, že si zachovala svoju zdržanlivosť a k svojmu manželovi prichádza čistá: „Ja som hradba...“ (Pieseň 8,10) Aj ženích potvrdzuje, že jeho milá je až do svadobnej noci pannou, keď hovorí: „Si zavretá záhrada, sestra moja, snúbenica, záhrada zavretá, prameň zapečatený.“ (Pieseň 4,12) Šulamitka zo svojej vlastnej skúsenosti radí priateľkám, aby boli vo veciach lásky a manželstva opatrné. Šulamitka v Piesni Šalamúnovej trikrát oslovuje skupinu žien, ktoré nazýva „dcéry jeruzalemské“. Radí im, aby neprebúdzali intenzívnu túžbu a lásku (Pieseň 2,7; 3,5; 8,4), až kým nenadíde vhodné obdobie. Má tým na mysli čas, keď sa ocitnú v dôvernom a bezpečnom vzťahu založenom na manželskej zmluve, ako je to u nej.

Snúbenec dvakrát pozýva svoju nastávajúcu nevestu, aby „išla s ním“ (Pieseň 2,10; 4,8). Pred svadbou jeho pozvanie nemohla prijať, ale teraz je to ona, kto svojho milého pozýva do svojej záhrady (Pieseň 4,16) a on radostne toto pozvanie prijíma (Pieseň 5,1). Nepriťahuje ho len jej krása. Šulamitka „uchvátila jeho srdce“ (4,9) a on je opojený jej láskou a nežnosťami (4,10). Šalamún je naplnený radosťou, že patrí práve jemu a nikomu inému na celom svete: „Si zavretá záhrada, sestra moja, snúbenica, záhrada zavretá, prameň zapečatený.“ (Pieseň 4,12) V spoločenstve a vo zväzku lásky so svojou dokonalou ženou sa ženích cíti, akoby vstupoval do zasľúbenej krajiny: „Na tvojich perách medová sladkosť, snúbenica, med a mlieko sú pod tvojím jazykom...“ (Pieseň 4,12)

`„Ale ak vyznávame svoje hriechy, on je verný a spravodlivý: Odpustí nám hriechy a očistí nás od všetkej neprávosti.“ (1Ján 1,9) Uvažuj o tomto verši v kontexte dobrej správy pre tých, ktorí ľutujú svoje zlé rozhodnutia v oblasti sexuality a jej prejavov.`