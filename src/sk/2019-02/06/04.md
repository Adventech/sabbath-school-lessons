---
title:  Poznanie naplnené láskou
date:   07/05/2019
---

> <p></p>
> 2 Ak si niekto myslí, že niečo už úplne spoznal, ešte to nepozná tak, ako treba. 3Ak však niekto miluje Boha, toho Boh pozná.  (1Kor 8,2.3)

Pri pozornom čítaní môžeme v Piesni Šalamúnovej započuť tému „návratu do raja“. A hoci zaľúbenci z Piesne Šalamúnovej nie sú prvým mužom a prvou ženou, pieseň nás v mysli prenáša do dokonalej záhrady. Boží plán, aby sa muž a žena stali „jedným telom“ (1Moj 2,24.25) je vyjadrený prostredníctvom jemných a citlivých metafor a symbolov.

`Uvažuj o textoch 4,7–5,1 z Piesne Šalamúnovej. Ako tieto verše vyjadrujú vzájomnú oddanosť v intímnom živote manželskej dvojice? V čom sú im podobné Pavlove rady a výzvy v 1Kor 7,3–5?`

Šalamún pozýva Šulamitku: „Príď z Libanonu, snúbenica, príď, z Libanonu zostúp!“ (Pieseň 4,8) Neskôr pozýva ona jeho: „Nech vojde môj milý do svojej záhrady a okúsi jej výborné plody.“ (Pieseň 4,16) A Šalamún jej pozvanie prijíma: „Vošiel som do svojej vinice, sestra moja, snúbenica, oberám svoju myrhu i s balzamom, ochutnávam svoj medový plást, pijem svoje víno a mlieko.“ (Pieseň 5,1) Písmo naznačuje, že v intímnych vzťahoch nesmie byť žiadne donucovanie, násilie ani manipulácia. Do ozajstného milujúceho vzťahu vstupujú obaja slobodne a naplnení láskou. „Moja záhrada“ je „jeho záhradou.“

Obe mená, „Šalamún“ aj „Šulamitka“, sú odvodené od hebrejského slova šalom, čo znamená „pokoj“, „mier“ alebo „úplnosť“. Obaja si vyjadrujú vzájomný obdiv (Pieseň 4,1–5; 5,10–16). Vyváženosť v ich vzťahu je vyjadrená aj v poetickom štýle navzájom prepojených veršov a myšlienok. Zmluvné vyjadrenie: „Milý môj patrí mne a ja jemu,“ (Pieseň 2,16) je ozvenou Adamovho vyjadrenia v Edene: „Toto je konečne kosť z mojich kostí a telo z môjho tela!“ (1Moj 2,23)

**Uvažuj o dvoch nasledovných  skupinách veršov. Manželský zväzok môžeme charakterizovať aj slovom „poznanie“. Ako nám tento koncept pomáha lepšie pochopiť náš vzťah s Bohom?**

`1Moj 4,1.25; 1Sam 1,19; Luk 1,34`

`Ján 17,3; 1Kor 8,3; 13,12; Gal 4,8.9`

V Biblii je výraz poznať často použitý na vyjadrenie intímneho vzťahu medzi manželom a manželkou. Toto milujúce „poznanie“ si navzájom ponúkajú a prijímajú zo svojho najhlbšieho a najskrytejšieho. Nielen dve telá, ale aj dve srdcia sa stávajú „jedným telom“.

Sloveso poznať opisuje aj vzťah medzi človekom a Bohom. Keď sa veriaci človek citlivo zamyslí nad jedinečným a nežným poznaním, ktoré je v manželstve vyjadrením vzájomného spoločenstva, oddanosti a nekonečnej rozkoše, môže získať hlbšie pochopenie najvznešenejšieho a najsvätejšieho tajomstva, ktorým je vzťah medzi Kristom a cirkvou.

`Čo ti môže pomôcť, aby si prežíval s Bohom hlbší a dôvernejší vzťah? Čo pre teba znamená myšlienka, že ťa Boh pozná?`