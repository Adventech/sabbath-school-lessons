---
title:  Podnety na zamyslenie
date:   10/05/2019
---

„Manželstvo získalo Kristovo požehnanie a mali by sme ho vnímať ako svätú ustanovizeň. Pravé náboženstvo by nemalo odporovať Božím plánom. Boh ustanovil, aby sa muž a žena zjednotili do svätého zväzku, prostredníctvom ktorého budú  vytvárať rodiny. Rodiny korunované úctou a rešpektom budú symbolizovať nebeskú rodinu. Na začiatku svojej verejnej služby dal svoje jasné uznanie inštitúcii manželstva, ktoré bolo ustanovené v Raji. Účasťou na svadobnej hostine ukázal svoj postoj k manželskému zväzku. Keď do manželstva vstupujeme s láskou,  čistotou,  pravdou a so spravodlivosťou, stáva sa z neho jedno z najväčších požehnaní ľudskej rodiny.“ (Daughters of God, 180.181)

Ako ukazuje Pieseň Šalamúnova, sexuálna láska môže byť v manželstve nádherným darom a požehnaním. Dlhotrvajúci vzťah však nemôže byť postavený výhradne na vonkajšej kráse a telesnej rozkoši. Naše telá postupne starnú a slabnú. Žiadna diéta, žiadne cvičenie ani plastické operácie z nás neurobia večne mladých. Manželstvo Šalamúna a Šulamitky je celoživotným, oddaným vzťahom. Trikrát potvrdzujú, že patria jeden druhému (Pieseň 2,16; 6,3 a 7,11). V prvom prípade ide o vyznanie, že si navzájom patria (pozri aj Ef 5,21.33). V druhom prípade  Šulamitka mení poradie, aby vyjadrila svoju podriadenosť (pozri aj Ef 5,22.23). A v treťom prípade zaznieva Šalamúnova túžba po svojej milovanej (pozri aj Ef 5,24–32). Takúto lásku nemôže nič uhasiť (Pieseň 8,7), je ako pečať, ktorú nemožno porušiť (Pieseň 8,6).

**Námety na spoločné uvažovanie**

`1.	Porovnajte Šalamúnov opis jeho dokonalej manželky (Pieseň 4,1–5; 6,8 a 7,1–9) s Adamovým vyjadrením, keď prvýkrát uvidel Evu (1Moj 2,23). Aký by mali mať muži postoj k svojim manželkám? (Ef 5,28.29)`

`2.	Hlavne v minulosti mnohí vnímali Pieseň Šalamúnovu ako alegorický (obrazný) vzťah, ktorý existuje medzi Bohom a jeho ľudom, medzi Ježišom a jeho cirkvou. Treba si dať samozrejme pozor, aby sme to neprehnali a nevnímali všetko len ako obrazy. Napriek tomu, ktoré aspekty vzťahu medzi dvomi ľuďmi môžeme porovnať s naším vzťahom k Bohu? Pozri aj Iz 54,4.5; Jer 3,14 a 2Kor 11,2.`

`3.	Prečítaj si Príslovia 31,26; Pieseň 5,16 a Príslovia 25,11. V čom spočíva moc našich slov budovať alebo ponižovať našich partnerov, či posilňovať alebo oslabovať naše manželstvo? Uvažujte v tejto súvislosti o textoch: Jakub 1,26 a 3,5–11.`