---
title:  Ochrana Stvoriteľovho daru
date:   09/05/2019
---

> <p></p>
> 24 Tí, čo patria Ježišovi Kristovi, ukrižovali svoje telo s vášňami a žiadosťami. 25Ak žijeme Duchom, podľa Ducha aj konajme!  (Gal 5,24.25)

Boh sledoval svoj osobitý zámer, keď stvoril človeka ako muža a ženu (1Moj 1,26–28). A hoci obaja, muž aj žena, boli stvorení na Boží obraz, ich vzájomné spoločenstvo v manželskom zväzku, vďaka ktorému sa stávajú „jedným telom“, mimoriadnym spôsobom odzrkadľuje jednotu vo vnútri Trojice. Jednota muža a ženy so sebou prináša aj plodenie nového života. Ide o pôvodné a autentické vyjadrenie Božieho obrazu.

**Uvažuj o nasledovných veršoch. Aký postoj zaujíma Písmo vo vzťahu k sexuálnym praktikám, ktoré nie sú v súlade s pôvodným Božím plánom?**

`3Moj 20,7–21`

`Rim 1,24–27`

`1Kor 6,9–20`

Písmo vyjadruje nesúhlas so všetkým, čo mení alebo ničí Boží obraz v človeku. Tým, že Boh postavil niektoré sexuálne praktiky mimo povolených hraníc, viedol svoj ľud k správnemu zámeru so sexualitou. Keď sa ľudská skúsenosť dostane do sporu s Božími zásadami, človek je usvedčený z hriechu.

`Prečítaj si nasledovné texty. Uvažuj, aké rady dostávajú kresťania v súvislosti so sexualitou. Ako by k nej mali pristupovať? Ako by mali pristupovať v tomto hriešnom svete k ostatným ľuďom? Rim 8,1–14; 1Kor 6,15–20; 2Kor 10,5; Gal 5,24.25; Kol 3,3–10 a 1Tes 5,23.34`

Kresťania očakávajú, že pri Kristovom návrate sa definitívne oslobodia spod skazenosti hriechu. Vďaka Kristovej smrti na kríži považujú samých seba za mŕtvych pre hriech – a za živých v Ňom vďaka Jeho vzkrieseniu. Vďaka vytrvalým modlitbám, bdelosti a moci Ducha vnímajú svoju hriešnu prirodzenosť ako ukrižovanú a celou svojou mysľou túžia poslúchať Krista. Uznávajú, že Boh je vlastníkom ich tela a sexuality a využívajú ich v súlade s Božím plánom.

Boh odpúšťa tým, ktorí ľutujú svoj hriech – činia pokánie (1Ján 1,9). Evanjelium umožňuje ľuďom, ktorí sa v minulosti dopustili hriešneho sexuálneho konania, aby boli súčasťou spoločenstva veriacich. Keďže hriech výrazne ovplyvnil vnímanie sexuality, niektorí možno nebudú schopní naplno prežiť obnovu tejto oblasti ľudskej skúsenosti. Niektorí sa napríklad radšej rozhodnú pre život v celibáte, než by sa zaplietli do takých praktík, ktoré Božie slovo zakazuje.

`Ako by sme sa mali ako cirkev postaviť napríklad voči homosexuálom? Ako môže ich postoj k vlastnej sexualite ovplyvniť našu reakciu? Na čo by sme si mali dať pozor vo vzťahu k ľuďom, ktorí sú „iní“?`