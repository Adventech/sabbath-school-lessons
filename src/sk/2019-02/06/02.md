---
title:  Nedeliteľný život
date:   05/05/2019
---

> <p></p>
> 2 Aké milé sú tvoje príbytky, Hospodin zástupov! 3Moja duša sa umára túžbou po nádvoriach Hospodina; moje srdce i telo plesajú v ústrety živému Bohu.  (Žalm 84,2.3)

**Uvažuj o nasledovných textoch. Ako by si na základe nich charakterizoval biblický pohľad na telo človeka?**

`1Moj 2,7`

`Žalm 63,2`

`Žalm 84,3`

`1Kor 6,19.20`

`1Tes 5,23`

Niektoré náboženstvá veria v takzvaný dualizmus. Ide o taký pohľad na človeka, ktorý vníma ľudské telo ako niečo, čo komplikuje jeho duchovný alebo duševný život. Telo je pokladané za zlé, kým „duch“ (alebo „duša“) je vnímaný ako niečo dobré. V Písme je však ľudské telo – vrátane jeho pohlavných znakov – vnímané ako neoddeliteľná súčasť celej ľudskej bytosti. Život je „telo“ a „duch“ (pozri 1Moj 2,7). Žalmista celým svojím ja – telom aj dušou – uctieva Hospodina (Žalm 63,2 a 84,3). Celá bytosť človeka má byť posvätená, oddelená pre svätý zámer, ktorý má Boh s človekom.

**Pozitívny pohľad na telo človeka v kontexte telesného vzťahu odzrkadľuje aj Pieseň Šalamúnova. Čo a akým spôsobom vyzdvihujú nasledovné texty?**

`Pieseň 1,2.13`

`Pieseň 2,6`

`Pieseň 5,10–16`

`Pieseň 7,1–9`

Vo všetkých týchto „svätých textoch“ je vyjadrený obdiv ku kráse ľudského tela. Telesné aspekty manželskej lásky nevyvolávajú nijaké rozpaky. Otvorene sa tu vyjadruje celá škála ľúbostných pocitov.

V mnohých kultúrach existuje v súvislosti so sexom pomerne silné tabu. Pre manželské páry je potom často veľmi ťažké komunikovať otvorene a bez zábran o svojom intímnom živote. Podobne ani deti nemajú adekvátnu príležitosť naučiť sa o sexualite v prostredí kresťanského domova (kresťanskej rodiny), kde by sa mohli Božie hodnoty skĺbiť s primeranými informáciami. Biblické texty sú v otázke sexuality veľmi otvorené a vedú svojich čitateľov k tomu, aby v súvislosti s touto témou necítili nejaké zbytočné a prehnané zábrany. Ide predsa o úžasný dar pochádzajúci od Stvoriteľa. Tento dar je veľmi dôležitou súčasťou života, ktorú by sme mali vnímať s rešpektom a dôstojnosťou.

`Ako sa môžeš brániť spoločenským a morálnym vplyvom, ktoré buď znižujú sexualitu len na akési zvieracie pudy, alebo ju naopak označujú za niečo hanebné a neprístojné, o čom by sme nikdy nemali hovoriť? Akým spôsobom Biblia naznačuje, že oba tieto postoje sú nesprávne?`