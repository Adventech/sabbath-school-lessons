---
title:  Kráľovská ľúbostná pieseň
date:   04/05/2019
---

### Texty na tento týždeň
Pieseň Šalamúnova 1-8, 1Moj 2,7; 1Kor 7,3–5; Ján 17,3; 1Ján 1,9; Rim 1,24–27; Gal 5,24

> <p>Základný text</p>
> Polož si ma ako pečatidlo na svoje srdce, ako pečatidlo na svoje rameno, lebo láska je mocná ako smrť a nenávisť krutá ako podsvetie. Jej žiara je ohnivá ako najsilnejší plameň. (Pieseň 8,6)

Jedným z najdôležitejších období života je manželstvo. Samozrejme, nie každý vstúpi do manželstva, ale kto tak urobí, manželstvo mu prinesie nielen výnimočné požehnanie, ale aj mimoriadne výzvy. Medzi požehnania patrí aj nádherný dar sexuality. Ak sa tento dar realizuje na správnom mieste a v správnom čase, je naozaj mocným vyjadrením lásky.

V protiklade k rozšírenému názoru Biblia v žiadnom prípade nie je proti sexu. Je však proti zneužívaniu tohto krásneho daru, ktorý sme dostali od Stvoriteľa.

Pieseň Šalamúnova (Pieseň piesní, doslova Najkrajšia pieseň alebo „Pieseň najpiesňovitejšia“) je jedna z najkratších a pravdepodobne aj najmenej čítaných biblických kníh. Opisuje vzťah medzi mladou nevestou Šulamitkou a jej milovaným, o ktorom sa verí, že ide o samotného kráľa Šalamúna. Pieseň odkrýva tajomstvá ľudskej intimity a rozkoš manželskej lásky. A hoci Pieseň Šalamúnova sa často vykladala alegoricky ako symbol vzťahu Boha a Božieho ľudu alebo Krista a jeho cirkvi, v prvom rade ide o poetické dielo o láske, ktorá sa odohráva v úprimnom a čistom vzťahu medzi mužom a ženou.

Tento týždeň sa budeme venovať pozitívnemu a inšpiratívnemu pohľadu na manželstvo z pohľadu Starej zmluvy.