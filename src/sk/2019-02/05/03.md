---
title:  Výzva otcom
date:   29/04/2019
---

> <p></p>
> V bázni Hospodina je pevná nádej, pre svoje deti je útočiskom.  (Prísl 14,26)

**Uvažuj o nasledovných veršoch a zaznamenaj si vlastnosti, vďaka ktorým môžu mať otcovia dlhodobý pozitívny vplyv na svoje deti.**

`Prísl 13,22; 27,23.24`

`Prísl 14,26`

`Prísl 15,1.18; 16,32`

`Prísl 15,27`

`Prísl 29,17`

Charakter otcov má priamy vplyv na ich deti a na dedičstvo (zďaleka nie len hmotné), ktoré im zanechávajú. Deti hľadajú u svojho otca podporu, záujem, lásku, vedenie a vzor. Príslovia chvália tých otcov, ktorí sú spoľahlivými živiteľmi a múdrymi správcami rodinných prostriedkov. „Kto baží po nečestnom zisku, trápi svoju rodinu...“ (Prísl 15,27) Chamtivosť a nenásytnosť majú mnoho podôb. Otcovia by mali mať dostatok múdrosti, aby vedeli dať rodine prednosť pred prácou. Zbožní otcovia sú trpezliví a vedia sa ovládať. Uvedomujú si, že deti sú od nich závislé. Vychovávajú a usmerňujú svoje deti, zároveň si však dávajú pozor, aby svoju autoritu nezneužívali. A čo je najdôležitejšie, oddaní otcovia túžia nasledovať Boha, chcú sa nechať ovládať jeho láskou a Slovom, aby mohli viesť nohy svojich detí po správnych cestách.

A napokon, tým najdôležitejším, čo môže otec urobiť pre svoje deti, je milovať ich matku. Vernosť a láskavé prejavy náklonnosti (alebo ich nedostatok) ovplyvňujú dieťa a jeho blaho ešte aj v dospelosti.

V Prísloviach patria medzi kľúčové témy vernosť človeka Bohu, oddanosť manželstvu a rodine a tiež bezúhonnosť a poctivosť v osobnom a spoločenskom živote. Úspech v týchto oblastiach závisí od stavu srdca daného jedinca. Človeka to neustále ťahá do hriechu (mimomanželský sex, lenivosť, láska k peniazom alebo zneužívanie moci). Ale múdry manžel a otec hľadá pomoc u Boha a usiluje sa vždy robiť správne rozhodnutia.

`Ako sa princípy, o ktorých sme dnes hovorili, vzťahujú na všetkých ľudí – nielen na otcov? Ako tvoje konanie ovplyvňuje (v dobrom alebo v zlom) druhých ľudí – a predovšetkým deti? V ktorých oblastiach potrebuješ byť opatrnejší?`