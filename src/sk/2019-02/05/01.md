---
title:  Slová múdrosti pre rodiny
date:   27/04/2019
---

### Texty na tento týždeň
Prísl 5,3–14; Mat 19,5; 1Kor 7,3.4; Prísl 13,22; 14,26; 17,22; 23,13; 31,10–31

> <p>Základný text</p>
> 5Dôveruj celým srdcom Hospodinovi a nespoliehaj sa na svoj rozum. 6Na všetkých svojich cestách ho poznávaj a on sám ti urovná chodníky.  (Prísl 3,5.6)

Nech už sa práve teraz nachádzame v akomkoľvek životnom období, všetko sa, samozrejme, začalo matkou a otcom. A to bez ohľadu na to, aký – a či vôbec nejaký – vzťah sme spolu mali. Je tiež veľa ľudí, ktorí okrem súrodencov a ostatných príbuzných nemali žiadnu inú rodinu – okrem tej, v ktorej vyrástli.

Bez ohľadu na okolnosti a životné obdobie, v ktorom sa práve teraz nachádzame, kniha Prísloví obsahuje pestrú paletu pokynov, básní, otázok a ďalších slov múdrosti. Mnohé sa zameriavajú priamo na rodinné vzťahy, iné môžeme ako slová múdrosti aplikovať na situáciu v rodine. Cieľom knihy Prísloví je okrem iného poskytnúť rady, ktoré majú rodičom pomôcť viesť svoje deti k zbožnému a mravnému životu. Tak ako môže rodič napísať svojmu dieťaťu list, v ktorom mu prinesie rady a povzbudenia pred odchodom na vysokú školu, odsťahovaním sa do podnájmu alebo vycestovaním za prácou do zahraničia, Príslovia sú radou otca synovi: „Syn môj, počúvaj otcovo napomenutie a nepodceňuj matkino poučenie.“ (Prísl 1,8) V Piatej Mojžišovej knihe nachádzame priamu výzvu, aby rodičia hovorili o svojej viere a jej zmysle nasledujúcej generácii. Kniha Prísloví prináša rady a inšpirácie, ako to robiť. V slovách rodiča tu zaznieva hlas nebeského Otca, ktorý túži, aby sme sa naučili ozajstnej múdrosti.