---
title:  Milovať svoju ženu
date:   28/04/2019
---

> <p></p>
> 18 Nech je požehnaný tvoj prameň, raduj sa zo ženy svojej mladosti! 19Je sťaby utešená laň a pôvabná srna; nech ťa opájajú jej prsia po celý čas, ustavične sa kochaj v jej láske.  (Prísl 5,18.19)

`Preštuduj si text Prísl 5,3–14. Na základe týchto veršov sa pokús urobiť čo najpodrobnejší zoznam všetkých problémov a následkov, ktoré vyplývajú z mimomanželských ľúbostných pomerov.`

Zbožný a cnostný človek si svoje najhlbšie city a sexuálne dôvernosti necháva pre manželstvo (ak je slobodný) alebo si ich chráni v manželstve (ak žije v manželskom zväzku). Príslovia sa prihovárajú výslovne mužom, ale rovnaké myšlienky, platné pre ženy, sú vyjadrené v Piesni Šalamúnovej (pozri Pies 4,12–15). Obrovskú príťažlivosť zakázanej lásky by sme mali vnímať v kontexte hrozných následkov hriechu. Príležitostným ľúbostným aféram chýba oddanosť a záväzky, preto trvajú oveľa kratšie než ozajstný intímny, hlboký vzťah. Mimomanželské vzťahy plytvajú finančnými, telesnými aj citovými silami človeka. A čo je najdôležitejšie, raz sa budeme musieť pred Bohom zodpovedať za rozhodnutia, ktoré sme v živote urobili (pozri aj Prísl 5,20.21).

Sexuálne dôvernosti patria medzi najväčšie dary, ktoré Boh dal človeku. Treba však povedať, že patria výhradne do manželského zväzku (Mat 19,5; 1Kor 7,3.4; Heb 13,4). V Prísloviach je použitá symbolika dojčenia a bohatých vôd na vyjadrenie citlivej témy potešenia a uspokojenia, ktoré majú prežívať manželia pri svojom spoločnom milovaní. Je to v kontraste s chradnutím, ktoré je následkom nevernosti. Slovné spojenie „žena tvojej mladosti“ (Prísl 5,18) naznačuje, že vzájomná vernosť a oddanosť pokračujú, aj keď manželskí partneri zostarnú. Manžel sa neustále „kochá“ (Prísl 5,19; „opája sa“ SEvP) láskou a krásou svojej manželky.

V našom hriešnom stave nás môžu sexuálne túžby viesť úplne iným smerom, než je pôvodný zámer, ktorý mal Boh so sexualitou pri stvorení. Boh však dal človeku aj schopnosť premýšľať a rozhodovať sa. Ak sa pokušeniam nevyhýbame, ak sa im poddávame a nesnažíme sa žiť podľa Božej vôle, postupne nás môžu úplne ovládnuť. Pevné odovzdanie sa zámeru, ktorý mal Boh so sexualitou ako neoddeliteľnou súčasťou láskyplného manželského zväzku, môže zabrániť zakázaným sexuálnym vzťahom. Rozhodnutie pre celoživotnú vernosť Bohu a zámeru, ktorý mal so sexualitou pre manželstvo, nevychádza len z múdrosti a opatrnosti, ale nesie so sebou aj štedrú odmenu.

`Akú radu by ste dali niekomu, kto zápasí so sexuálnym pokušením, ktoré môže poľahky zničiť jeho manželstvo?`