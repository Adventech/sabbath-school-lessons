---
title:  Podnety na zamyslenie
date:   03/05/2019
---

„Kresťania by si mali dávať pozor na to, aby ich srdce bolo naplnené trpezlivosťou a usilovnosťou. Mali by si rozvíjať lásku k rozjímaniu a vážiť si ducha zbožnosti a oddanosti. Niektorým sa zdá čas strávený rozjímaním zbytočný. Čas venovaný štúdiu Písma a modlitbe považujú za premrhaný. Priala by som si, aby ste mohli tieto veci vnímať vo svetle Božieho pohľadu, lebo takto by sa pre vás nebeské kráľovstvo stalo tým najdôležitejším v živote. Ak máte svoje srdce v nebesiach, umocní to vaše dary a obživí vaše povinnosti. Vychovávať svoju myseľ k tomu, aby uvažovala o nebeských veciach, dodá vážnosť všetkému vášmu snaženiu. ... V dosahovaní duchovných úspechov sme len trpaslíkmi. … [Ef 4,13].“ (3BC 1157)

**Námety na spoločné uvažovanie**

`1.	Mnohí kresťania v snahe „strážiť si svoje srdce“ pred pokušením hľadajú oporu v rôznych podporných skupinách. Akým spôsobom sa takto môžu rozrásť naše vzájomné modlitby, štúdium Písma a spoľahnutie sa na Svätého Ducha? Keď niekto zápasí s pokušením, v ktorom padá a nedokáže prestať, vyhľadanie odbornej pomoci môže priniesť do života človeka výrazný posun k lepšiemu. Prečo?`

`2.	Uvažujte spolu nad vašimi odpoveďami z poslednej otázky na stredu. Porovnajte svoje odpovede. Smiech a humor sú úžasnými darmi od Boha. Ale podobne ako mnohé krásne dary, ktoré sme od Boha dostali, môže byť aj humor prevrátený a stať sa niečím, čo spôsobuje bolesť a utrpenie. Prečo?`

`3.	Aké kvality a vlastnosti u žien vyzdvihuje dnešná spoločnosť? V čom sú v protiklade k charakteristikám uvedeným v Prísloví 31? Čo môžeme ako jednotlivci urobiť, aby sme sa nezúčastnili na takýchto často ponižujúcich postojoch?`

`4.	Ktoré postoje vo vzťahu k rodine sú dnes v priamom rozpore s biblickými princípmi rodinného života? Ktoré postoje sú v súlade s biblickými princípmi? Ako by mohli posilniť naše rodiny?`