---
title:  Je lepšie bývať na streche?
date:   01/05/2019
---

> <p></p>
> Lepšie je bývať v kúte na streche ako s hašterivou ženou v jednom dome.  (Prísl 21,9)

> <p></p>
> Radostné srdce napomáha uzdravenie, no skľúčený duch vysušuje kosti.  (Prísl 17,22)

`Uvažuj o textoch Prísl 21,9.19 a 27,15.16. Prečo podľa teba autor používa humor na vyjadrenie postrehov a múdrostí o niektorých negatívnych aspektoch rodinného života?`

Mnohé vyjadrenia z knihy Prísloví sa zameriavajú na spolužitie v rodine. Silné vyjadrenia bývajú často „zjemnené“ troškou vtipu, podobne, ako keď o necitlivom priateľovi hovoria: „Ako niekto, čo si vyzlieka kabát v chladný deň či leje ocot do lúhu, je ten, čo spieva piesne skľúčenému srdcu.“ (Prísl 25,20) Podobne vtipne vyznieva aj vyjadrenie o ranostajoch: „Kto včasráno hlučne dobrorečí blížnemu, bude sa to považovať za zlorečenie.“ (Prísl 27,14) Manželky, ktoré čítajú verše o hašterivých ženách, by určite rady pridali aj zopár „prísloví“ o mužoch! Možno by argumentovali, že vyjadrenia o hašterivých ženách celú situáciu len zahmlievajú, keďže muži, ktorí majú rovnakú zodpovednosť za atmosféru v rodine, sú minimálne rovnako schopní vyvolávať hádky ako ženy. (Len si predstavte, aké to asi muselo byť, žiť pod jednou strechou s Annášom alebo Kajfášom!)

Radostné srdce pomáha. Pre život v rodine je dobré mať zmysel pre humor. Humor môžeme vnímať ako akési „mazivo“, ktoré pomáha znižovať stres a napäté situácie. „Radostné srdce napomáha uzdravenie, no skľúčený duch vysušuje kosti.“ (Prísl 17,22) V Prísloviach nachádzame liek v podobe humoru, ktorý nám pomáha pousmiať sa nad niektorými typmi hnevlivého a popudlivého správania. Možno práve keď sa usmejeme (alebo keď nás pichne vtipná poznámka odhaľujúca naše chyby), sme lepšie pripravení rozprávať sa o návykoch alebo správaní, ktoré nás hnevá alebo provokuje. O humore však treba povedať aj to, že by nemal slúžiť na zľahčovanie alebo obchádzanie problémov, ktoré si vyžadujú našu vážnu pozornosť.

Mierne zvýšenie telesnej teploty môže byť príznačné pre chronické infekčné ochorenie. Hádky, škriepky a sťažnosti môžu zasa signalizovať, že kdesi v pozadí sa nachádza potlačený hnev u jedného alebo viacerých členov rodiny. Tento hnev môže súvisieť s problémami v oblasti dôvery alebo komunikácie. Jeden z partnerov sa môže takýmto spôsobom usilovať vyriešiť to, čo ho vo vzťahu trápi – napríklad prejavy moci, manipulácia alebo neochota druhého partnera komunikovať. Ak sa infekciu podarí vyliečiť, symptómy postupne odznejú. V rodine by sme sa nemali vyhýbať riešeniu problémov, a už vôbec by sme sa nemali vyhýbať jeden druhému. Členovia rodiny, ktorí milujú Hospodina a sú pripravení komunikovať o svojich potrebách a pocitoch, sa oveľa skôr dostanú k podstate svojho hnevu a podarí sa im vzniknutý problém vyriešiť.

`Prečo je smiech dôležitou súčasťou rodinného života? Ako by sme ho mohli čo najlepšie využiť? Ako sa dá humor zneužiť? Podeľ sa o svoje myšlienky v triede sobotnej školy.`