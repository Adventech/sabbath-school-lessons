---
title:  Naozaj bohatá manželka
date:   02/05/2019
---

> <p></p>
> Kto nájde ženu statočnú? Je omnoho cennejšia než perly.  (Prísl 31,10)

`Kniha Prísloví sa končí oslavou manželky s ušľachtilým charakterom (31,10–31). Pokús sa identifikovať všetky vlastnosti a kvality, o ktorých sa hovorí v tejto časti knihy Prísloví.`

Opísaná žena má mimoriadne vlastnosti. Celá stať je napísaná formou poézie, keď každý verš sa začína na jedno z 22 písmen hebrejskej abecedy (v abecednom poradí). V celom holde úctyhodnej žene môžeme cítiť, že dokonca ani celá abeceda neposkytuje dostatočný rámec na jej náležitú chválu!

Dôraz, ktorý dávajú príslovia na dôležitosť výberu toho správneho partnera, odzrkadľuje nasledujúci výrok: „Statočná žena je vencom svojho muža, no nehanebnica je ako hnis v jeho kostiach.“ (Prísl 12,4) Na konci knihy Prísloví sú všetky vlastnosti a charakterové črty prenesené na akýsi ideál dokonalej ženy, ktorú všetci milujú a velebia.

Všetky tieto vlastnosti a talenty samozrejme nemusí mať jediná (alebo každá) žena. Nejde ani o akýsi zoznam, podľa ktorého by mali manželia merať svoje manželky. Prostredníctvom opisu vlastností a schopností dokonalej ženy autor tejto časti knihy Prísloví vyslovuje, čo je najdôležitejšie a univerzálne platné pre každú ženu (ale aj pre každého muža). Čo by malo byť súčasťou ich charakteru? Dôveryhodnosť, súcit, spoľahlivosť, oddanosť, láskavosť a usilovnosť. Tajomstvom a základom takéhoto života je podľa knihy Prísloví „bázeň pred Hospodinom“ (31,30).

V Prísloví 31,10 sa hovorí o žene „statočnej“, „súcej“ (SEvP), „dobrej“ (RKC) či „chrabrej“ (Roh). Hebrejský výraz znamená „bohatá“ alebo „mocná“. Toto slovo je v Žalme 62,11 preložené ako „majetok“ alebo „bohatstvo“ a u Jozuu opisuje „bojaschopných“ mužov (Joz 1,14). Aj Bóaz hovorí o Rút ako o „statočnej“ žene (Rút 3,11). V Prísloviach 31,10 zaznieva hra s konceptom „bohatstva“. Skutočné bohatstvo vychádza z charakteru, poctivosti a z bázne pred Hospodinom. Takéto bohatstvo je oveľa väčšie než bohatstvo spočívajúce v zlate alebo drahých kameňoch.

`Ktoré čestné a statočné ženy ťa v živote najviac ovplyvnili? Ako by si rozšíril zoznam charakterových a povahových kvalít zbožnej ženy?`