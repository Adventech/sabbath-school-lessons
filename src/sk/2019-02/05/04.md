---
title:  Výchova s láskou
date:   30/04/2019
---

> <p></p>
> Na ceste života je ten, čo zachováva napomenutia, kto si však nevšíma dohováranie, blúdi.  (Prísl 10,17)

**Uvažuj o nasledovných veršoch. Čo hovoria o napomínaní a trestaní detí?**

`Prísl 10,17`

`Prísl 23,13.14`

`Prísl 29,1`

`Prísl 29,15`

Rodičia niekedy karhajú deti, aby im vštepili, aké je spoločensky neprijateľné správanie, aby ich potrestali za neposlušnosť, alebo aby dokonca vyjadrili svoju nespokojnosť, keď sú v rozpakoch. Aký má však Boh zámer s karhaním a trestaním? Príslovia dávajú napomínanie do súvislosti s nádejou na budúcnosť (Prísl 19,18). Zbožní rodičia vedia, že deti majú hriešnu prirodzenosť. A s tým im môže pomôcť len jediná moc – moc Ježiša Krista (pozri Výchova, 24.25 /Ed 29/). Poslaním kresťanského rodičovstva je viesť deti k Bohu. A s tým súvisí aj dôsledná výchova, ktorá si niekedy vyžaduje aj prísne napomenutie alebo trest.

Podpora krehkej rastlinky. Ak sa na výchovu pozeráme Kristovými očami, potom napomenutie nevnímame ako trest ani ako vyjadrenie moci, ale ako záchrannú nápravu. Božím plánom je, aby milujúci rodičia, ktorí si uvedomujú moc hriechu, viedli kroky svojich detí ku Kristovi. Starostliví rodičia naprávajú láskavo a súčasne dôsledne. Usilujú sa previesť svoje deti cez ich detstvo a dospievanie tak, ako sa záhradník stará o novo zasadené stromčeky – až kým sa deti nenaučia sebaovládaniu a robeniu správnych rozhodnutí. Konečným cieľom výchovy je, aby deti začali dôverovať Bohu a podieľali sa na Božom pláne záchrany, rastu a zrelosti.

`Aké posolstvo pre rodičov môžeme nájsť v Prísl 13,24 a 23,13.14?`

Môžeme povedať, že len niekoľko veršov v kontexte výchovy detí spomína „palicu“  alebo „prút“; (heb. šebet). V kresťanskej literatúre pre rodičov sa často uvádza, že rodičia by mali používať palicu podobne, ako ju používa nebeský Pastier na vedenie svojho stáda, na ktorom mu záleží (Žalm 23,4).

Na iných miestach Písmo vedie rodičov k tomu, aby svoje deti trpezlivo vyučovali, boli im pevným vzorom, komunikovali s nimi a mali s nimi dobrý vzťah. To je cesta, ako deti pozitívne ovplyvniť k zmene (pozri aj 5Moj 11,18.19). Ak má mať napomínanie a karhanie očakávaný výchovný a záchranný efekt, deti musia cítiť, že ich rodičia milujú (Prísl 13,24).

`Čo môžu rodičia urobiť, ak pri výchove „prestrelia“ a napomenutie sa minie zamýšľaného cieľa, pretože je príliš drsné alebo nesprávne chápané?`