---
title:  Neočakávané
date:   02/04/2019
---

> <p></p>
> 7 Potom satan odišiel spred Hospodina a ranil Jóba boľavými vredmi od hlavy po päty. 8Vzal si teda črep, aby sa ním škrabal, a pritom sedel v popole. 9Manželka mu povedala: Čo sa ešte stále pridŕžaš svojej dokonalosti? Rúhaj sa Bohu a zomri!  (Jób 2,7–9)

`Uvažuj o textoch Jób 1,13–19 a 2,7–9. Čo postihlo Jóba a jeho manželku? V čom je ich skúsenosť podobná – viac alebo menej – rôznym skúsenostiam, ktorým musí čeliť každý z nás vo svojom živote?`

Grécky filozof Hérakleitos z Efezu tvrdil, že „neexistuje nič stále okrem zmeny“. (Je aj autorom výroku: „Nevstúpiš dvakrát do tej istej rieky.“) Keď sa nám zdá, že je všetko v poriadku, stane sa niečo nečakané. Môžeme prísť o prácu alebo o končatinu, choroba nás môže dostať do postele... alebo predčasne zomrieme, vyhorí nám dom alebo havarujeme, alebo si pri prechádzke so psom zlomíme nohu.

Samozrejme, nie všetky zmeny musia byť nevyhnutne zlé. Možno nás v práci povýšia a finančne si polepšíme. Alebo stretneme svojho budúceho manželského partnera, s ktorým prežijeme krásne roky.

Nech už je to akokoľvek, nečakaná zmena, ktorá všetko naruší, môže prísť práve vtedy, keď sa nám zdá, že všetko má ten správny rytmus.

Jób určite neočakával, že do jeho života vtrhnú toľké tragédie. Biblia o ňom hovorí: „Bol to dokonalý, priamy človek, ktorý sa bál Boha a stránil sa zlého.“ (Jób 1,1) Vieme o ňom aj to, že bol ženatý, mal sedem synov a tri dcéry a bol veľmi bohatý (Jób 1,2.3). Kým sa však dostaneme do stredu knihy Jób, zistíme, že okúsil stratu minimálne v šiestich dôležitých oblastiach: majetok, sluhovia, deti, zdravie, podpora ženy a povzbudenie priateľov. Život sa mu prevrátil hore nohami a jeho rodina bola v troskách.

Hoci to, čo sa stalo Jóbovi, je v určitom zmysle extrémne, do života každého z nás prichádza z času na čas niečo neočakávané a veľmi bolestné. Všetko sa môže zdať v poriadku, keď sa zrazu, bez akéhokoľvek varovania, všetko zmení a náš život – alebo životy našich blízkych – už nikdy nebudú také ako predtým.

Nie je to nič nové. Ani Ábel pravdepodobne neočakával, že príde o život, Jozef si tiež nepredstavoval, že ho predajú ako otroka do Egypta. V oboch prípadoch boli zradcami rodinní príslušníci a obe udalosti veľmi silno ovplyvnili ostatných členov ich rodiny. V Písme sa nachádza veľa príkladov ľudí, ktorých životy a rodiny postihli veľké a nečakané zmeny.

`Ako ti pomohla tvoja viera uprostred utrpenia, ktoré náhle a nečakane narušilo kolobeh tvojho života?`