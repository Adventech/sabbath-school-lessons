---
title:  Rytmus života
date:   01/04/2019
---

> <p></p>
> Počet našich rokov býva sedemdesiat, pri väčšej sile aj osemdesiat; ich pýchou je len lopota a strasť, rýchlo sa pominú a my odlietame.  (Žalm 90,10)

Vedci hovoria o takzvanom cirkadiálnom, teda dvadsaťštyrihodinovom rytme. Ide o biologický rytmus (niekedy nazývaný aj „biologické hodiny“), ktorý reguluje funkciu nášho tela a jeho orgánov. Dá sa konštatovať, že určitý stupeň pravidelnosti existuje nielen okolo nás, ale aj v nás samotných.

**Aké predvídateľné obdobia ľudského života sa spomínajú v nasledujúcich textoch? Aká je ich priama súvislosť s rodinným životom?**

`Kazateľ 3,2`

`1Moj 21,8; Sud 13,24`

`Žalm 71,5; Prísl 5,18`

`1Moj 15,15; Sud 8,32`

`Žalm 90,10`

Medzi dvomi hranicami života – narodením a smrťou – prechádzame rôznymi obdobiami, ktoré sú pre každého človeka iné, jedinečné. Niektoré deti zomrú čoskoro po svojom narodení, iní ľudia sa dožijú dospelosti a mnohí aj zrelej staroby. Deti rastú a rozvíjajú sa rôznym tempom. Niektoré začnú chodiť a rozprávať skôr ako iné. Jedny budú študovať na univerzite a stanú sa z nich odborníci v nejakom vednom odbore, druhé uprednostnia manuálnu prácu. Niektoré si založia rodinu, iné zostanú samy a nikdy nebudú mať deti.

Na zemi žijú miliardy ľudí. A hoci máme všetci mnoho spoločného (pozri Sk 17,26), každý z nás je osobitý, a preto sú odlišné aj naše životy.

V určitom zmysle sú tieto rozdiely dôležité, pretože každý z nás je jedinečný a má teda niečo, o čo sa môže podeliť s inými ľuďmi, ktorým to chýba. Naše rozdielnosti nám umožňujú, aby sme boli jeden pre druhého požehnaním. Príkladom môže byť vzťah medzi mladými a starými, ktorí si môžu byť vzájomne užitoční. „Ozdobou mladých je ich sila, okrasou starcov sú šediny.“ (Prísl 20,29) Nech sme v akejkoľvek etape nášho života a nech je náš osobný príbeh akýkoľvek, vždy máme niečo, čo môžeme ponúknuť nielen Bohu, ale aj ostatným ľuďom.

`Nech sa práve teraz odohráva v tvojom živote čokoľvek, môžeš byť v niečom pre ostatných požehnaním. Ako by si túto oblasť mohol nájsť? Čo keby si sa vedome rozhodol byť takýmto požehnaním – napríklad pre niekoho v tvojej rodine alebo v zborovom spoločenstve?`