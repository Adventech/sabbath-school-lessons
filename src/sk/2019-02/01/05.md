---
title:  Premena
date:   03/04/2019
---

> <p></p>
> Som presvedčený, že ten, čo vo vás začal dobré dielo, ho aj dokončí, až do dňa Krista Ježiša.  (Fil 1,6)

**A tak teraz už nejestvuje odsúdenie pre tých, čo sú v Kristovi Ježišovi.  (Rim 8,1)**

Vo všeobecnosti platí, že každý z nás má rôzne návyky. A čím starší sme, tým ťažšie je ich zmeniť.

Nemeníme sa ľahko. Koľko manželiek sa v priebehu rokov znova a znova sťažuje: „Toľkokrát som sa svojho muža snažila zmeniť, ale...“? Je to však Boh, kto má moc nás zmeniť – ak aj nie všetky naše povahové vlastnosti, tak určite náš charakter, naše nasmerovanie. Súvisí to aj s plánom spasenia: Boh nás pretvára na nových ľudí v ňom.

`Akú zmenu prežil Saul z Tarzu? Ako sa to udialo? Čo všetko sa v jeho živote zmenilo? Čo sa nezmenilo? Uvažuj v tejto súvislosti o veršoch Skutky 8,1.3; 9,1–22 a Gal 1,15–17.`

„Len čo Saul povolil presviedčajúcej moci Svätého Ducha, pochopil omyly svojho života a uznal ďalekosiahle požiadavky Božieho zákona. Bývalý pyšný farizej, presvedčený, že je ospravedlnený na základe svojich dobrých skutkov, teraz sa v pokore a prostote malého dieťaťa sklonil pred Bohom, vyznával vlastnú nehodnosť a odvolával sa na zásluhy ukrižovaného a zmŕtvychvstalého Spasiteľa. Saul túžil byť v plnom súlade a spoločenstve s Otcom a Synom  a vo svojej naliehavej túžbe po odpustení a prijatí sa vrúcnymi modlitbami utiekal k trónu milosti. 

Modlitby kajúcneho farizeja neboli márne. Božia milosť zmenila tie najskrytejšie myšlienky a city jeho srdca. Ušľachtilejšie schopnosti sa dostali do súladu s večnými Božími zámermi. Kristus a jeho spravodlivosť mali odteraz u Saula väčšiu cenu než celý svet.“ (AA 119.120; SA 75)

Aj keď náš príbeh obrátenia nie je pravdepodobne taký dramatický ako ten Saulov, každý z nás by mal mať svoj vlastný príbeh, svoju skúsenosť s tým, ako Boh konal v našom živote, aby nás zmenil a aby z nás urobil takého človeka, akým by sme mali (a chceli) byť. Môže to trvať dlho a niekedy si možno položíme otázku, či sa niekedy naozaj zmeníme. Počas pochybností môžeme rozjímať o dvoch nasledovných  textoch a odvolávať sa na Božie zasľúbenia.

`Uvažuj o textoch Fil 1,6 a Rim 8,1. Aké dve zasľúbenia sa v nich nachádzajú? Ako spolu súvisia a v čom sa dopĺňajú? Akú skúsenosť máš s nimi vo svojom živote?`