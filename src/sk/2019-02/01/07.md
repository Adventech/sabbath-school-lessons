---
title:  Podnety na zamyslenie
date:   05/04/2019
---

Predstav si zmeny, ktoré sa odohrali v živote učeníkov, keď trávili čas s Kristom. Väčšinou išlo o nevzdelaných, jednoduchých ľudí, zvyknutých na učenie a tradíciu svojej židovskej viery. Pod vplyvom galilejského Učiteľa si však museli klásť čoraz viac otázok. Prežívali závisť (Mat 20,20–24) a spory (Ján 3,25), zdalo sa, že im chýba viera (Mar 9,28.29) a neskôr dokonca Ježiša opustili (Mat 26,56) a zradili (Mat 26,69–74). Súčasne však duchovne rástli, takže iní ľudia dokázali rozpoznať, že napríklad Peter patril do Ježišovej skupiny (Mat 26,73). Dokonca aj členovia židovskej veľrady žasli, keď si uvedomili, že Peter a Ján „sú neučení a prostí ľudia“. „Veľmi sa čudovali a spoznávali, že sú to tí, čo boli s Ježišom.“ (Sk 4,13)

Uvažuj o tom, aký mimoriadne pozitívny vplyv môžeme mať na svoju rodinu, keď žijeme takým spôsobom, že ostatní členovia na nás vidia, že sme „boli s Ježišom“.

Uvažuj nad nasledujúcimi slovami z knihy Adventný domov: „Aj jednoduchý domov môže byť vždy miestom, kde zaznieva povzbudenie, kde sa koná dobrosrdečne a kde sú neustálym hosťom láska a ohľaduplnosť.“ (AH 18)

**Námety na spoločné uvažovanie**

`1.	Prečítajte si text Kazateľ 3,1–8. O čom tieto verše hovoria? Aký princíp sa v nich nachádza? Ako môžete tento princíp aplikovať do svojho života?`

`2.	Hovorte spolu o niektorých  vašich  skúsenostiach, ktoré zmenili váš život. Podeľte sa o to, čo ste sa z nich naučili a (ak sa to na vás vzťahuje) čo ste sa mali naučiť, ale nenaučili ste sa. Ako sa z toho môžete poučiť dnes? Ako tieto skúsenosti ovplyvnili vašu rodinu? Čo ste sa z toho naučili?`

`3.	V čom sa váš dnešný život úplne líši od toho, aký by (pravdepodobne) bol, keby vo vašom živote nepôsobil Kristus? Čo to vypovedá o Kristovej moci meniť nás?`