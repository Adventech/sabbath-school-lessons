---
title:  Na počiatku
date:   31/03/2019
---

> <p></p>
> 14 Boh povedal: Nech sú svetlá na nebeskej oblohe, aby oddeľovali deň od noci a označovali obdobia, dni a roky. 15Nech svietia na nebeskej oblohe a osvetľujú zem. Tak sa aj stalo. 16Boh utvoril dve veľké svetlá: väčšie, aby vládlo dňu, a menšie, aby vládlo noci; urobil aj hviezdy. 17Boh ich umiestnil na nebeskej oblohe, aby svietili na zem, 18aby vládli vo dne i v noci a oddeľovali svetlo od tmy. Boh videl, že je to dobré. 19Bol večer a bolo ráno, štvrtý deň.  (1Moj 1,14–19)

Rozprávanie biblického príbehu sa začína chronologicky. Aj preto znejú hneď prvé slová „Na počiatku...“ (v hebrejčine ide o jedno slovo brešit) (1Moj 1,1). A hoci sa prvá kapitola knihy Genezis zameriava na premenu zeme zo stavu, keď bola „neladná a pustá“ (1Moj 1,2 Roh), na stav, o ktorom samotný Boh na konci šiesteho dňa hovorí, že to bolo „veľmi dobré“ (1Moj 1,31), tieto úvodné slová opisujú počiatok nášho sveta.

`Prečítaj si text 1. Mojžišova 1. Hoci sa toho v tejto kapitole odohráva veľmi veľa, polož si otázku: Je tu nejaký náznak náhodného, nezámerného či neúmyselného konania, alebo sa všetko deje podľa určitého zámeru, v náležitom čase a na správnom mieste? Čo ti tvoje pozorovanie hovorí o Bohu a jeho konaní?`

Ellen G. Whiteová napísala, že „usporiadanosť je prvým zákonom nebies“ (ST, 8. 6. 1908). A je zrejmé, že je to tak aj na zemi. A hoci hriech narušil prirodzený stav sveta, rytmus, poriadok, systém a pravidelnosť sú v ňom neustále prítomné.

`Prečítaj si text 1Moj 8,22. Ako je v tomto texte opísané usporiadanie a fungovanie sveta?`

Dokonca aj po páde a jeho zničujúcich následkoch na celú zem môžeme vo svete vo všeobecnosti pozorovať určitú usporiadanosť a pravidelnosť. Spolu so „svetlami na nebeskej oblohe“, teda hlavne so slnkom a mesiacom, ktoré oddeľujú „deň od noci“ a označujú „obdobia, dni a roky“ (1Moj 1,14), existujú aj ďalšie obdobia, ktoré sú súčasťou celkového kolobehu sveta stvoreného Bohom. A hoci teraz vidíme všetko len v náznakoch, texty ako napríklad Iz 66,23 naznačujú, že v nových nebesiach a na novej zemi bude tiež prítomný určitý rytmus a kolobeh.

`Nech už tvoj osobný a rodinný život vyzerajú akokoľvek, uvažuj o spôsobe, akým ho ovplyvňuje sobota. Aké sú nesporné výhody nielen samotnej soboty, ale aj skutočnosti, že prichádza s takou pravidelnosťou?`