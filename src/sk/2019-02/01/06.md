---
title:  Vzájomné pôsobenie
date:   04/04/2019
---

> <p></p>
> Preto sa navzájom prijímajte, ako vás aj Kristus prijal na Božiu slávu. (Rim 15,7)

**A nech vás Pán zveľadí a obohatí vašou vzájomnou láskou aj takou láskou k všetkým, akú máme my k vám.  (1Tes 3,12)**

Biblia je kniha o vzťahoch. Boh nás stvoril do vzájomných vzťahov. Samozrejme, len veľmi málo z nás žije v úplnej izolácii. Veď si len uvedomme, že nikto z nás nezačal existovať bez prispenia druhých ľudí. Dokonca aj po narodení sme potrebovali, aby sa o nás niekto staral. A to aspoň do veku, keď sme už boli schopní prevziať zodpovednosť sami za seba. Ale ani potom sme sa do toho pravdepodobne nehrnuli. Mnohí z nás nielen potrebujú, ale sa aj priamo dožadujú spoločnosti iných ľudí. A hoci napríklad psy vedia byť milými spoločníkmi, v konečnom dôsledku tie najhlbšie a život meniace vzťahy nadväzujeme s druhými ľuďmi. Je teda celkom prirodzené, že rodina a rodinné vzťahy sú pre našu existenciu také dôležité.

Väčšina z nás neustále vstupuje do rôznych vzťahov, a tým dochádza k vzájomnému ovplyvňovaniu. Všetky tieto vzťahy spôsobujú zmeny v našom živote a vplývajú naň. Funguje to oboma smermi. Kým ostatní ovplyvňujú náš život, my zas vplývame na ten ich. A či si to už uvedomujeme alebo nie (väčšinou nie), toto vzájomné ovplyvňovanie môže byť dobré alebo zlé. Je preto dôležité, aby sme o svojom vplyve neustále uvažovali a preberali iniciatívu. Len tak môže byť náš vplyv vždy (alebo aspoň väčšinu času) dobrý – a to najmä vo vzťahu k tým najbližším, čo sú zvyčajne členovia našej rodiny.

`Uvažuj o nasledovných veršoch. Na čo nás vyzývajú vo vzťahu k druhým ľuďom? Rim 15,7; Ef 4,2.32; 1Tes 3,12; Jak 5,16`

Vo viacerých smeroch ide o jednoduchý princíp. Ak sa k druhým správame láskavo, dobrosrdečne a milo, budeme mať na ľudí pozitívny vplyv – dokonca až tak, že ich život ovplyvníme dobrým, kladným smerom. Aj Ježiš menil životy ľudí svojím pozitívnym vplyvom. Malo by byť preto pre nás prednosťou, ak sa nám podarí mať na druhých ľudí podobný vplyv. Treba si však stále znova uvedomovať: náš vplyv môže byť pozitívny alebo negatívny – dokonca aj v nepatrných oblastiach. A nikde inde nie je tento vplyv taký silný a zrejmý ako v našich rodinách.

`Uvažuj o nasledujúcich Ježišových výrokoch: Luk 11,34 a Mar 4,24.25. Čo hovoria o dôležitosti nášho vplyvu na ostatných ľudí? Aké s tým máš skúsenosti vo svojom živote?`