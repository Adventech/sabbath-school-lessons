---
title:  Nebezpečenstvo chamtivosti a žiadostivosti
date:  25/02/2023
---

### Texty na tento týždeň
Iz 14,12–14; Ef 5,5; Jozua 7; Ján 12,1–8; Sk 5,1–11; 1Kor 10,13

> <p>Úvodný text</p>
> Dajte pozor a vyvarujte sa akejkoľvek chamtivosti po nadbytku! Lebo život človeka nezávisí od jeho majetku a hojnosti.  (Luk 12,15)

Chamtivosť je silná túžba po majetku, po peniazoch, prejavujúca sa snahou mať, získavať čoraz viac hmotných prostriedkov (Slovník súčasného slovenského jazyka). Chamtivosť je nebezpečná, pretože je nenásytná a vedie k snahe privlastniť si niečo, čo človeku nepatrí. Ak niekto nevie svoju chamtivosť ovládnuť, môže ho priviesť ku klamstvu, krádeži, alebo dokonca k vražde. Je taká zlá, že sa Hospodin rozhodol varovať pred ňou v Desatore: „Nebudeš túžiť po dome svojho blížneho a nebudeš túžiť ani po manželke svojho blížneho, ani po jeho sluhovi, ani jeho slúžke, ani jeho volovi, ani jeho oslovi; ani po ničom, čo patrí tvojmu blížnemu!“ (2Moj 20,17)

V Písme sa na opis chamtivosti často používa aj výraz žiadostivosť. Ak nebude uvedené inak, oba výrazy budeme v tejto lekcii používať ako synonymá.

Chamtivosť je často zaradená medzi ohavné hriechy, ktoré bránia človeku vstúpiť do Božieho kráľovstva. „9Neviete vari, že nespravodliví nebudú dedičmi Božieho kráľovstva? Nemýľte sa! Ani smilníci, ani modloslužobníci, ani cudzoložníci, ani prostitúti mužov, ani ich súložníci, 10ani zlodeji, ani lakomci, ani opilci, ani rúhači, ani vydierači nebudú dedičmi Božieho kráľovstva.“ (1Kor 6,9.10)

Chamtivosť postavená na jednej úrovni s vydieraním, modlárstvom, smilstvom a cudzoložstvom? Tak o tom hovoria biblické texty.

**Osnova lekcia**

Tento týždeň sa pozrieme na príklady toho, aká je chamtivosť zlá a čo môžeme urobiť, aby sme ju prekonali.

`Iz 14,12–14: Satanova chamtivosť (nedeľa)`

`Joz 7,1.10–13: Achánova chamtivosť (pondelok)`

`Ján 12,1–8: Judášova chamtivosť (utorok)`

`Sk 5,1–4: Chamtivosť Ananiáša a Zafiry (streda)`

`1Kor 10,12.13: Božia pomoc a víťazstvo nad chamtivosťou (štvrtok)`