---
title:  Judášovo srdce
date:  28/02/2023
---

> <p></p>
> <sup>1</sup>Šesť dní pred Veľkou nocou prišiel Ježiš do Betánie, kde býval Lazár, ktorého vzkriesil z mŕtvych. <sup>2</sup>Pripravili mu tam hostinu. Marta obsluhovala a Lazár bol medzi tými, ktorí s ním stolovali. <sup>3</sup>Mária vzala libru vzácnej voňavej masti z pravého nardu, natrela Ježišovi nohy a poutierala mu ich svojimi vlasmi. A dom sa naplnil vôňou myrhy. <sup>4</sup>Tu jeden z jeho učeníkov, Judáš Iškariotský, ktorý ho mal zradiť, povedal: <sup>5</sup>„Prečo nepredali túto masť za tristo denárov a nedali ich chudobným?“ <sup>6</sup>Ale to nepovedal preto, že mu šlo o chudobných, ale preto, že bol zlodej, a pretože mal pokladničku a brával z toho, čo do nej vkladali. <sup>7</sup>Ježiš však povedal: „Nechaj ju, urobila to na deň môjho pohrebu! <sup>8</sup>Veď chudobných máte vždy so sebou, ale mňa nemáte vždy.“ (Ján 12,1–8)

**Osobné štúdium**

Jedným z najtragickejších príbehov v Biblii je príbeh Judáša Iškariotského. Tento muž mal prednosť, ktorú v celých dejinách dostalo len jedenásť ďalších ľudí: byť s Ježišom po celý čas jeho pozemskej služby, sledovať jeho konanie a učiť sa večné pravdy priamo od samotného Majstra. Jeho prípad je smutný, pretože túto nádhernú príležitosť nevyužil. Naopak, zachránení budú ľudia, ktorí sa s Ježišom nikdy nestretli a dozvedeli sa o ňom len sprostredkovane. Jedným z dôvodov, prečo Judáš skončil tak zle, bola žiadostivosť, chamtivosť jeho srdca.

`Znova sa vráťme k príbehu, v ktorom Mária pomazala Ježiša drahocennou masťou (Ján 12,1–8). Ako na jej čin odovzdanosti a služby zareagoval Judáš? Čo ho k tomu viedlo? Ako zhodnotil celú situáciu Ježiš?`

Spasiteľovo láskavé pokarhanie Judášovej chamtivej poznámky (oblečenej do predstieraného záujmu o chudobných) priviedlo tohto učeníka k tomu, že opustil hostinu a odišiel priamo do veľkňazovho paláca, kde boli zhromaždení Ježišovi nepriatelia. Ponúkol sa, že im vydá Ježiša do rúk, a súhlasil so sumou oveľa menšou než bol Máriin dar (Mat 26,14–16).

Čo sa stalo s Judášom? Veď mal toľko úžasných príležitostí a toľko vzácnych predností! Prečo sa rozhodol pre takýto zavrhnutiahodný čin? Judáš „miloval tohto veľkého Učiteľa a chcel byť s ním. Cítil určitú túžbu po zmene svojej povahy a života v nádeji, že v spojení s Ježišom sa táto túžba splní. Spasiteľ Judáša neodmietol. Povolal ho medzi dvanástich. Zveril mu dielo evanjelistu. Obdaril ho mocou uzdravovať chorých a vyháňať démonov. Judáš však nedospel k rozhodnutiu bezvýhradne sa odovzdať Kristovi.“ (DA 717; TV 500)

Všetci máme charakterové chyby. Môžeme ich však prekonať, ak sa podriadime Božej moci, ktorá v nás pôsobí (Ef 3,20). Ale Judáš sa neodovzdal Kristovi úplne. Preto ho s tragickými následkami premohol hriech chamtivosti.

Koho z nás sa aspoň občas nezmocní duch lakomstva, chamtivosti či žiadostivosti? Judáš túžil po peniazoch a táto chamtivosť – problém jeho srdca – ho viedla k systematickému okrádaniu Ježiša a chudobných, ktorých sa na hostine tak zastával (Ján 12,6). Takéto nasmerovanie ho napokon priviedlo k zrade Ježiša.

**Aplikácia**

`Judášov príbeh je pre nás odstrašujúcou lekciou o nebezpečenstve, ktoré môže priniesť chamtivosť a žiadostivosť. Zdanlivo bezvýznamná túžba srdca môže napokon prerásť do tragických následkov. Na ktoré „maličkosti“ si potrebuješ dávať pozor vo svojom živote?`