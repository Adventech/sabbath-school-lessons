---
title:  Chamtivosť ako počiatočný hriech
date:  26/02/2023
---

> <p></p>
> <sup>12</sup>Ako si padla z neba, žiarivá zornička! Zrazený si na zemi, vládca nad národmi! <sup>13</sup>Veď v srdci si si povedal: „Do nebies vystúpim, až nad Božie hviezdy vyvýšim svoj trón, sídliť chcem na vrchu zhromaždenia, na najkrajnejšom severe. <sup>14</sup>Vystúpim do výšin oblakov, prirovnám sa k Najvyššiemu.“ (Iz 14,12–14)

**Osobné štúdium**

Často býva kladená pochopiteľná otázka, ako mohol v Božom dokonalom stvorení vzniknúť hriech. Hoci sa nám nikdy nepodarí tento problém pochopiť a vysvetliť, Písmo nám prináša aspoň niektoré náznaky. Niekde v centre stála chamtivosť, chorobná túžba a snaha privlastniť si niečo, čo mi nepatrí.

`Uvažujte o úvodnom texte (Iz 14,12–14). Čo sa z neho dozvedáme o páde Lucifera? Akú úlohu v tom zohrala chamtivosť?`

„Nebol spokojný so svojím postavením, hoci si ho ctili zástupy nebešťanov. Odvážil sa zatúžiť po poctách, ktoré patrili len Stvoriteľovi. Namiesto toho, aby zvrchovanú lásku a oddanosť všetkých stvorených bytostí usmernil k Bohu, snažil sa získať ich službu a vernosť pre seba. Keďže závidel slávu, ktorou večný Otec obdaril svojho Syna, toto knieža anjelov chcelo získať moc, ktorá prednostne patrila len Kristovi.“ (PP 35; PP /sk/ 18)

**K čomu v týchto veršoch prirovnáva apoštol Pavol chamtivosť (žiadostivosť)? Prečo?**

`Ef 5,5`

`Kol 3,5`

Je pozoruhodné, že Pavol prirovnáva chamtivosť (žiadostivosť) k modlárstvu. Ľudia praktizujú modlárstvo, keď uctievajú – to znamená, že zasväcujú svoj život niečomu inému ako Bohu – stvorenstvo a nie Stvoriteľa (Rim 1,25). Chamtivosť je teda túžba vlastniť niečo, čo nám nepatrí. A tá túžba bude taká silná, že naplní a ovládne celú našu bytosť – až natoľko, že Boh prestane byť v našom živote na prvom mieste.

Lucifer na úplnom začiatku pravdepodobne (môžeme sa len domnievať) nevedel, kam ho jeho nesprávna túžba zavedie. Niečo podobné sa môže stať aj nám. Prikázanie proti žiadostivosti nás môže zastaviť pred činmi, ktoré povedú aj k porušovaniu iných prikázaní. (Pozri napríklad 2. Samuelova 11.)

**Aplikácia**

`Prečítaj si text 1Tim 6,6.7. Ako nás pred chamtivosťou môže chrániť vedomie, že „nič sme si na svet nepriniesli a nič si ani nemôžeme odniesť“?`