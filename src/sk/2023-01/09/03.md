---
title:  Prekliata vec v tábore
date:  27/02/2023
---

> <p></p>
> <sup>1</sup>Potom sa Izraeliti previnili porušením kliatby. Achán, syn Karmiho, syna Zabdiho, syna Zeracha z Júdovho kmeňa si totiž vzal niečo z vecí pod kliatbou, a preto vzplanul Hospodinov hnev proti Izraelitom. ... <sup>10</sup>Hospodin povedal Jozuovi: „Vstaň! Prečo ležíš tvárou na zemi? <sup>11</sup>Izrael sa prehrešil, prestúpil zmluvu, ktorú som mu dal ako príkaz. Vzali ešte aj z toho, čo je pod kliatbou. Kradli z toho, zatajili to a schovali medzi svoje veci. <sup>12</sup>Izrael nemôže obstáť medzi nepriateľmi, musí zutekať pred nimi, lebo prepadol kliatbe. Nebudem už ďalej s vami, ak nevykynožíte spomedzi seba, čo je pod kliatbou. <sup>13</sup>Vstaň, posväť ľud a povedz: ‚Posväťte sa na zajtrajší deň, lebo takto hovorí Hospodin, Boh Izraela: Izrael, máš u seba prekliaty predmet. Nemôžeš obstáť pred nepriateľmi, kým neodstránite spomedzi seba, čo je pod kliatbou.‘ (Joz 7,1.10–13)

**Osobné štúdium**

Bolo to pravdepodobne jedno z najkrajších období v histórii Izraela. Po štyridsiatich rokoch putovania po púšti konečne vstúpili do zasľúbenej krajiny. Podobne ako kedysi ich otcovia prešli Červeným morom pri úteku z Egypta, oni teraz prostredníctvom dramatického zázraku prešli suchou nohou rieku Jordán. Tento prechod Izraelitov bol taký pôsobivý, že srdcia pohanských kráľov v Kanaáne zmalomyseľneli a „stratili pred nimi odvahu“ (Joz 5,1).

Prvou skutočnou výzvou pri obsadzovaní Kanaánu bolo múrmi obohnané a opevnené mesto Jericho. Dobyť takéto mesto nebolo v silách Izraelitov. Hospodin im však dal presné inštrukcie. Keď ho poslúchli, udalosti nabrali rýchly spád. Potom sa však čosi zaseklo a po triumfe prišla porážka.

`Prečítaj si text Jozua 7. Pokús sa zhrnúť hlavné udalosti opísané v tejto kapitole. Aké posolstvo si môžeme vziať z tohto príbehu pre dnešnú dobu?`

Keď na Achána padol lós a Jozua ho konfrontoval, priznal sa k svojmu činu so slovami „zatúžil som po tom a vzal som si to“ (Joz 7,21). Hebrejské sloveso chmd preložené v tomto verši ako „zatúžil som“ („zažiadalo sa mi“; Roh) sa na niektorých miestach v Biblii používa vo veľmi pozitívnom zmysle. Rovnaký koreň sa objavuje napríklad u Dan 9,23, keď Gabriel hovorí o Danielovi, že je „vzácny“ („veľmi ľúby“; Roh).

V tomto prípade však je chmd zlou správou. Napriek jasnému príkazu nevziať si nič z dobytého územia, lebo je to pod „hubiacou kliatbou“ („zarieknuté“ Roh; doslova „oddelené“; pozri Joz 6,18.19; 7,11.12), Achán neposlúchol – lebo sa mu zažiadalo – a urobil presný opak. Tým priviedol na celý národ nešťastie. Jozua sa po porážke pri meste Aj obával, že „keď sa to dopočujú Kanaánčania a ostatní obyvatelia krajiny, obkľúčia nás a vyhladia naše meno zo zeme“, a preto zúfalo volal k Hospodinovi: „Čo urobíš pre svoje veľké meno?“ (Joz 7,9) Hospodin chcel použiť veľké víťazstvá Izraelitov ako súčasť svedectva okolitým národom (podobne ako pri prejdení Jordánu). Chcel dať vedieť o svojej moci a o svojom pôsobení uprostred Izraelitov. Ich výboje mali byť svedectvom o Jahveho moci. Okrem straty životov pri Aji sa nemohol uskutočniť ani tento plán.

**Aplikácia**

`Achán sa mohol vyhovárať: Ale veď ide o zanedbateľnú korisť. Veď sa nič také nestalo. Komu to ublíži? Chcel som si len trocha prilepšiť a pomôcť svojej rodine. Ako sa môžeme chrániť pred takýmto druhom výhovoriek a ospravedlňovania nesprávneho konania?`