---
title:  Misijný príbeh
date:   03/03/2023
---

#### Odvážne svedčiť o Ježišovi

_Andrew McChesney_

Na veľkonočnú nedeľu stál pastor Simo Vehkavuori v preplnenom vlaku. Bol na ceste domov. Býval v hlavnom meste – v Helsinkách. Vracal sa z evanjelizačných stretnutí, ktoré sa konali v strednom regióne Fínska. Na jednej stanici nastúpila do vlaku dvadsaťštyriročná študentka. Prezerala si vagón, či niekde nenájde voľné miesto.

"Zdá sa, že vlak je plný. Nechcete sa ísť pozrieť, či v nejakom vagóne nie je voľné miesto?" prihovoril sa jej Simo.

S úsmevom mu odvetila: "Našla som dve voľné miesta. Jedno pre mňa a jedno pre vás. Poďte si sadnúť so mnou!" Obaja si sadli oproti sebe. "Prepáčte, ale ak by vám to nevadilo, rád by som sa vás spýtal, čo si myslíte o náboženstve," povedal Simo.

"Momentálne nemám na duchovné veci čas," povedala.

"Chceli by ste vedieť, ako som sa ja stal veriacim?" spýtal sa Simo.

Mladá dáma prikývla a Simo jej porozprával svoj príbeh. Keď sa vlak blížil k Helsinkám, spýtal sa jej: "Nevadilo by vám, keby som sa za vás modlil?"

Študentka sa rozplakala. Slzy jej stekali po lícach a povedala: "To budem veľmi rada! Prosím, modlite sa za mňa."

Skôr ako sa rozišli, Simo jej povedal to, čo obvykle hovorí svojim novým priateľom: "Nech je pre vás povzbudením to, že aj keď ste veľmi zaneprázdnení, môžete slúžiť vzkriesenému Ježišovi, ktorý na Golgote zomrel za naše hriechy. A to nie je všetko. Ten istý Ježiš sľúbil, že sa vráti a vezme nás do nebeského domova, kde začne večnosť. Zostaňme na ceste do neba pod Otcovou milujúcou rukou, až kým nedosiahneme svoj cieľ. Nech vás Pán požehná svojou milosťou."

Počas inej cesty vlakom prekvapila Sima žena, ktorá keď nastúpila, pozdravila ho a dokonca mu podala ruku. "Dobrý deň, som pastor na dôchodku z Cirkvi adventistov siedmeho dňa," odvetil na jej pozdrav. "To je zaujímavé," povedala žena. "Nikdy som nepočula o adventistoch. Porozprávajte mi niečo o vašej cirkvi. Mám pred sebou dlhú 500-kilometrovú cestu. Tu sú dve prázdne miesta. Sadnime si spolu."

Simo jej počas celej cesty hovoril o našej cirkvi. Keď už mali vystúpiť, prihovoril sa im nejaký muž. "Ďakujem za zaujímavú cestu vlakom," povedal a oboma rukami chytil Sima za ruku. "Ďakujem, že ste taký odvážny a hovoríte o Bohu tak nahlas, že sme to mohli všetci počuť."

Simo má dnes už 84 rokov, ale počas každej cesty vlakom hľadá príležitosť hovoriť o Bohu. "Čím som starší, tým mám viac odvahy hovoriť o Ježišovi," povedal.

_Tento príbeh ilustruje jeden z cieľov strategického plánu Cirkvi adventistov siedmeho dňa "I Will Go" - "Učiť jednotlivcov a rodiny žiť životom naplneným Duchom." Viac si prečítajte na: IWillGo2020.org. Pokračovanie na budúci týždeň._