---
title:  Víťazstvo nad chamtivosťou
date:  02/03/2023
---

> <p></p>
> <sup>12</sup>Ten, kto si myslí, že stojí, nech si dáva pozor, aby nepadol. <sup>13</sup>Skúška, ktorá na vás doľahla, je len ľudská. Boh je však verný. On nedopustí, aby ste boli skúšaní nad svoje sily, ale so skúškou dá aj východisko, aby ste ju vládali zniesť. 

**Osobné štúdium**

Chamtivosť je záležitosťou srdca a podobne ako pýcha a sebectvo často zostáva nepovšimnutá. Práve preto môže byť taká klamlivá a nebezpečná. Je náročné zvíťaziť nad zrejmými a viditeľnými hriechmi, ako sú klamstvo, cudzoložstvo, krádež, modlárstvo alebo porušovanie soboty. Sú to však vonkajšie činy, ktoré väčšinou konáme premyslene, zámerne. Ako však prekonať nesprávne myšlienky, postoje srdca? Nemusí to byť jednoduché.

`Uvažuj o úvodnom texte (1Kor 10,12.13). Aké zasľúbenie obsahujú tieto verše? Ako je možné princíp predstavený v tomto texte aplikovať na chamtivosť?`

Ako teda môžeme byť v Božej moci ochránení pred týmto nebezpečne zradným hriechom?

1. Rozhodni sa slúžiť Bohu, závisieť od neho a byť súčasťou jeho rodiny. „Vyvoľte si dnes, komu chcete slúžiť. ... Ja však i môj dom budeme slúžiť Hospodinovi.“ (Joz 24,15)
2. Denne sa modli a v svojej modlitbe vyznaj, že bez Boha sa nedá zvíťaziť nad pokušením. Jedinou pomocou v pokušení je ti Boh. „A neuveď nás do pokušenia, ale zbav nás zlého.“ (Mat 6,13) Keď pociťuješ túžbu po niečom, o čom vieš, že ti to nepatrí, modli sa za tento problém a dovolávaj sa Božích zasľúbení v Písme – napríklad aj toho, že Boh nám „so skúškou dá aj východisko, aby ste ju zvládli zniesť“ (1Kor 10,13).
3. Pravidelne študuj Bibliu. „V srdci som si skryl tvoju reč, aby som proti tebe nehrešil.“ (Ž 119,11)

Ježiš bol na tejto zemi ako človek vystavený pokušeniu a vplyvu hriechu. Bol pokúšaný podobne ako my. Aby mal silu odolať, mnoho času strávil v modlitebnom spoločenstve so svojím Otcom. A Ježiš neopustil túto zem, kým sa pre nás nestal dokonalým príkladom a kým nám nesľúbil moc, ktorá každému človeku umožní žiť život vo viere a v poslušnosti. On túži, aby sa náš charakter menil a mohli sme odzrkadľovať jeho charakter.

„6Hľadajte Hospodina, kým sa dá nájsť, volajte ho, dokiaľ je nablízku. 7Bezbožný nech zanechá svoju cestu a hriešny svoje zmýšľanie. Nech sa vráti k Hospodinovi a on sa nad ním zmiluje; k nášmu Bohu, lebo on veľa odpúšťa.“ (Iz 55,6.7)

**Aplikácia**

`Kedy si naposledy bojoval so žiadostivosťou, s lakomstvom alebo chamtivosťou? Ako si v tomto zápase obstál? Čo si sa naučil?`