---
title:  Noach a nájdenie milosti u Hospodina
date:  05/02/2023
---

> <p></p>
> <sup>5</sup>Hospodin videl, že ľudská zloba na zemi je veľká a všetko zmýšľanie ľudského srdca je ustavične naklonené len k zlu. <sup>6</sup>Hospodin oľutoval, že utvoril človeka na zemi a cítil v srdci bolesť. <sup>7</sup>Hospodin povedal: „Človeka, ktorého som stvoril, vyhubím z povrchu zeme; počnúc človekom až po dobytok, plazy a nebeské vtáctvo, lebo ľutujem, že som ich utvoril.“ <sup>8</sup>Ale Noach našiel u Hospodina milosť. <sup>9</sup>Toto je Noachov príbeh: Noach bol spravodlivý a bezúhonný muž medzi svojimi vrstovníkmi. Noach chodil s Bohom. <sup>10</sup>Narodili sa mu traja synovia: Šém, Chám a Jefet. <sup>11</sup>Zem však bola skazená pred Bohom a plná násilia. <sup>12</sup>Boh videl, že zem je skazená, pretože celé ľudstvo na zemi si počínalo skazene. <sup>13</sup>Boh povedal Noachovi: „Rozhodol som sa skoncovať so všetkým tvorstvom, lebo zem je plná násilia. Zničím ich aj so zemou. <sup>14</sup>Urob si koráb z góferového dreva; v korábe urob priehrady a vymaž ho zvnútra i zvonka smolou. (1Moj 6,5–14)

**Osobné štúdium**

Je pozoruhodné, že tých, ktorí sa usilujú o nebeský poklad, Boh často volá, aby urobili vo svojom živote tu na zemi veľké zmeny. Buďme pripravení čeliť rovnakej výzve.

`Uvažuj o úvodnom texte (1Moj 6,5–14). Aké radikálne rozhodnutia vidíme v živote Noacha, ktorý bol podľa Hospodina „spravodlivý a bezúhonný“? Aké princípy tu pre seba môžeme nájsť vo svete, ktorý treba varovať pred blížiacou sa záhubou?`

Noach mohol investovať svoj čas a prostriedky na stavbu domu pre seba a svoje deti. Rozhodol sa však vo svojom živote urobiť radikálnu zmenu. Sto-dvadsať rokov strávil poslúchnutím Božieho príkazu postaviť archu.

Mnohí skeptici dnes odmietajú príbeh o potope ako mýtus založený na vedeckých špekuláciách o známych prírodných zákonoch. Nie je to nič nové. „Predpotopní ľudia sa nazdávali, že prírodné zákony pretrvávajú po celé stáročia bez zmeny a pravidelné striedanie ročných období sa tiež nemení. Dovtedy predsa nikdy nepršalo a zem pravidelne zvlažovala len hmla a rosa. Ani rieky nevybočili z korýt, ale bezpečne odvádzali vodu do mora. Stanovené zákony nedovoľovali, aby vodné prúdy preskočili brehy riek.“ (PP 96; PP/sk/ 64) Pred potopou ľudia tvrdili, že potopa nikdy nemôže nastať. Nesprávne si totiž vykladali realitu. Po potope zasa na základe chybného chápania reality tvrdia, že sa nikdy nič také ako celosvetová potopa neuskutočnilo.

Biblia však hovorí aj o tom, že ľudia budú skeptickí voči udalostiam konca času, ako to bolo aj v súvislosti s potopou (pozri 2Pet 3,3–7). Ako sa teda môžeme pripraviť na prichádzajúcu skazu? Existuje vedomé rozhodnutie, ktoré sa v psychológii nazýva „odložené uspokojenie“.

Znamená to, že v záujme dosiahnutia lepšej odmeny sme ochotní počkať, uskromniť sa a zniesť nepriazeň či nepohodlie. V živote kresťana to znamená, že by sme mali trpezlivo vykonávať to, na čo nás Boh povolal, v nádeji na slávnejšiu budúcu odmenu. Nevieme, kedy sa Kristus vráti. V určitom zmysle je to jedno. V skutočnosti záleží iba na tom, či konáme to, na čo sme boli povolaní. A podobne ako v prípade Noacha si to môže vyžadovať veľké životné zmeny.

**Aplikácia**

`Si v živote pripravený urobiť veľké, radikálne zmeny? Čo by sa muselo stať, aby si bol ochotný urobiť to, čo urobil Noach? (Tip: Pozri napríklad text Luk 16,10.)`