---
title:  Mojžiš v Egypte
date:  09/02/2023
---

> <p></p>
> <sup>24</sup>Keď Mojžiš dospel, vo viere odoprel volať sa synom faraónovej dcéry. <sup>25</sup>Radšej si zvolil trpieť s Božím ľudom, než mať dočasné potešenie z hriechu, <sup>26</sup>a Kristovu potupu pokladal za väčšie bohatstvo ako poklady Egypta. Mal totiž na zreteli budúcu odmenu. <sup>27</sup>Vo viere opustil Egypt a nezľakol sa kráľovho hnevu, ale vydržal, akoby videl Neviditeľného. <sup>28</sup>Vo viere slávil Paschu a pokropil dvere krvou baránka, aby sa zhubca nedotkol prvorodených. <sup>29</sup>Vo viere prešli Červeným morom ako po suchej zemi, kým Egypťania, len čo sa o to pokúsili, boli pohltení vlnami. (Heb 11,24–29)

**Osobné štúdium**

Mojžiš je jednou z najdôležitejších [ľudských] postáv Tóry. Napriek hroziacej smrti ho pri živote zachovala Božia prozreteľnosť, ktorá konala prostredníctvom jeho iniciatívnej matky a starostlivej sestry. Keď faraónova dcéra našla malého Mojžiša v papyrusovom košíku, požiadala jeho hebrejskú matku, aby sa o neho postarala, a zaplatila jej za to. Aká požehnaná výzva pre mladú matku, ktorá bola vyhnankyňou a otrokyňou! Jochebed mala dvanásť rokov na to, aby naučila svoje dieťa dôverovať Bohu a ctiť ho. Urobila všetko preto, aby formovala jeho charakter na život v službe. Mojžišovi sa však dostalo vzdelania aj na egyptskom kráľovskom dvore. „Mojžiš bol takto vychovaný vo všetkej múdrosti Egypťanov a bol mocný vo svojich slovách i skutkoch.“ (Sk 7,22) Keď Mojžiš dozrel ako muž, urobil vedomé rozhodnutie, ktoré zmenilo nielen jeho život, ale aj beh dejín.

`Uvažuj o úvodnom texte (Heb 11,24–29). Zamysli sa nad tým, čo Mojžiš opustil a čomu musel v nasledujúcich rokoch čeliť. Pokús sa na to pozrieť z jeho pozície ešte skôr, než sa „odoprel volať synom faraónovej dcéry“. Čoho sa vzdal a čo sa svojím odchodom rozhodol prijať?`

Egypt bol v tom čase jednou z najväčších mocností starovekého sveta, ak nie najväčšou. Rieka Níl vytvorila takú úrodnú pôdu, že Egypt bol domovom bohatého a mocného národa. Samotný Mojžiš by bol na čele tohto kráľovstva. Je ťažké si predstaviť, aké lákavé preňho muselo byť vábenie Egypta a všetkých jeho pokladov. Tých lákadiel bolo pred ním veľmi veľa: bohatstvo, moc, potešenie, zbožštenie ... Niet pochýb o tom, že by si sám pred sebou mohol veľmi ľahko ospravedlniť, keby sa rozhodol prijať všetky egyptské ponuky. Namiesto toho sa rozhodol dať dohromady s „bandou“ biednych a opovrhovaných otrokov.

A čo bolo ďalej? Ako hovorí Písmo: „Radšej si zvolil trpieť s Božím ľudom, než mať dočasné potešenie z hriechu.“ (Heb 11,25) A všetko to utrpenie? Veľká časť knihy Exodus sa zaoberá Mojžišovými zápasmi a skúškami. Napokon napriek heroickej službe nemohol vojsť do zasľúbenej krajiny (pozri 4Moj 20,12). Písmo nám však ukazuje, že Mojžiš sa rozhodol správne, hoci jeho život bol naplnený mnohými pochybnosťami.

**Aplikácia**

`Ak by sme Mojžiša hodnotili len ľudským pohľadom, zrejme by sme mu navrhli, aby zostal v Egypte. Na vysokom poste mohol toho pre hebrejských otrokov vykonať veľmi veľa, podobne ako kedysi Jozef pre svojich bratov. Ako veriaci sme však dostali taký pohľad na realitu, ktorý nás posúva ďaleko za hranice tohto sveta. Ako si môžeme zachovať toto vnímanie reality aj uprostred skúšok? Prečo je dôležité, aby sme mali stále na pamäti, odkiaľ sme vyšli a kam smerujeme?`