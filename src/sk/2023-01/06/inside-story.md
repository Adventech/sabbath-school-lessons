---
title:  Misijný príbeh
date:   10/02/2023
---

#### Zázrak misijnej školy

_Chifundo Kanjo_

Život Johna Phiriho formovali dve úplne odlišné cirkevné školy.

Keď bol ešte chlapec, rodičia ho poslali z Malawi študovať na súkromnú nekresťanskú školu na ostrov Zanzibar v Indickom oceáne. Strávil tu tri roky. Celý čas študoval knihu tohto náboženstva a učil sa, ako zakladať domy zasvätené tomuto náboženstvu v rôznych oblastiach Afriky.

Po skončení štúdia na Zanzibare bol vyslaný späť do Malawi, aby viedol dva takéto posvätné domy. Jeho úlohou bolo tiež monitorovať miestnych kresťanov a správy o svojich zisteniach podávať do Zanzibaru. Aby lepšie spoznal kresťanstvo, poradili mu, aby si prečítal Bibliu.

V priebehu niekoľkých nasledujúcich rokov John navštevoval tri rôzne kresťanské zbory. V jednom z nich dokonca zastával vyššiu služobnosť, keďže zbieral informácie pre Zanzibar. Po celý čas mal zároveň na starosti posvätné domy v dvoch malawijských mestách.

Pri čítaní Biblie sa Boh dotkol Johnovho srdca. John zistil, že je zrozumiteľnejšia ako kniha jeho náboženstva. Túžil dozvedieť sa viac o Ježišovi.

Ešte ako mladý muž sa zapísal na adventistickú školu v Luwazi Mission. Bolo to niečo úplne iné ako škola v Zanzibare. Zaujal ho najmä klub Pathfinder, do ktorého sa zapojil. Zúčastňoval sa na všetkých jeho aktivitách.

Počas modlitebného týždňa na škole sa John zamiloval do Ježiša a v krste mu odovzdal svoje srdce. Prestal posielať informácie do Zanzibaru. Keď sa to dozvedel jeho otec, rozzúril sa. Obvinil Johnovu matku, že ona je toho všetkého príčinou, a rozviedol sa s ňou.

Prešli roky a John pocítil, že ho Boh volá, aby to, čo sa naučil na misijnej škole, využil v praxi. Na Zanzibare sa učil, ako zakladať posvätné domy pre svoje bývalé náboženstvo v neosídlených oblastiach. Rozhodol sa, že bude robiť to isté pre Ježiša. Stal sa priekopníkom Globálnej misie, adventistom, ktorý zakladá zbory na bielych miestach v rámci svojej kultúry. John pôsobil ako priekopník Globálnej misie desať rokov. Mnohí ľudia, ktorí vyznávali jeho predošlé náboženstvo, odovzdali svoje srdcia Ježišovi.

John pokračoval v štúdiu teológie na Malawi Adventist University a dnes pracuje ako adventistický pastor. Vyznáva, že adventistická misijná škola zmenila jeho život. "Nepodceňujte význam misijných škôl," povedal. "Sú nástrojom, ktorý umožňuje ľuďom spoznať Ježiša a prijať ho za svojho osobného Spasiteľa. Adventistické vzdelávacie inštitúcie sú veľmi dôležité pri zvestovaní evanjelia a oboznamovaní ľudí s Kristom."

_Viac informácií o priekopníkoch Globálnej misie sa dozviete na: bit.ly/GMpioneer._