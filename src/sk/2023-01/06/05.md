---
title:  Od podvodníka ku kniežaťu
date:  08/02/2023
---

> <p></p>
> <sup>23</sup>Jákob ešte za noci vstal, vzal so sebou svoje dve ženy, obe slúžky i jedenásť svojich synov a prebrodil sa cez Jabbók. <sup>24</sup>Vzal ich a previedol cez potok so všetkým, čo mal. <sup>25</sup>Jákob zostal sám a tu s ním ktosi zápasil, kým nevyšli zore. <sup>26</sup>Keď videl, že ho nepremôže, poranil mu bedrový kĺb. Vtedy sa pri zápase Jákobovi vykĺbil bedrový kĺb. <sup>27</sup>Povedal: „Pusti ma, lebo už vychádzajú zore!“ Jákob odpovedal: „Nepustím ťa, kým ma nepožehnáš.“ <sup>28</sup>Ten sa ho spýtal: „Ako sa voláš?“ Odpovedal: „Jákob.“ <sup>29</sup>Ten povedal: „Už sa nebudeš volať Jákob, ale Izrael, lebo si zápasil s Bohom i s ľuďmi a zvíťazil si.“ <sup>30</sup>Jákob sa ho potom spýtal: „Prezraď mi svoje meno!“ Ten mu odpovedal: „Prečo chceš vedieť moje meno?“ Tam ho požehnal. <sup>31</sup>Jákob nazval to miesto Peníel, lebo povedal: „Videl som Boha z tváre do tváre a zostal som nažive.“ 

**Osobné štúdium**

Hoci Jákob miloval Boha a mal pred ním bázeň, napokon sa znížil k tomu, že spolu s matkou Rebekou vymysleli plán, ako podviesť zostarnutého Izáka a získať pre seba požehnanie určené prvorodenému. Svoj dospelý život Jákob nezačal správnym krokom, preto musel utiecť, aby unikol predčasnej smrti. Rebeka mu povedala: „Ujdi k môjmu bratovi Labánovi do Charánu. ... Keď sa hnev tvojho brata od teba odvráti a zabudne na to, čo si mu urobil, pošlem po teba a vezmem ťa odtiaľ. (1Moj 27,43.45) Jákob bol preč dvadsať rokov a už nikdy sa so svojou matkou nestretol.

`Uvažuj o úvodnom texte (1Moj 32,23–31). Aké duchovné ponaučenie o Božej milosti si môžeme vziať z tohto príbehu?`

„Tento hriešny, úbohý smrteľník zvíťazil nad Majestátom neba svojou pokorou, pokáním a odovzdanosťou. Rozochvenou rukou viery uchopil Božie zasľúbenie a srdce neskonalej Lásky nemohlo odmietnuť hriešnikovu prosbu. Jákob teraz jasne poznal svoj omyl a následný hriech, keď podvodne získal prvorodenstvo. Vtedy totiž neuveril Božiemu zasľúbeniu, ale sám chcel dosiahnuť to, čo v určený čas a spôsobom sebe vlastným mohol uskutočniť Boh. ... Jákob dostal požehnanie, po ktorom túžil. Boh mu odpustil spáchaný hriech.“ (PP 197.198; PP /sk/ 142) Od toho dňa mu Hospodin dal meno Izrael, „lebo si sa kniežatsky boril s Bohom i s ľuďmi a premohol si“ (1Moj 32,28; Roh).

`Prečítaj si text 1Moj 49,29–33. Jákob už v tom čase nemal v Kanaáne žiadny majetok. Aké pokyny dal svojim synom ohľadom svojho pohrebu? Ako rozumieš tejto Jákobovej žiadosti?`

Z Biblie sa dozvedáme, že všetci traja patriarchovia a ich manželky sú pochovaní v tej istej jaskyni. Jákobova dôvera v Boha bola taká silná, že sa považoval na zemi za cudzinca a pútnika (pozri Heb 11,13). A hoci vlastnou vinou odišiel z domu bez ničoho, do Kanaánu sa vrátil ako bohatý muž.

**Aplikácia**

`Boh nás môže požehnať aj napriek našim minulým chybám a hriechom. Je však oveľa lepšie vyhnúť sa chybám hneď na začiatku. Ako sa môžeš vyhnúť nesprávnym rozhodnutiam?`