---
title:  Lótove zlé rozhodnutia
date:  07/02/2023
---

> <p></p>
> <sup>10</sup>Lót sa rozhliadol a videl, že celé okolie Jordánu až po Coar je zavlažované ako Hospodinova záhrada a ako Egypt. To bolo predtým, ako Hospodin zničil Sodomu a Gomoru. <sup>11</sup>Preto si Lót vybral celé okolie Jordánu a odišiel na východ. Takto sa oddelili jeden od druhého. <sup>12</sup>Abrám býval v krajine Kanaán, Lót sa zdržiaval v mestách Okolia a prenášal svoje stany až po Sodomu. 

**Osobné štúdium**

Keď Abrám na Božie volanie opustil svoju vlasť, jeho synovec Lót sa rozhodol ho na tejto ceste nasledovať. Text 1. Mojžišovej 13 zaznamenáva, že Boh tak veľmi požehnal patriarchu, že „Abrám bol veľmi bohatý, mal stáda [hlavná miera bohatstva vo vtedajšom svete], striebro a zlato“ (1Moj 13,2). Aj Lót „mal ovce, dobytok a stany“ (1Moj 13,5). Obaja tak zbohatli na svojich rozsiahlych stádach dobytka, že nemohli bývať blízko seba. Aby sa vyhol sporom medzi ich pastiermi, Abrám ponúkol Lótovi, nech si vyberie, kde by chcel bývať. Je zrejmé, že Lót sa mal podriadiť staršiemu Abrámovi, pretože za svoju prosperitu vďačil spojeniu s ním. Svojmu dobrodincovi však neprejavil žiadnu vďačnosť a sebecky chcel to, čo považoval za najlepšie pre seba.

`Uvažuj o úvodnom texte (1Moj 13,10–12). Aké racionálne faktory mohli Lóta priviesť k rozhodnutiu, ktoré urobil?`

Akokoľvek ľahko mohol Lót ospravedlniť svoje rozhodnutie presťahovať sa do mesta, udalosti tam pre neho nedopadli vôbec dobre. Keď sa Abrám dopočul, čo sa mu stalo, nepovedal: „No, smola, Lót. Veď len žneš, čo si zasial.“ Namiesto toho sa rozhodol zachrániť ho (pozri 1. Mojžišova 14).

Niekedy v snahe dosiahnuť viac nepochopíme súvislosti a urobíme zlé rozhodnutia. Lót sa po tejto udalosti vrátil späť do Sodomy! Vo svojom veľkom milosrdenstve však Boh poslal k Lótovi a jeho rodine varovných poslov, aby im dal vedieť o očakávanom zničení týchto miest.

`Prečítaj si text 1Moj 18,20–33. Čo Hospodin povedal Abrahámovi ako dôvod jeho príchodu na zem? Aká bola Abrahámova reakcia na správu, že Hospodin plánuje zničiť tieto zlé mestá?`

Abrahám si robil starosti o Lóta a jeho rodinu. Preto vyjednával s Bohom a prosil ho, aby ušetril mestá, ak sa v nich nájdu spravodliví. V súlade so svojím charakterom lásky Hospodin prejavoval toľko milosti, o koľko Abrahám prosil. Hospodin a dvaja anjeli osobne vyslobodili Lóta, jeho manželku a ich dve dcéry. Jeho žena sa však obzrela späť a stala sa soľným stĺpom. Lót vstúpil do Sodomy ako bohatý muž a vyšiel odtiaľ takmer bez ničoho. Akí opatrní musíme byť pri našich rozhodnutiach! Nesmieme sa zameriavať len na krátkodobé zisky, ale potrebujeme mať v mysli širšie súvislosti (pozri Mar 8,36.37).

**Aplikácia**

`Aké rozhodnutia potrebuješ urobiť v najbližšom čase? Čo ti môže pomôcť, aby si sa rozhodol správne?`