---
title:  Misijný príbeh
date:   10/03/2023
---

#### Stretnime sa s ľuďmi tam, kde sú

_Andrew McChesney_

Simo Vehkavuori, pastor na dôchodku, bol na prechádzke. Zrazu počul, ako mu vnútorný hlas hovorí, aby šiel ďalej. Simo sa prechádzal po chodníku okolo niekoľkých menších jazier. Na brehu sa opaľovalo mnoho ľudí. "Choď ďalej," povedal mu vnútorný hlas. Simo prišiel k malému jazeru, kde uvidel štyroch mladých ľudí sedieť na zemi. "Chceli by ste počuť príbeh z fínskej občianskej vojny spred sto rokov?" spýtal sa.

"Áno, prosím, porozprávajte nám o tom!" povedali.

Keď Simo dokončil príbeh, povedal: "Prepáčte, ale nevadilo by vám, keby som sa vás opýtal, čo si myslíte o náboženstve?"

"My veríme v Boha," odvetili.

"Chceli by ste počuť, ako som sa stal kresťanom?" spýtal sa.

Keď dohovoril svoj príbeh, poznamenal, že má niekoľko kartičiek na online biblické štúdium. Mladí ľudia prejavili záujem. Simo zistil, že vo vrecku má presne štyri kartičky. "Vav!" zvolala mladá žena. "Boh vedel, že sme štyria. Preto ste mali pri sebe práve štyri kartičky!"

Pri inom jazere sa Simo prihovoril jednej mladej žene, ktorá sa opaľovala.

"Chceli by ste si vypočuť príbeh z fínskej občianskej vojny?" spýtal sa.

Keď príbeh dorozprával, spýtal sa jej, čo si myslí o náboženstve. Potom jej porozprával, ako sa stal kresťanom. Keď videl, že ju to zaujalo, povedal: "Mám doma knihu s názvom Cesta ku Kristovi. Ak 20 minút počkáte, môžem vám ju doniesť."

Súhlasila. Keď sa vrátil s knihou a kartičkou na štúdium Biblie, povedala mu: "Keď ste odišli, pozrela som sa na hodinky. Trvalo vám to len 15 minút." Dary vďačne prijala.

Inokedy sa zas prihovoril manželskému páru s dospievajúcim synom.

"Chceli by ste si vypočuť príbeh z fínskej občianskej vojny?" spýtal sa.

Keď sa ich potom spýtal, čo si myslia o náboženstve, rodičia povedali: „Máme jeden veľký problém. Náš syn užíva drogy.“ "Môžeme sa spolu modliť," navrhol Simo. Žena sa rozplakala. Po modlitbe Simo povedal: "Rád by som vám daroval jednu knihu, ale mám ju doma."

"Môžeme k vám zájsť naším autom," povedal muž. Simo dal vďačnému páru knihu Cesta ku Kristovi a kartičku na štúdium Biblie.

Simo verí, že Boh požehnáva jeho snahu osloviť ľudí v sekulárnom Fínsku. Nikto nikdy neodmietol vypočuť si jeho príbeh o tom, ako sa stal kresťanom. Povedal, že v jeho misijných snahách ho inšpiruje Pavlov príklad. "Som presvedčený, že by sme mali ísť za ľuďmi tam, kde sú, a nečakať, kým oni prídu za nami," povedal.

_Tento misijný príbeh ilustruje jeden z cieľov strategického plánu Cirkvi adventistov siedmeho dňa "I Will Go" - "Učiť jednotlivcov a rodiny žiť životom naplneným Duchom." Viac na: IWillGo2020.org._