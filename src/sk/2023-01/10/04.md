---
title:  Začnite s osobnými potrebami
date:  07/03/2023
---

> <p></p>
> <sup>23</sup>Poznaj dobre stav tvojho stáda a venuj pozornosť čriedam, <sup>24</sup>veď hojnosť nebude navždy ani koruna pre všetky pokolenia. <sup>25</sup>Keď sa pokosí tráva a ukáže sa nová zeleň, po horách sa zberá mládza; <sup>26</sup>z baránkov máš odev, za capov kúpiš pole, <sup>27</sup>máš dosť kozieho mlieka na svoju obživu, na obživu svojej rodiny i na živobytie svojich slúžok. (Prísl 27,23–27)

**Osobné štúdium**

V časoch Starej zmluvy boli mnohé deti Izraela roľníkmi a pastiermi. Niektoré zo zasľúbených Božích požehnaní boli teda vyjadrené jazykom odzrkadľujúcim poľnohospodársku povahu života. Napríklad v Prísl 3,9.10 Boh hovorí, že ak mu budeme finančne verní, naše „sýpky sa naplnia obilím“. Je zrejmé, že len málokto v našej krajine má sýpku alebo stodolu. Týmto textom teda rozumieme tak, že Boh požehná našu prácu alebo podnikanie, ak sme ochotní ho nasledovať a poslúchať.

`Znova uvažuj o texte z úvodu (Prísl 27,23–27). Ako by si do dnešnej doby aplikoval slová „poznaj dobre stav svojho stáda...“? Ako by sa to malo prakticky prejaviť v tvojom živote?`

Biblia na mnohých miestach varuje bohatých pred chamtivosťou a lakomstvom. Pripomína im, aby zaobchádzali s chudobnými spravodlivo. O majetku a bohatstve Písmo hovorí nielen ako o Božom požehnaní, ale aj ako o potenciálnom nebezpečenstve. Biblia však nikde neodsudzuje bohatstvo alebo snahu ľudí získať majetok, samozrejme za predpokladu, že to nerobia nečestne alebo ho nenadobúdajú utláčaním iných. Texty z knihy Prísloví nás povzbudzujú, aby sme pracovali či podnikali usilovne, a zabezpečili tak seba aj svoju rodinu (Prísl 27,27).

Ako by si preformuloval úvodný verš textu (Prísl 27,23), aby korešpondoval s dnešnou dobou? Možno by mohol znieť: Preskúmaj svoje pomery a stav svojho majetku. Alebo Urob si súvahu a pochop pomer svojho dlhu k vlastnému kapitálu. Počas nášho produktívneho veku by bolo dobré nielen spísať závet, ale z času načas aj skontrolovať jeho aktuálnosť, prípadne ho upraviť.

Dobré spravovanie toho, čím nás Boh požehnal, sa netýka len starostlivosti o to, čo vlastníme, ale aj usporiadanie svojich budúcich záležitostí. Ak sa totiž Pán nevráti počas nášho života, jedného dňa sa pominieme, ale naše hmotné statky tu zostanú. Je na nás, aby sme urobili opatrenia, ktoré nielen predídu prípadnému chaosu medzi dedičmi, ale – ak sa tak rozhodneme –, časťou svojho majetku sme podporili nejakú dobrú vec.

**Aplikácia**

`„Lebo hojnosť netrvá na veky, alebo či azda trvá koruna z pokolenia na pokolenie?“ (Prísl 27,24; Roh). Prečo je dôležité pamätať na myšlienku vyjadrenú v tomto verši?`