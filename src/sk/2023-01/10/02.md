---
title:  Bohatý blázon
date:  05/03/2023
---

> <p></p>
> <sup>16</sup>A potom im povedal toto podobenstvo: „Istému boháčovi prinieslo pole hojnú úrodu. <sup>17</sup>Rozmýšľal a hovoril si: ‚Čo urobím? Veď nemám kam pozvážať úrodu.‘ <sup>18</sup>Potom si povedal: ‚Urobím toto: Zrúcam svoje sýpky a postavím väčšie. Tam potom uložím všetko obilie i svoj majetok a <sup>19</sup>poviem si: Duša, máš veľa majetku na mnoho rokov. Odpočívaj, jedz, pi a veseľ sa!‘ <sup>20</sup>Ale Boh mu povedal: ‚Blázon! Ešte tejto noci požiadajú o tvoj život a komu ostane to, čo si nahonobil?‘ <sup>21</sup>Tak bude s každým, kto zhŕňa poklady pre seba, a nie je bohatý v Bohu.“ 

**Osobné štúdium**

`Uvažuj o úvodnom texte (Luk 12,16–21). Aké je posolstvo týchto veršov? Prečo Ježiš tak prísne pokarhal onoho „blázna“? Aký by mal byť náš postoj k majetku a k budúcnosti na základe tohto podobenstva?`

Toto podobenstvo by sme mohli špecificky aplikovať aj na obdobie, keď človek odchádza do dôchodku. Ak človek končí svoj produktívny život, nemal by si povedať, že teraz už budem len odpočívať a míňať, čo sa mi podarilo nazhromaždiť. Problém nie je v tvrdej práci, v bohatstve alebo v odpočinku. Problematický je postoj: „Duša, máš veľa majetku na mnoho rokov. Odpočívaj, jedz, pi a veseľ sa.“ (Luk 12,19) Prečo?

„Ciele tohto muža neboli o nič vyššie, než aké majú zvieratá. Žil, akoby Boha, neba a večného života vôbec nebolo, akoby všetko, čo mal, patrilo len jemu, akoby Bohu ani ľuďom nič nedlhoval.“ (COL 257.258; KP 199)

Ak v tejto etape života myslíme len na seba a ignorujeme potreby iných a Božie dielo, nasledujeme príklad bohatého blázna. Ježišovo podobenstvo ani len nenaznačuje, že by bol onen bohatý muž lenivý alebo nečestný. Pracoval, plánoval, zbieral úrodu svojho snaženia. Problém bol v tom, ako používal to, čo mu Boh zveril. Pretože nepoznáme deň svojej smrti, mali by sme byť naň vždy pripravení. Mali by sme konať Božiu vôľu, nie sa zahrabávať v sebeckom uspokojovaní vlastných túžob.

Všeobecný obraz uvedený v Biblii je taký, že človek pracuje a zostáva produktívny, kým mu stačia sily. V skutočnosti je zaujímavé poznamenať, že autori veľkých prorockých kníh Daniel a Zjavenie mali veľmi pravdepodobne viac ako osemdesiat rokov, keď dokončili svoje dielo. Bolo to v čase, keď sa ľudia dožívali v priemere päťdesiat rokov. Aj mnohí lekári, učitelia alebo spisovatelia zostávajú aktívni do vysokého veku. Z dejín adventizmu môžeme spomenúť Ellen G. Whiteovú, ktorá vydala niektoré zo svojich najznámejších kníh, ako napríklad Túžba vekov, až keď mala okolo sedemdesiat rokov. Ak sme zdraví, vek by nemal znamenať, že prestaneme byť produktívni a nebudeme sa usilovať konať dobro.

Ježiš radil tým, ktorí čakajú na Jeho druhý príchod, aby nielen bdeli, ale aby tiež pokračovali vo zverenej práci (Mat 24,42–46).

**Aplikácia**

`Čo môžeš urobiť, aby si v akomkoľvek veku a s akoukoľvek sumou peňazí nepadol do pasce, do ktorej sa chytil „blázon“ z Ježišovho podobenstva? Polož si otázku: „Prečo žijem?“`