---
title:  Misijný príbeh
date:   27/01/2023
---

#### Dar pre začínajúceho umelca

_Sachiko Obara_

Môj 14-ročný syn Eichiro mal na letné prázdniny špeciálny plán. Bývame v Japonsku. Rád kreslil. Rozhodol sa, že si našetrí peniaze a kúpi si profesionálny tablet a softvér, ktorý bude používať pri tvorbe svojich prác.

Eichiro na internete dôkladne preskúmal všetky informácie o tom, ktorý tablet by bol preňho najlepší. Dokonca šiel so svojím otcom do obchodu, aby si ho osobne pozrel. Zároveň usilovne hľadal spôsoby, ako si zarobiť peniaze. Dokonca ma požiadal, aby som mu platila za vykonávanie jednoduchých domácich prác.

Po nejakom čase si našetril 55 000 japonských jenov (500 amerických dolárov) a cez internet si tablet objednal. "Čochvíľa ho budem mať!" povedal mi nadšene. Každé tri hodiny chodil na internet, aby sledoval stav objednávky.

O niekoľko dní balík dorazil. Eichiro ho opatrne otvoril, skontroloval funkcie tabletu a začal maľovať. Nasledujúce tri dni sa ako profesionálny umelec zavrel v ateliéri. Keď potom vyšiel zo svojej izby, jeho slová nás úplne ohromili. "Uvažujem o tom, že tablet darujem," vyhlásil. Videl jedno video, ktoré Cirkev adventistov siedmeho dňa v Japonsku natočila k projektu vytvoriť komiksovú verziu knihy Veľký spor od Ellen G. Whiteovej. Vo videu videl mladú adventistickú umelkyňu, ktorá začala pracovať na tomto projekte na starom tablete.

"Keby sa mi podarilo presvedčiť ju, aby používala môj tablet, myslím, že by mohla urobiť viac práce," povedal Eichiro. "Spýtam sa Boha, či je to jeho vôľa."

Na jeho naliehanie som sa skontaktovala s osobou zodpovednou za tento projekt a spojila sa s touto mladou umelkyňou. Ukázalo sa, že potrebuje práve taký tablet, aký má Eichiro. Keď sa však dozvedela, ako Eichiro tvrdo pracoval, aby ho získal, zaváhala. Povedala som jej, že Eichiro urobil toto rozhodnutie po mnohých modlitbách. "Vďačne teda tento tablet prijmem," povedala.

Verím, že Duch Svätý sa mocným spôsobom dotkol srdca môjho syna. Pred kúpou tabletu rozmýšľal len o tom, ako si zarobiť viac peňazí. Ale ako Duch Svätý pôsobil, jeho pozornosť sa presunula zo seba na Boha a jeho dielo. Som veľmi šťastná, že môj syn počul Božie volanie a prispel k jeho dielu. Všetci sa snažme počúvať Boží hlas, keď nás volá, aby sme ohlasovali Ježišov skorý príchod na tento svet.

_Tento misijný príbeh ilustruje strategický plán Cirkvi adventistov siedmeho dňa "I Will Go": Cieľ duchovného rastu č. 6: "Podporiť zapojenie, udržanie, obnovu a účasť detí, mládeže a mladých dospelých ľudí," a cieľ duchovného rastu č. 7: "Pomáhať mládeži a mladým dospelým ľuďom dávať Boha na prvé miesto a reprezentovať biblický pohľad na svet." Viac si prečítajte na: IWillGo2020.org._