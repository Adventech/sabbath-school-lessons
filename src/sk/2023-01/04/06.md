---
title:  Špeciálne projekty – dary z „veľkej nádoby“
date:  26/01/2023
---

> <p></p>
> <sup>3</sup>Keď bol Ježiš v Betánii v dome Šimona Malomocného a sedel za stolom, prišla žena s alabastrovou nádobou vzácneho voňavého oleja z pravého nardu. Rozbila alabaster a olej mu vyliala na hlavu. <sup>4</sup>Niektorí namrzene šomrali: „Načo také plytvanie olejom? <sup>5</sup>Veď tento voňavý olej sa mohol predať za viac ako tristo denárov a peniaze sa mohli dať chudobným.“ A osopovali sa na ňu. <sup>6</sup>Ale Ježiš povedal: „Nechajte ju! Prečo ju trápite? Veď mi urobila dobrý skutok. <sup>7</sup>Chudobných predsa máte vždy medzi sebou. Keď im chcete robiť dobre, môžete to vždy urobiť. Ale mňa vždy nemáte. <sup>8</sup>Urobila, čo mohla. Už vopred pomazala moje telo na pohreb. <sup>9</sup>Amen, hovorím vám: Kdekoľvek po celom svete sa bude hlásať evanjelium, bude sa na jej pamiatku hovoriť aj o tom, čo urobila.“ 

**Osobné štúdium**

Výskumy ukazujú, že len deväť percent majetku majú ľudia v takzvanej likvidnej forme (teda v peňažnej, alebo veľmi rýchlo speňažiteľnej). Hotovosť, bežné a sporiace účty, rôzne investičné fondy sa vo všeobecnosti považujú za likvidné aktíva. Väčšina nášho majetku (teda viac ako deväťdesiat percent) je „investovaná“ do nehnuteľností (byty, domy a pozemky) alebo iné nelikvidné položky.

Rozdiely medzi likvidnými a nelikvidných aktívami môžeme ilustrovať vložením 100 eur do dvoch rôznych sklenených nádob. V jednej nádobe by teda bolo 9 eur (hotovosť, likvidné aktíva) a v druhej 91 eur (nelikvidné aktíva).

Väčšina ľudí dáva svoje dary z malej nádoby – zo svojej hotovosti, z peňazí, ktoré majú na bežnom účte alebo v peňaženke. Keď sa však niekto pre niečo naozaj nadchne, je ochotný priniesť dar aj z veľkej nádoby. Biblia ukazuje mnoho podobných príbehov.

`Uvažujte o textoch Mar 14,3–9 (porovnaj s textom Ján 12,2–8). Kto boli hlavné postavy na Šimonovej hostine? Akú hodnotu mal Máriin dar? Prečo sa rozhodla pomazať Ježiša?`

Máriin dar mal hodnotu tristo denárov, čo predstavovalo ročný plat bežného človeka. Jej dar zrejme pochádzal z „veľkej nádoby“. Po tejto udalosti Judáš zradil Ježiša za približne tretinu tejto sumy – za tridsať strieborných v hotovosti (Mat 26,15). Na to, aby sa človek rozhodol darovať z „veľkej nádoby“, potrebuje skutočnú lásku a oddanosť. Keď však naše srdce zatemní chamtivosť a sebectvo, ako sa to stalo Judášovi, potom sme ochotní predať aj svoju dušu za nič.

Skutky Barnabáša sa v Novej zmluve spomínajú na dvadsiatich ôsmich miestach. Poznáme ho predovšetkým ako spoločníka apoštola Pavla a ako veľkého misionára. Veľmi dôležitá je hneď prvá zmienka o ňom. V Sk 4,36.37 čítame o tom, že jeho dar bol naozaj z „veľkej nádoby“. Jeho čin je mocným príkladom Kristových slov: „Veď kde je tvoj poklad, tam bude aj tvoje srdce.“ (Mat 6,21)

**Aplikácia**

`Prečo je dávanie darov dôležité pre obe strany – pre darcov aj obdarovaných?`