---
title:  Aké veľké dary máme prinášať?
date:  23/01/2023
---

> <p></p>
> Každý z vás nech daruje podľa svojich možností z požehnania, ktoré mu dá Hospodin, tvoj Boh. (5Moj 16,17)

> <p></p>
> <sup>12</sup>Čím sa odvďačím Hospodinovi za všetko dobré, čo mi urobil? <sup>13</sup>Pozdvihnem kalich spásy a budem vzývať meno Hospodina. <sup>14</sup>Čo som Hospodinovi sľúbil, splním pred všetkým jeho ľudom. (Ž 116,12–14)

**Osobné štúdium**

`Pre výšku darov nie je určený žiadny percentuálny podiel ako pri desiatkoch. Aké kritérium môžeme použiť na určenie výšky darov podľa textu 5Moj 16,17?`

Naše dary sú uznaním a vyjadrením vďačnosti Bohu za jeho hojné dary života, vykúpenia, obživy a mnohých a rôznych požehnaní. A teda, ako sme už uviedli, množstvo našich darov sa odvíja od požehnaní, ktoré sme prijali. „Od každého, kto mnoho dostal, bude sa mnoho žiadať. Od toho, komu veľa zverili, budú aj viac žiadať.“ (Luk 12,48)

`Uvažuj o texte Ž 116,12–14. Ako by si odpovedal na otázku položenú v 12. verši? Súvisia s tvojou odpoveďou aj finančné prostriedky? Ako?`

Bohu nikdy nebudeme môcť splatiť všetky požehnania, ktoré nám dal. Nikdy mu nebudeme schopní dostatočne prejaviť svoju vďačnosť. Zdá sa, že to najlepšie, čo môžeme urobiť, je byť štedrý vo veciach evanjelia a pomáhať našim blížnym. Keď Ježiš vyslal svojich učeníkov na misionársku cestu, pripomenul im: „Zadarmo ste dostali, zadarmo dávajte.“ (Mat 10,8) Okrem toho dary, ktoré dávame, majú schopnosť zmeniť náš charakter. Ak dávame s láskou, pokorne a sebaobetavo, naše sebectvo ustupuje. Máme sa zamerať na pomoc druhým a „byť vo veciach svojho Otca“ (Luk 2,49), ako to robil aj Ježiš.

Neustále majme na pamäti, že „Boh tak miloval svet, že dal...“ (Ján 3,16). Opakom takéhoto konania je hromadenie pre seba. Čím viac sa nám toho podarí získať, tým sebeckejší sa vo svojom srdci stávame – a tým mizernejšie sa napokon budeme cítiť.

Máme slobodnú vôľu sa rozhodnúť, koľko a komu darujeme. Ale prinášať obete a dary Pánovi je kresťanskou povinnosťou, ktorá má duchovné a morálne následky. Zanedbávať dávanie znamená spôsobiť si duchovnú škodu, možno väčšiu, než si vieme predstaviť.

**Aplikácia**

`Čo hovoria tvoje dary a tvoj postoj k dávaniu o tvojom vzťahu k Bohu?`