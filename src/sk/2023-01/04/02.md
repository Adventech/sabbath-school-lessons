---
title:  Motivácia dávať
date:  22/01/2023
---

> <p></p>
> <sup>31</sup>Nehovorte teda ustarostene: Čo budeme jesť? Čo budeme piť? Čo si oblečieme? <sup>32</sup>Veď toto všetko zháňajú pohania; a váš nebeský Otec predsa vie, že to všetko potrebujete. <sup>33</sup>Hľadajte však najprv Božie kráľovstvo a jeho spravodlivosť a toto všetko sa vám pridá. <sup>34</sup>Nebuďte teda ustarostení o zajtrajšok, lebo zajtrajšok sa o seba postará. Každý deň má dosť vlastného trápenia.  

**Osobné štúdium**

Milujeme Boha, pretože on prvý miloval nás. Naše dávanie je odpoveďou na jeho úžasný dar – dar Ježiša Krista. „Pán nepotrebuje naše obete. Nemôžeme Ho obohatiť svojimi darmi. Dávid hovorí: ‚Keďže všetko od teba pochádza, dali sme ti vlastne z tvojho.‘ (1Kron 29,14) Boh nám však umožňuje, aby sme prejavili svoju vďačnosť za Jeho milosrdenstvo obetavým úsilím rozšíriť to isté aj na iných. Len tak môžeme prejaviť svoju vďačnosť a lásku Bohu. Žiadne iné možnosti nám nedal.“ (CS 18)

Keď sa vzdávame „našich“ finančných prostriedkov v prospech Ježiša, v skutočnosti to posilňuje našu lásku k Nemu a k druhým. Preto môžu byť peniaze skutočnou silou dobra. Ježiš trávil viac času rozprávaním o peniazoch a bohatstve ako o akejkoľvek inej téme. Takmer šestina veršov v Matúšovi, Markovi a Lukášovi je práve o peniazoch či majetku. Dobrou správou evanjelia je, že Boh nás môže oslobodiť od nezdravého vzťahu k majetku.

`Uvažujte o úvodných veršoch (Mat 6,31–34) a o texte 5Moj 28,1–14. Čo Boh zasľubuje, ak ho budeme poslúchať? Prečo nejde o sebectvo, ak sa dovolávame naplnenia Božích zasľúbení?`

Naše dary prinesené s ochotným a úprimným srdcom sú dôkazom ochoty obetovať sa pre Boha. Môžu byť hlbokým duchovným zážitkom, vyjadrením skutočnosti, že náš život je úplne odovzdaný Bohu ako nášmu Pánovi. Príslovie hovorí: „Reči sa hovoria, chlieb sa je.“ Môžeme donekonečna hovoriť, že milujeme Boha, ale až štedré dary z úprimného srdca pomáhajú túto lásku odhaliť (a dokonca posilniť).

Dary vychádzajú zo srdca dôverujúceho Bohu, ktorý sa neustále stará o naše potreby tak, ako je to podľa neho najlepšie. Naše dary vychádzajú z presvedčenia, že sme v Kristovi našli istotu spasenia. Nesnažíme sa nimi Boha uzmieriť, ani sa nimi nedomáhame Božieho prijatia. Naše obete vychádzajú zo srdca, ktoré vierou prijalo Krista ako jediný a dostatočný prostriedok milosti a vykúpenia.

**Aplikácia**

`Prečítaj si text 2Kor 9,6.7. Čo znamená dávať tak, ako si si „umienil v srdci“? Ako sa človek môže naučiť dávať s radosťou?`