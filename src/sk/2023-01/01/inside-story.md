---
title:  Misijný príbeh
date:   06/01/2023
---

#### Misija na jazere Malawi

_A. D. V. Moyo_

Akási cudzinka zastavila študenta adventistickej univerzity, keď sa vracal z pathfinderského stretnutia. Stalo sa to na ostrove Chizumulu, ktorý sa nachádza v jazere Malawi. Jej pozornosť upútala jeho zelená pathfinderská uniforma.

"Odkiaľ idete?" spýtala sa neznáma s veľkým záujmom.

Študent Levison Kawonga jej povedal, že bol na pathfinderskej akcii v adventistickom zbore. Zdalo sa, že jeho slová sa dotkli jej srdca. Rozhovorila sa. "Kedysi som bola adventistka. Aj som sa vydala za adventistu, ale rozviedli sme sa."

Hovorila o tom, že po rozvode chodila do barov a žila zhýralým životom. Potom sa presťahovala na ostrov Chizumulu a vydala sa za miestneho stredoškolského učiteľa.

Nasledujúcu sobotu prišla táto žena do adventistického zboru. Bohoslužba sa jej páčila. Požiadala Levisona o štúdium Biblie.

Levison bol veľmi nadšený. Preto vlastne prišiel na tento ostrov – aby hovoril o Božej láske. Patril do klubu adventistických študentov na Mzuzu University. Bola to veľká štátna univerzita, na ktorej študovalo 8 500 študentov. Nachádzala sa približne 100 kilometrov odtiaľto. Cieľom tohto klubu bolo posilniť vieru adventistických študentov a prostredníctvom modlitieb osloviť ostatných spolužiakov. Stretávali sa dvakrát týždenne. Klub sa rozrástol a vznikol z neho zbor. Študenti sa zapájali do misijnej práce na rôznych miestach v tomto regióne, vrátane Chizumulu.

Levison navštívil túto ženu a jej manžela v ich domove. Po štúdiu Biblie im nechal niekoľko kníh vrátane knihy Veľký spor vekov od Ellen Whiteovej. Keď k nim Levison prišiel druhýkrát na biblické štúdium, manžel bol ponorený do čítania Veľkého sporu. "Aký je rozdiel medzi sobotou a nedeľou?" spýtal sa Levisona. Na konci biblického štúdia muž sľúbil, že nasledujúcu sobotu príde s manželkou do zboru.

Po niekoľkých mesiacoch títo manželia odovzdali svoje srdcia Ježišovi a dali sa pokrstiť. Dnes sú členmi zboru.

Levison je presvedčený, že Boh môže použiť mladých ľudí, aby oslovili kohokoľvek. "Je čas ísť a osloviť ľudí s dobrou správou o Ježišovi Kristovi," povedal. "Zbor Mzuni, ktorý začínal ako študentský klub, nikdy nesníval o tom, že ich úsilie prinesie také ovocie. Sláva Bohu!"

_Časť zbierky tejto trinástej soboty podporí adventistické vzdelávanie vo Východoafrickej divízii. Ďakujeme za vaše dary v druhom štvrťroku 2021, ktoré podporujú adventistické vzdelávanie v Malawi._