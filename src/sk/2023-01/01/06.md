---
title:  Poklad v nebi
date:  05/01/2023
---

> <p></p>
> <sup>19</sup>Nezhromažďujte si poklady na zemi, kde ich zožiera hrdza a mole a kde zlodeji vnikajú a kradnú. <sup>20</sup>Zhromažďujte si poklady v nebi, kde ich nezožiera ani hrdza, ani moľ, a kde zlodeji nevnikajú a nekradnú. <sup>21</sup>Veď kde je tvoj poklad, tam bude aj tvoje srdce. (Mat 6,19–21)

**Osobné štúdium**

`Aké kľúčové pravdy sa nachádzajú v texte Mat 6,19–21?`

Svet je plný príbehov ľudí, ktorí si nahromadili veľké bohatstvo, ale napokon o všetko prišli. Náš svet je veľmi neisté miesto, v ktorom vládnu vojny, zločiny, násilie, prírodné katastrofy. Čokoľvek môže spôsobiť, že človek v okamihu príde o všetko, o čo sa usiloval a na čom verne a poctivo pracoval. A napokon príde smrť, a všetok majetok nám je aj tak zbytočný.

Písmo nehovorí, že by bolo nesprávne byť bohatý alebo mať mnoho majetku. Ježiš nás upozorňuje na to, aby sme mali k majetku správny, vyvážený postoj a vnímali jeho hodnotu zo správneho uhla pohľadu.

Čo znamená „zhromažďovať si poklad v nebi“? Znamená to, že na prvom mieste nebudeme mať zarábanie peňazí a zhromažďovanie majetku, ale Boha a Jeho kráľovstvo. Okrem iného to znamená, že to, čo vlastníme a čo sme nadobudli, použijeme na Božie dielo, na napredovanie Jeho kráľovstva, na prácu v prospech iných a na to, aby sme boli požehnaním pre iných.

Keď napríklad Boh povolal Abráma, plánoval prostredníctvom patriarchu a jeho rodiny požehnať všetky rody zeme. Boh povedal Abrahámovi, ktorý „bol nazvaný Božím priateľom“ (Jak 2,23): „2Urobím z teba veľký národ, požehnám ťa, zvelebím tvoje meno. Buď požehnaním! 3Požehnám tých, čo teba žehnajú a tých, čo tebe zlorečia, prekľajem. V tebe budú požehnané všetky pokolenia zeme.“ (1Moj 12,2.3)

„Teda tí, čo sú z viery, dostávajú požehnanie s veriacim Abrahámom.“ (Gal 3,9) Máme teda pred sebou rovnakú výzvu, aká bola predložená Abrahámovi.

„Peniaze sú veľmi dôležité, lebo prostredníctvom nich možno vykonať mnoho dobrého. Pomocou nich môže Boží ľud nasýtiť hladných, osviežiť smädných, zaodiať nahých, priniesť úľavu utláčaným a chorým. Samy osebe však peniaze nemajú väčšiu cenu než piesok. Skutočnú hodnotu nadobúdajú len vtedy, keď slúžia na uspokojovanie životných potrieb, na pomoc iným alebo na rozmach Kristovho diela.“ (COL 351; KP 281)

**Aplikácia**

`„Veď kde je tvoj poklad, tam bude aj tvoje srdce.“ (Mat 6,21) Kde je podľa tvojho srdca tvoj poklad?`