---
title:  Zodpovednosť členov Božej rodiny
date:  04/01/2023
---

> <p></p>
> <sup>4</sup>Počuj, Izrael, Hospodin je náš Boh, Hospodin jediný! <sup>5</sup>Milovať budeš Hospodina, svojho Boha, celým srdcom, celou dušou a celou silou. (5Moj 6,4.5)

> <p></p>
> <sup>12</sup>Izrael, čo teraz žiada od teba Hospodin, tvoj Boh? Iba to, aby si sa bál Hospodina, svojho Boha, aby si chodil po všetkých jeho cestách, aby si ho miloval, aby si slúžil Hospodinovi, svojmu Bohu, celým srdcom a celou dušou, <sup>13</sup>aby si zachovával Hospodinove príkazy a jeho ustanovenia, ktoré ti dnes prikazujem, aby sa ti dobre vodilo. (5Moj 10,12.13)

> <p></p>
> <sup>2</sup>Podľa toho poznávame, že milujeme Božie deti, keď milujeme Boha a plníme jeho prikázania. <sup>3</sup>Lebo láska k Bohu je v tom, že zachovávame jeho prikázania; a jeho prikázania nie sú ťažké. (1Ján 5,2.3)

**Osobné štúdium**

Všetci sa tešíme z duchovných požehnaní a darov, ktoré nám Boh dáva tu a teraz. Je povzbudzujúce vedieť, že sme súčasťou rodiny.

Medzi najdôležitejšie biblické verše patria texty 5Moj 6,4.5 a Mat 22,37. Vyvstáva pri nich otázka, ako môžeme milovať Boha „celým svojím srdcom a celou svojou dušou a celou svojou mysľou“ (Mat 22,37)? Odpoveď, ktorú nám dáva Biblia, sa môže líšiť od toho, čo by väčšina ľudí očakávala.

`Uvažuj o úvodných textoch 5Moj 10,12.13 a 1Ján 5,2.3. Aká by mala byť naša reakcia na vzťah lásky s naším nebeským Otcom?`

Dodržiavať zákon? Poslúchať prikázania? Žiaľ, pre mnohých kresťanov je myšlienka dodržiavania zákona (najmä štvrtého prikázania) zákonníctvom. Tvrdia, že sme povolaní milovať Boha a milovať svojho blížneho ako seba samého. Boh však hovorí jasne: svoju lásku prejavujeme Bohu a blížnym tým, že poslúchame Jeho prikázania.

„Lebo láska k Bohu je v tom, že zachovávame jeho prikázania.“ (1Ján 5,3) Tento verš sme zvyknutí vnímať tak, že dôvodom, motiváciou na zachovávanie prikázaní je naša láska k Bohu. To je v poriadku. Ale možno by sme sa na tento verš mohli pozrieť aj inak: „Lebo toto je tá láska Božia.“ (Roh) To znamená, že Božiu lásku poznáme a zakúšame dodržiavaním Jeho prikázaní.

V texte Mat 7,21–27 Ježiš povedal, že tí, ktorí počúvajú a konajú Božie slová, sú ako múdry staviteľ, ktorý postavil svoj dom na pevnej skale. Tých, ktorí počujú, ale neposlúchajú, Ježiš prirovnáva k hlúpemu staviteľovi, ktorý si postavil dom na piesku, čo malo katastrofálne následky. Obaja počuli slovo, ale kým jeden sa podľa neho zariadil, druhý sa rozhodol ho ignorovať. Rozdiel v následkoch ich konania je obrovský. Kým jedného priviedli jeho rozhodnutia k životu, druhého čakala smrť.

**Aplikácia**

`Uvažuj o súvislosti medzi milovaním Boha a poslúchaním Jeho zákona. Prečo by sa láska k Bohu mala prejavovať práve takýmto spôsobom? Čo je na dodržiavaní prikázaní také, že odhaľuje ozajstnú lásku? (Tip: Zamysli sa nad následkami neposlúchania Božieho zákona.)`