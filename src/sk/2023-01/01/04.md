---
title:  Zdroje dostupné pre Božiu rodinu
date:  03/01/2023
---

> <p></p>
> <sup>1</sup>Hospodin je môj pastier, nič mi nechýba. <sup>2</sup>Vodí ma na zelené pastviny, privádza ma k tichým vodám. <sup>3</sup>Obnovuje mi život, vodí ma správnymi cestami pre svoje meno.  

> <p></p>
> Bol som mladý a zostarol som, no spravodlivého som nevidel opusteného ani jeho potomstvo žobrať o chlieb. 

> <p></p>
> Môj Boh vám splní každú vašu potrebu podľa svojho bohatstva v sláve skrze Krista Ježiša. 

**Osobné štúdium**

Najväčším Božím darom pre jeho deti je Ježiš Kristus, ktorý nám prináša pokoj odpustenia, milosť pre každodenný život, duchovný rast a nádej na večný život.

„Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.“ (Ján 3,16) „Tým však, čo ho prijali a veria v jeho meno, dal moc stať sa Božími deťmi.“ (Ján 1,12)

Spása je ten najdôležitejší dar. Aký iný dar by sme od Boha mohli dostať, na ktorom by z dlhodobého hľadiska skutočne záležalo, keby sme nedostali dar spasenia? Veď čokoľvek dosiahneme alebo nadobudneme, jedného dňa sa pominie rovnako ako každý, kto nás poznal, a všetko dobré, čo sme urobili, bude tiež zabudnuté. Najdôležitejšie preto je, aby v centre všetkých našich myšlienok bol dar evanjelia, teda „Ježiša Krista, a to ukrižovaného“ (1Kor 2,2).

A predsa nám Boh spolu so spasením dáva oveľa viac. Tým, ktorí sa znepokojovali, či budú mať dostatok jedla a odevu, Ježiš ponúkol útechu a povzbudenie: „Hľadajte však najprv Božie kráľovstvo a jeho spravodlivosť a toto všetko sa vám pridá.“ (Mat 6,33)

`Čo hovoria úvodné verše o tom, ako sa Boh stará o naše každodenné potreby?`

`Ž 23,1–3`

`Ž 37,25`

`Fil 4,19`

Keď Ježiš hovoril učeníkom o svojom odchode, sľúbil im dar Svätého Ducha. „15Ak ma milujete, budete zachovávať moje prikázania. 16A ja budem prosiť Otca a on vám dá iného Tešiteľa, aby bol s vami až naveky – 17Ducha pravdy, ktorého svet nemôže prijať, pretože ho nevidí, ani nepozná. Vy ho poznáte, veď zostáva pri vás a bude vo vás.“ (Ján 14,15–17) „Keď však príde on, Duch pravdy, uvedie vás do celej pravdy, lebo nebude hovoriť sám od seba, ale bude hovoriť, čo bude počuť. Bude vám zvestovať aj to, čo príde.“ (Ján 16,13)

Samotný Duch dáva úžasné duchovné dary Božím deťom (pozri 1Kor 12,4–11).

Môžeme teda povedať, že Boh, v ktorom „žijeme, hýbeme sa a sme“ (Sk 17,28) a ktorý „dáva všetkému život, dych a všetko“ (Sk 17,25), je ten Boh, ktorý nám dáva existenciu, zasľúbenie spasenia, materiálne požehnanie a duchovné dary. A to všetko preto, aby sme my boli požehnaním pre ostatných. Platí, že bez ohľadu na naše materiálne vlastníctvo, bez ohľadu na dary alebo talenty, ktorými sme boli požehnaní, v každom smere sme zodpovední Darcovi za to, ako tieto dary používame.

**Aplikácia**

`Za ktoré dary od Boha si v živote najviac vďačný? Ako využívaš tieto dary pre dobro iných?`