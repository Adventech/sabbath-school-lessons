---
title:  Hľadanie zbožnej rady
date:  23/02/2023
---

> <p></p>
> <sup>5</sup>Dôveruj celým srdcom Hospodinovi a nespoliehaj sa na svoj rozum. <sup>6</sup>Na všetkých svojich cestách ho poznávaj a on sám ti urovná chodníky. <sup>7</sup>Nerob sa múdrym vo svojich očiach, ale maj bázeň pred Hospodinom a odvráť sa od zla. <sup>8</sup>Uzdraví sa tvoje telo a vzpružia sa tvoje kosti. 

**Osobné štúdium**

Cez finančné inštitúcie, sociálne siete a nevyžiadané telefonáty sa nám prihovára množstvo finančných a investičných poradcov a odborníkov. Boh nás však vyzýva na opatrnosť. Ak niekto nevyznáva kresťanské zásady, jeho rady môžu byť v rozpore s tým, čo Boh považuje za správne. „1Blahoslavený ten, kto nechodí podľa rady bezbožných, nestojí na ceste hriešnikov, nesedáva v kruhu posmešníkov, 2ale záľubu má v zákone Hospodina, o jeho zákone rozjíma dňom i nocou. 3Bude ako strom zasadený pri vodných tokoch, čo úrodu dáva vo svojom čase, jeho lístie nevädne a všetko, čo robí, darí sa mu.“ (Ž 1,1–3).

Ten, kto má záľubu v zákone Hospodina (zákon tu možno chápať širšie – ako Božie slovo), bude požehnaný a bude prosperovať. Znie to veľmi jednoducho, však?

`Uvažuj o úvodnom texte (Prísl 3,5–8). Aké princípy obsahujú tieto verše? Ako by sa dali aplikovať do spravovania našich finančných záležitostí?`

Prehľad biblických rád o finančnom hospodárení nám poskytuje veľmi cenné zásady, ktorými by sme sa mali riadiť. Pozrime sa na sedem z nich.

1. Zorganizujte si svoje financie. (Prísl 27,23.24). Mnohé rodiny prežívajú od výplaty k výplate. Bez jednoduchého plánu na zarábanie, míňanie a sporenie môže byť život veľmi stresujúci.
2. Míňajte menej, ako zarábate. Rozhodnite sa žiť v rámci svojich možností (Prísl 15,16). Mnohé rodiny míňajú viac, ako zarábajú. To je možné len vďaka dostupnosti úverov a pôžičiek. So zadlžením prichádza mnoho problémov.
3. Z každej výplaty si odložte určitú čiastku (Prísl 6,6–8). Šetrite na väčšie nákupy v budúcnosti a na neplánované výdavky, ako sú úrazy či choroby. Niektoré úspory využite tak, aby ste ich mohli čerpať v čase, keď už pre pribúdajúci vek nebudete môcť byť zamestnaní.
4. Vyhýbajte sa dlhu, ako sa len dá (Prísl 22,7). Úrok je výdavok, ktorý sa väčšinou neoplatí. Osoba alebo rodina žijúca s dlhom – teda z požičaných peňazí – dnes vlastne žije z peňazí, ktoré podľa očakávania zarobí v budúcnosti. Ak dôjde k akýmkoľvek nečakaným životným zmenám, môže to spôsobiť vážne finančné nepríjemnosti.
5. Pracujte usilovne. „Duša lenivca túži a nemá nič, ale duša usilovných je úplne spokojná.“ (Prísl 13,4)
6. Buďte Bohu finančne verní (5Moj 28,1–14). Žiadna rodina si nemôže dovoliť žiť bez Božieho požehnania.
7. Pamätajte, že táto zem nie je naším skutočným domovom. Spôsob, akým spravujeme majetok a financie, veľa vypovedá o tom, aké sú naše konečné priority (pozri Mat 25,14–21).

**Aplikácia**

`Ktorá z uvedených rád je pre teba najužitočnejšia? Prečo?`