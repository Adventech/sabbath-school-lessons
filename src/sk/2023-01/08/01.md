---
title:  Plánovanie úspechu
date:  18/02/2023
---

### Texty na tento týždeň
Kaz 12,1; 1Moj 2,15; 1Tim 5,8; Kol 3,23.24; 1Moj 39,2–5; Prísl 3,5–8

> <p>Úvodný text</p>
> 23Čokoľvek robíte, robte z tej duše ako Pánovi, a nie ako ľuďom. 24Veď viete, že od Pána dostanete za odmenu dedičstvo. Slúžte Pánovi, Kristovi! (Kol 3,23.24 ).

Väčšina ľudí chce žiť „úspešný“ a šťastný život. Žijeme však vo svete poznačenom hriechom, kde na nás môžu z ničoho nič dopadnúť tragédie a nešťastia. Otázkou potom zostáva, o aký „úspech“ a o aké šťastie sa máme snažiť? Čo má vlastne naozajstný zmysel? Čo je naozajstný „úspech“?

Poznáme príbeh Jozefa v Egypte. Ak by sme mali hľadať vzor naozaj úspešného života, Jozef by sa určite dostal do úzkeho výberu, nie? Z väzenia priamo do paláca, to sa len tak nevidí. Ale čo potom Ján Krstiteľ? Z väzenia do hrobu... Dá sa v jeho živote hovoriť o úspechu? Všetko teda závisí od toho, ako definujeme ozajstný „úspech“.

Tento týždeň sa pozrieme na myšlienku „úspechu“ v kontexte základných princípov verného správcovstva. Bez ohľadu na to, kto sme alebo kde žijeme, otázka finančných prostriedkov bude vždy súčasťou nášho života, nech máme na to akýkoľvek názor. Aké praktické kroky môžeme podniknúť na tejto ceste? A aj keď nám tieto kroky nemusia zaručiť finančný „úspech“, môžu nám pomôcť vyhnúť sa nástrahám a chybám, ktoré by nás mohli priviesť do nešťastia.

**Osnova lekcie**

Hlavnou témou tejto lekcie sú „úspech“ a „úspešný život“, ako sú predstavené v biblickom kontexte. Postupne sa zameriame na podstatu úspešného života, na základy, na ktorých stojí, a k akej zodpovednosti nás vedie.

`1Moj 29,9–12.18–20: Jasné určenie priorít (nedeľa)`

`1Moj 1,28; 2,15: Práca ako Boží dar a Božie požehnanie (pondelok)`

`1Tim 5,8; Prísl 14,23: Zodpovednosť za rodinu (utorok)`

`1Moj 39,1–5: Úspech a mravné zásady (streda)`

`Prísl 3,5–8: Rešpektovanie Božích princípov (štvrtok)`