---
title:  Keď je práca požehnaním
date:  20/02/2023
---

> <p></p>
> Boh ich požehnal a povedal im: „Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!“ (1Moj 1,28)

> <p></p>
> Hospodin, Boh, vzal človeka a umiestnil ho v záhrade Eden, aby ju obrábal a strážil. (1Moj 2,15)

> <p></p>
> Všetko, čo tvoja ruka nájde k práci, urob podľa svojej sily, lebo niet práce ani uvažovania, ani poznania a múdrosti v podsvetí, do ktorého ideš. (Kaz 9,10)

> <p></p>
> <sup>8</sup>Chlieb sme od nikoho zadarmo nejedli, ale dňom i nocou sme v námahe a lopote pracovali, aby sme neboli na ťarchu nikomu z vás. <sup>9</sup>Nie že by sme na to nemali právo, ale aby sme boli pre vás vzorom, ktorý máte napodobňovať. <sup>10</sup>A keď sme boli u vás, prikazovali sme vám: Ak niekto nechce pracovať, nech ani neje! (2Tes 3,8–10)

**Osobné štúdium**

Ak ste nezdedili obrovský majetok alebo nepoberáte rentu zvereneckého fondu, ktorý založili vaši rodičia, skôr či neskôr budete musieť pracovať. (Literatúra a filmy sú plné osudov ľudí, pre ktorých bohatstvo nebolo požehnaním, ale naopak, priviedlo ich k tragickému koncu.) Voľba zamestnania je pre mladých ľudí ťažká a komplikovaná. Nech už sa rozhodnú akokoľvek, ideálom je nájsť si také zamestnanie či povolanie, ktoré ich bude vnútorne napĺňať, poskytne im dobrý príjem a ešte bude aj užitočné pre spoločnosť. Samozrejme, reálny život je od takéhoto ideálu často vzdialený.

`Preštuduj si úvodné texty (1Moj 1,28; 2,15; Kaz 9,10 a 2Tes 3,8–10). Aký význam má skutočnosť, že ešte pred pádom do hriechu dostali prví ľudia určité poverenie, zodpovednosť, prácu? Prečo tých, ktorí nikdy nemuseli pracovať, často postihne ťažký osud?`

Je zrejmé, že práca, ktorú dostali prví ľudia, nebola trestom. Bola navrhnutá pre ich dobro. Už v raji, vo svete, v ktorom hriech, smrť ani utrpenie neexistovali, Boh vedel, že ľudské bytosti potrebujú pracovať.

„Adamovi bola zverená starostlivosť o záhradu. Stvoriteľ vedel, že Adam nemôže byť šťastný bez zamestnania. Z krásy záhrady bol nadšený, ale nestačilo to. Musel pracovať, aby boli v činnosti predivné časti jeho tela. Keby šťastie spočívalo v ničnerobení, človek by v stave svätej nevinnosti zostal nezamestnaný. Ale Ten, ktorý stvoril človeka, vedel, čo bude potrebovať ku šťastiu. Preto mu hneď po stvorení zveril zodpovednosť a prácu. Príkaz, aby sa človek namáhal kvôli svojmu každodennému chlebu, vyšiel z rovnakého trónu ako zasľúbenie o budúcej sláve.“ (AH 27)

Avšak aj po páde, keď (ako všetko ostatné) bola práca poškvrnená hriechom, Boh povedal Adamovi: „Nech je pre teba prekliata pôda. S námahou sa z nej budeš živiť po všetky dni svojho života.“ (1Moj 3,17). Za povšimnutie stojí výraz „pre teba“, ktorý tu má význam „tvojou vinou“, nie „pre tvoje dobro“. V každom prípade, práca a požehnanie z nej plynúce bude niečo, čo ľudia po páde do hriechu budú potrebovať.

**Aplikácia**

`Čo je na práci také jedinečné, že – v ideálnom prípade – má byť pre nás požehnaním?`