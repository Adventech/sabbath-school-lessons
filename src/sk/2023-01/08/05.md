---
title:  Budovanie integrity
date:  22/02/2023
---

> <p></p>
> <sup>1</sup>Keď Jozefa odviedli do Egypta, od Izmaelitov, ktorí ho ta doviedli, ho kúpil Egypťan Pótifar, faraónov dvoran, veliteľ telesnej stráže. <sup>2</sup>Hospodin bol však s Jozefom, takže sa mu darilo a zostal v dome egyptského pána. <sup>3</sup>Jeho pán videl, že Hospodin je s ním a že ho pri každej práci požehnáva. <sup>4</sup>Jozef získal jeho priazeň a slúžil mu. Pótifar ho ustanovil za správcu svojho domu a zveril mu do správy všetok svoj majetok. <sup>5</sup>Odvtedy, čo ho Egypťan ustanovil za správcu svojho domu, so všetkým, čo mal, Hospodin požehnával dom Egypťana pre Jozefa. Hospodinovo požehnanie spočívalo na všetkom, čo mal v dome i na poli. 

**Osobné štúdium**

Ďalšia fáza „úspešného“ života môže byť najpríjemnejšou – ak rozhodnutia z predchádzajúcich rokov boli múdre a nezničili ich neočakávané udalosti. V ideálnej situácii rodičia vychovali svoje deti, tie sa stali nezávislými dospelými, dom či byt je zaplatený a človeka netrápia žiadne nesplatené dlhy. V ideálnom prípade majú ľudia aj nejaké úspory, ktoré im pomôžu zabezpečiť potreby seniorskej rodiny.

Boh povoláva svoje deti na vyššiu úroveň v práci a živote. Tou normou je Boží zákon zapísaný v našich srdciach (Jer 31,33), ktorý sa odzrkadľuje v našich charakteroch. Keďže spoločnosť vo všeobecnosti upadá, pre jednotlivého kresťana bude čoraz dôležitejšie žiť a pracovať na takej úrovni, ktorej sa nebude mať čo vyčítať. Biblia hovorí: „Dobré meno je viac ako veľké bohatstvo, priazeň je lepšia než striebro a zlato.“ (Prísl 22,1)

Biblia zaznamenáva prípady zamestnávateľov, ktorí uznali, že sú požehnaní, pretože majú čestného a zbožného zamestnanca. Keď chcel Jákob odísť od svojho svokra Lábana a vrátiť sa so svojou rodinou do svojej vlasti, Lában ho prosil, aby neodchádzal: „Kiežby som získal tvoju priazeň! Zo znamení som poznal, že Hospodin ma pre teba požehnáva.“ (1Moj 30,27) A keď Jozefa predali do otroctva v Egypte, jeho pán Pótifar prišiel k podobnému záveru a patrične Jozefa za to odmenil.

`Uvažuj o úvodnom texte (1Moj 39,1–5). Hoci text neobsahuje konkrétne zmienky, čím si podľa teba Jozef získal Pótifarovu priazeň?`

„Či teda jete, či pijete, alebo čokoľvek robíte, všetko robte na Božiu slávu.“ (1Kor 10,31) Všetko naše konanie – vrátane spravovania financií – by malo byť oslavou Boha. On je Ten, kto nám dáva poznanie a silu, aby sme v živote uspeli.

„11Tvoja je, Hospodin, veľkosť, moc, dôstojnosť, sláva i veleba. Patrí ti všetko na nebi i na zemi. Tvoje je, Hospodin, kráľovstvo; vypínaš sa nad všetkým ako hlava. 12Bohatstvo a česť sú od teba. Ty vládneš nad všetkým. V ruke máš silu a moc. Na tebe záleží, či urobíš niekoho veľkým a mocným.“ (1Par 29,11.12)

**Aplikácia**

`Akými hlavnými zásadami sa riadiš nielen v práci, ale aj celkovo v živote? Ktoré zmeny možno budeš musieť urobiť?`