---
title:  Misijný príbeh
date:   24/02/2023
---

#### Mačka a knižný evanjelista

_Andrew McChesney_

Mladý knižný evanjelista Simo Vehkavuori sa zastavil v zachovalom dome neďaleko Turku, najstaršieho mesta a bývalého hlavného mesta Fínska. Bola zima. Svoje knihy predstavil dvom slobodným sestrám, ktoré tam bývali. Na jeho prekvapenie si sestry bez váhania objednali po jednom výtlačku z každej knihy. Potom odišli a on zostal v obývačke sám. Neodvážil sa odísť.

Po chvíli prišla dolu jedna zo sestier s veľkou mačkou schovanou pod pazuchou. "Pane, pozriete sa na túto mačku?" spýtala sa.

"Prečo sa mám na ňu pozrieť?" spýtal sa Simo.

"Vy nie ste veterinár, ktorého sme pred chvíľou zavolali?"

"Nie," povedal. "Ja som knižný evanjelista."

Ešte roky po tom sestry so smiechom rozprávali svojim priateľom o tom, ako si Sima pomýlili s veterinárom a mysleli si, že si musia kúpiť jeho knihy, aby sa vedeli o svoju mačku dobre starať.

Sestry si knihy nechali.

Pri inej príležitosti sa Simo vybral do blízkeho lesa, aby sa naobedoval a pomodlil. Bolo piatkové popoludnie. "Pane Ježišu, skôr ako sa tento týždeň skončí, prosím, daj mi príležitosť, aby som mohol svedčiť o tebe," modlil sa.

Keď sa najedol, zaklopal na dvere jedného domu.

"Predávam takúto knihu," povedal a ukázal žene, ktorá otvorila dvere, knihu Veľký spor vekov od Ellen Whiteovej. 

"O takú knihu nemám vôbec záujem," povedala žena. "Ale chcela by som, aby ste mi povedali, čo pre vás Ježiš znamená."

Keď Simo vyznal svoju lásku k Ježišovi, žena prehovorila.

"Poďme do zadnej miestnosti a pomodlime sa spolu na kolenách," povedala.

V tej chvíli prišla k dverám jej dospelá dcéra. "Pridaj sa k nám," povedala žena svojej dcére. "Aj ty si kľakni."

Po modlitbe sa Simo chystal odísť. Žena ho odprevadila a pri dverách mu povedala: "Predsa by som si chcela objednať tú knihu, ktorú ste mi ukázali," povedala.

Vtedy si Simo uvedomil, že táto žena má záujem o duchovné veci. Keď po čase začal jeden pastor organizovať v tejto oblasti evanjelizačné stretnutia, Simo ho predstavil tejto rodine. Tento pastor organizoval biblické štúdium práve v tomto dome a členovia tejto rodiny sa stali adventistami siedmeho dňa. Dnes je vnučka tejto ženy aktívnou vedúcou zboru v hlavnom meste Fínska, Helsinkách.

_Tento príbeh ilustruje jeden z cieľov strategického plánu Cirkvi adventistov siedmeho dňa "I Will Go" - "Učiť jednotlivcov a rodiny žiť životom naplneným Duchom." 

Viac si prečítajte na: IWillGo2020.org. Pokračovanie na budúci týždeň._