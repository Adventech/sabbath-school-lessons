---
title:  Život a služba Ježiša Krista
date:  12/02/2023
---

> <p></p>
> <sup>16</sup>Prešiel do Nazareta, kde vyrastal a podľa svojho zvyku v sobotu vošiel do synagógy. Keď vstal, aby čítal, <sup>17</sup>podali mu knihu proroka Izaiáša. Knihu rozvinul na tom mieste, kde bolo napísané: <sup>18</sup>Duch Pána je nado mnou, lebo ma pomazal zvestovať chudobným evanjelium a uzdravovať skrúšených srdcom. Poslal ma vyhlásiť zajatým prepustenie, slepým vrátiť zrak, utláčaných prepustiť <sup>19</sup>a vyhlásiť milostivý rok Pána. <sup>20</sup>Nato zvinul knihu, vrátil ju sluhovi a sadol si. Oči všetkých v synagóge sa upreli naňho. <sup>21</sup>On pokračoval: „Dnes sa splnilo Písmo, ktoré ste práve počuli.“ 

**Osobné štúdium**

Na začiatku svojej verejnej služby Ježiš putoval do Nazareta v oblasti Galiley. Bolo to mesto, kde vyrastal. Miestni ľudia už počuli o jeho diele a zázrakoch. Ježiš podľa svojho zvyku navštívil sobotnú bohoslužbu v miestnej synagóge. Ježiš nebol miestnym rabínom, ale ako hosťa ho požiadali, aby prečítal text Písma. Sluha mu podal zvitok proroka Izaiáša a Ježiš prečítal text Iz 61,1.2.

`Uvažuj o úvodnom texte (Luk 4,16–21) a porovnaj ho s veršami Iz 61,1.2 (pozri tiež Luk 7,18–23). Prečo si podľa teba Ježiš vybral tieto konkrétne verše? Prečo sa vo všeobecnosti tieto verše z Izaiáša považujú za mesiášske? Čo prezrádzajú o Mesiášovom diele?`

Náboženskí vodcovia zjavne prehliadli proroctvá, ktoré hovorili o trpiacom Mesiášovi. Naopak, zameriavali sa len na tie, ktoré poukazovali na slávu Jeho druhého príchodu (čo by nám malo slúžiť ako pripomienka toho, aké dôležité je správne rozumieť proroctvám). Výsledkom bolo, že väčšina ľudí verila, že poslaním Mesiáša je oslobodiť Izrael od rímskej nadvlády. Už len samotná predstava, že Mesiášovo poslanie by malo nejako vychádzať z textu Iz 61,1.2 musela spôsobiť nielen šok, ale aj rozhorčenie.

Chudobnými zvyčajne pohŕdali takmer všetci – úradníci, vyberači daní, obchodníci a dokonca aj susedia. Bežne panovalo presvedčenie, že chudoba je Božou kliatbou a že sa svoj nešťastný stav si môžu chudobní sami. A preto v spoločnosti sa len málokto zaujímal o chudobných a ich poľutovaniahodnú situáciu.

Ježišove prejavy lásky a milosrdenstva k chudobným však patrili k najväčším dôkazom jeho mesiášstva. Je to vidieť z odpovede, ktorú dal na otázku Jána Krstiteľa, či je naozaj Mesiáš (pozri Mat 11,1–6). „Podobne ako Spasiteľovi učeníci ani Ján Krstiteľ nepochopil podstatu Kristovho kráľovstva. Očakával, že Ježiš zasadne na Dávidov trón, no keď sa ani po odstupe času neuchádzal o kráľovskú moc, Ján bol v rozpakoch.“ (DA 215; TV 141)

**Aplikácia**

`„Čistá a nepoškvrnená zbožnosť pred Bohom a Otcom je: navštevovať siroty a vdovy v ich súžení a chrániť sa pred poškvrnou sveta.“ (Jak 1,27) Ako nám tento verš pomáha zorientovať sa v tom, čo patrí medzi najdôležitejšie priority nášho života viery?`