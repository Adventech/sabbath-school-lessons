---
title:  Misijný príbeh
date:   17/02/2023
---

#### Prekvapenia vo Fínsku

_Andrew McChesney_

Keď mladý knižný evanjelista z Fínska Simo Vehkavuori chodil v Laponsku od domu k domu, zažil raz prekvapenie. Zazvonil pri dverách jedného domu a otvorila mu žena, ktorá keď ho vonku uvidela, zvolala: "Chcem si u vás objednať tú sadu desiatich biblických príbehov!" Simo jej nestačil ani povedať, že predáva knihy, a už vôbec nie to, že má sadu biblických príbehov pre deti od Arthura Maxwella.

"Možno som vás zaskočila tým, že si tie knihy od vás hneď objednávam," povedala žena. "V noci mi Boh dal sen, v ktorom mi ukázal vašu tvár a povedal mi: 'Tento muž príde do tvojho domu. Objednaj si u neho desaťzväzkovú sadu biblických príbehov.´ Preto keď som vás uvidela, hneď som si tie knihy objednala."

Inokedy sa stalo, že sa Simo zastavil v miestnom obchode a ponúkol majiteľovi knihu Veľký spor vekov od Ellen Whiteovej. "Nerozumieme ničomu, o čom sa v tej knihe píše," povedal majiteľ. "Ale naša dcéra je riaditeľka cirkevnej školy. Zajtra má prísť. Môžete prísť zajtra?"

Simo povedal svojmu bratovi-dvojčaťu, ktorý s ním v tom meste predával knihy, o tomto stretnutí. "Prosím, modli sa," poprosil ho. 

Keď sa Simo vrátil do obchodu, majiteľ ho predstavil svojej dcére. Žena vybuchla od hnevu, keď sa dozvedela, že Simo je adventista siedmeho dňa. Na Cirkev adventistov spustila ostrú kritiku.

Keď skončila, Simo ju poprosil, aby aj on mohol niečo povedať. "Milá pani riaditeľka," povedal, "neviete si predstaviť, akému veľkému Bohu slúžime v Cirkvi adventistov! Chcem nasledovať Boha, ktorému slúžime, kdekoľvek nás vedie."

Žena zostala zarazená. "Mladý muž, ak Boh pre vás tak veľa znamená...," odmlčala sa a obrátila sa k svojej matke: "Mami, môžeš mi dať nejaké peniaze? Chcem si kúpiť všetky knihy, ktoré má tento mladý muž."

Simo sa spolu s touto ženou a jej rodičmi pomodlil. Keď sa vrátil do ubytovne, kde so svojím bratom býval, našiel svojho brata na kolenách. S nadšením mu vyrozprával, ako Boh zázračne zasiahol.

Simo je teraz už dôchodca. Ale stále sa usmieva, keď rozpráva o tom, ako Boh dokazoval svoju prítomnosť, keď pracoval ako knižný evanjelista. "Bolo to pre mňa inšpirujúce vidieť, že Boh stojí za svojím dielom," povedal.

_Tento misijný príbeh ilustruje jeden z cieľov strategického plánu Cirkvi adventistov siedmeho dňa "I will Go" – "Učiť jednotlivcov a rodiny žiť životom naplneným Duchom."

Viac si môžete prečítať na: IWillGo2020.org. Pokračovanie na budúci týždeň._