---
title:  Misijný príbeh
date:   24/03/2023
---

#### Poklad v starých nádobách

_John Kaganzi_

Trinásťročná Precious bola smutná a nahnevaná, keď ju otec viedol cez bránu adventistickej internátnej školy v Ugande. Chcela študovať v honosných budovách školy zriadenej denomináciou jej rodiny, nie v skromných budovách školy Katerera Primary School. "Nezáleží na veľkoleposti budov, ale na akademických výsledkoch, dcéra moja," zašepkal jej otec do ucha. Vysvetlil jej, že škola, ktorú preferovala, za posledné tri roky nedosahovala dobré akademické výsledky.

Precious si zahryzla do jazyka, ale jej tvár prezrádzala, že sa jej nepáči, že ju otec zapísal na túto školu. Keď jej otec pri bráne zamával na rozlúčku, z očí jej tiekli slzy. "Prečo sa ma môj milovaný otec rozhodol uväzniť kvôli vzdelaniu?" vykríkla. "To je smiešne!"

"Vitaj a poď ďalej," povedala žena s úsmevom na tvári milým hlasom. "Poď, ukážem ti, kde budeš bývať."

Precious šla smutne za ňou. Žena jej pomohla s kufrom a vecami. Keď večer videla študentov, ako stoja v rade pred starou budovou, cítila sa ešte horšie. Rozmýšľala, čo sa bude diať. Potom uvidela, ako si odnášajú taniere s jedlom. Uvedomila si, že stáli pred jedálňou. V ten večer po prvýkrát v živote jedla vegetariánske jedlo. 

Neskôr Precious počula zvonenie a videla, ako študenti radostne utekajú do kaplnky v areáli univerzity na večernú bohoslužbu. Rozhodla sa vrátiť na izbu, ale dvere boli zatvorené. Vrátila sa preto do kaplnky. Zostala stáť na chodbe. Nevedela, čo má robiť. "Poď ďalej," povedala jej oná usmievavá žena. "Je čas na modlitbu. Nebuď smutná."

Precious cítila, že tá žena ju má rada. Vstúpila do kaplnky. V tej chvíli jej smútok zmizol. Nikdy predtým nepočula taký krásny spev. Zaujala ju tiež 30-minútová bohoslužba, ktorá nasledovala po speve. ´Aspoň toto sa mi bude na tejto škole páčiť,´ pomyslela si.

Otec pre ňu prišiel až na konci polroka. Obával sa, že ak príde skôr, Precious tam nebude chcieť zostať. Bol prekvapený, keď vyhlásila, že sa chce vrátiť do tejto školy. Povedala, že nechce stratiť milých učiteľov, ktorí každú hodinu začínajú modlitbou a biblickým textom a ktorí sú jej ochotní poskytnúť praktické rady vždy, keď má nejaký problém. V nasledujúcom polroku prebiehal na škole modlitebný týždeň, počas ktorého Precious odovzdala svoj život Ježišovi a bola pokrstená.

_Dary trinástej soboty v tomto štvrťroku podporia šesť adventistických škôl vo Východo-centrálnej africkej divízii. Ďakujeme vám za vaše štedré dary._