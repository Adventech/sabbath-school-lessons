---
title:  Čas účtovania
date:  22/03/2023
---

> <p></p>
> <sup>14</sup>Bude to tak, ako keď ktosi odchádzal na cestu, zavolal si sluhov a zveril im svoj majetok; <sup>15</sup>jednému dal päť talentov, druhému dva a ďalšiemu jeden – každému podľa jeho schopností – a odcestoval. <sup>16</sup>Ten, čo dostal päť talentov, šiel, obchodoval s nimi a získal ďalších päť. <sup>17</sup>Podobne aj ten s dvoma získal ďalšie dva. <sup>18</sup>Ale ten, čo dostal jeden, odišiel, vykopal jamu a peniaze svojho pána ukryl. <sup>19</sup>Po dlhom čase sa pán týchto sluhov vrátil a začal s nimi účtovať. <sup>20</sup>Keď prišiel ten, čo dostal päť talentov, priniesol ďalších päť a povedal: ‚Pane, zveril si mi päť talentov a hľa, získal som ďalších päť.‘ <sup>21</sup>Pán mu povedal: ‚Správne, dobrý a verný sluha! Bol si verný nad málom, ustanovím ťa nad mnohým. Vojdi do radosti svojho pána!‘ <sup>22</sup>Prišiel aj ten, čo dostal dva talenty a povedal: ‚Pane, zveril si mi dva talenty a hľa, získal som ďalšie dva.‘ <sup>23</sup>Pán mu povedal: ‚Správne, dobrý a verný sluha! Bol si verný nad málom, ustanovím ťa nad mnohým. Vojdi do radosti svojho pána!‘ 

**Osobné štúdium**

Krátko pred Ježišovým ukrižovaním ho jeho učeníci požiadali: „Povedz nám, kedy sa to stane a čo bude znamením tvojho príchodu a konca sveta.“ (Mat 24,3) Ježiš potom pomerne obšírne odpovedá na ich otázky. Matúš 24 hovorí o znameniach vo svete okolo nás, ako sú vojny a katastrofy. Nasledujúca kapitola (Matúš 25) hovorí o podmienkach (nielen) v cirkvi tesne predtým, ako Ježiš znova príde. Tieto podmienky ilustrujú tri príbehy. Jedným z nich je podobenstvo o talentoch, ktoré hovorí o spôsobe, akým Boží ľud využíva zverené dary.

`Uvažuj o veršoch Mat 25,14–19. Čo to znamená, že pán bude „účtovať“ so svojimi sluhami (Mat 25,19)?`

Niekedy považujeme talenty za prirodzené dary, ako je dar spevu, kázania alebo pohostinnosti. Ale v podobnom príbehu o hrivnách (Luk 19,12–24) sú peniaze a ich spravovanie uvedené veľmi konkrétne. Ellen G. Whiteová k tomu napísala: „Bolo mi ukázané, že podobenstvo o hrivnách nebolo úplne pochopené. Toto dôležité naučenie dostali učeníci pre úžitok kresťanov žijúcich v posledných dňoch. A tieto hrivny nepredstavujú len schopnosť kázať a vyučovať z Božieho slova. Podobenstvo sa vzťahuje aj na časné prostriedky, ktoré Boh zveril svojmu ľudu.“ (1T 197)

`Uvažuj o veršoch Mat 25,20–23. Čo hovorí pán tým, ktorí boli vernými správcami darov pri podpore jeho záležitostí? Čo znamená „vojsť do radosti svojho pána“ (Mat 25,23)?`

Keď sa porovnávame s druhými (čo nie je veľmi šťastná aktivita), je len prirodzené, že vidíme rôzne množstvo zverených darov. Ak má niekto viac, má aj väčšiu zodpovednosť. V tomto príbehu je to však osoba s jediným talentom – najmenej peniazmi –, ktorá sa ukázala ako neverná a prišla o Božie kráľovstvo. Namiesto premýšľania o zodpovednosti iných sa sústreďme na to, čo nám Boh zveril. Uvažujme, ako to môžeme využiť na Jeho slávu.

**Aplikácia**

`Ako využívaš dary, ktoré si dostal od Boha? Ako dopadne jeho „účtovanie“ s tebou? Čo potrebuješ v tejto súvislosti zmeniť vo svojom živote?`