---
title:  Večný život
date:  20/03/2023
---

> <p></p>
> <sup>1</sup>„Nech sa vám srdce neznepokojuje! Verte v Boha, verte aj vo mňa! <sup>2</sup>V dome môjho Otca je mnoho príbytkov. Keby to tak nebolo, bol by som vám azda povedal, že vám idem pripraviť miesto? <sup>3</sup>Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja. (Ján 14,1–3)

**Osobné štúdium**

Nás všetkých (či sa nám to páči, alebo nie) čaká večnosť. Podľa Biblie táto večnosť príde v jednom z dvoch prejavov, ktoré sa navzájom vylučujú: buď večný život, alebo večná smrť. To je všetko. Žiadna stredná cesta. Žiadne krívanie, žiadne ochutnávanie, žiadne výlety raz na jednu a potom na druhú stranu. Buď život, alebo smrť. Je to jeden z tých príkladov, ktorý sa dá vyjadriť slovami: buď všetko, alebo nič.

Písmo je v tomto jasné a nenecháva žiadne pochybnosti. „Lebo mzdou hriechu je smrť a darom Božej milosti je večný život v Ježišovi Kristovi, našom Pánovi.“ (Rim 6,23) „Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.“ (Ján 3,16) Je ťažké si predstaviť dve prísnejšie alebo odlišnejšie možnosti, však?

Je pravdepodobné, že ak čítate tieto lekcie, vybrali ste si večný život, alebo túto možnosť aspoň zvažujete. Boh má jedinečnú schopnosť urobiť všetko, o čom hovorí, že môže urobiť – splniť všetky svoje zasľúbenia. Našou úlohou je jednoducho mu veriť, prijať Ježišove zásluhy a vierou poslúchať Jeho slovo.

`Uvažuj o úvodnom texte (Ján 14,1–3). Aké povzbudenie a aké zasľúbenia sa nachádzajú v týchto veršoch? V čom spočíva ich dôležitosť a krása?`

V posledných dňoch svojej pozemskej služby povedal Ježiš svojim učeníkom tieto nádherné slová nádeje a povzbudenia. Mali byť pre nich posilou v čase skúšok a trápenia. Ak ich prijmeme, rovnaký vplyv môžu mať aj na nás. Ježiš prišiel z neba, zomrel na kríži, bol vzkriesený, vrátil sa do neba a zasľúbil nám: „Zasa prídem a vezmem vás k sebe, aby ste aj vy boli tam, kde som ja.“ (Ján 14,3)

Kristova smrť na kríži pri jeho prvom príchode je toho najväčšou zárukou. Ježiš príde znova. Veď bez druhého príchodu by ten prvý vyznieval naprázdno. Rovnakú istotu, ako že Ježiš za nás zomrel na kríži, môžeme mať aj v súvislosti s jeho druhým príchodom. „Keď odídem a pripravím vám miesto, zasa prídem a vezmem vás k sebe, aby ste aj vy boli tam, kde som ja.“ (Ján 14,3)

**Aplikácia**

`Uvažuj o myšlienke, že Kristov prvý príchod je zárukou jeho druhého príchodu. Ako by si túto spojitosť vysvetlil vlastnými slovami? Aký pocit ťa napĺňa v súvislosti so zasľúbením druhého príchodu?`