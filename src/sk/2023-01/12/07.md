---
title:  Podnety na zamyslenie
date:  24/03/2023
---

Prinášame opis cirkevnej rodiny, ktorá verne spravuje Božie prostriedky a záležitosti na zemi.

Vízia správcovstva pre celosvetovú cirkev adventistov siedmeho dňa

V budúcnosti... Kazatelia a miestni cirkevní činovníci sú úspešní pri vytváraní správcovského prostredia v cirkvi. Učia, školia, podporujú a povzbudzujú cirkevnú rodinu v biblickom hospodárení s financiami.

Ľudia vo svojich životoch realizujú biblické princípy. Rastú v štedrosti, pravidelne si šetria na neočakávané výdavky a dostávajú sa spod otroctva spotrebiteľských dlhov.

Ich životný štýl sa vyznačuje striedmosťou, disciplínou a spokojnosťou. Peniaze už nie sú konkurenčným bohom a ich vzťah s Bohom Stvoriteľom rastie.

Je sobotné ráno a ľudia prichádzajú na bohoslužby. V ich správaní je pocit pokoja – necítia úzkosť z finančných záležitostí, prevláda v nich pocit spokojnosti a vďačnosti.

Manželské konflikty pre peniaze už takmer vymizli. Na bohoslužbu vstupujú s pocitom nádeje a očakávania Božej prítomnosti a pôsobenia medzi nimi.

Celá služba cirkvi je finančne pokrytá a má veľký vplyv. Rozširuje Kristovu lásku veľmi hmatateľným spôsobom na tých, ktorí sú v núdzi.

Existujú finančné prostriedky na prevádzku cirkevných zariadení, ktoré úžasným spôsobom podporujú službu a ktoré sú vynikajúco udržiavané.

Pred nami všetkými stojí otázka: „K čomu nás Boh povoláva, aby sme robili s akýmikoľvek prostriedkami, ktoré nám zveril?“

(Prevzaté z knihy: Edward Reid, Gordon Botting, Dick Hanson and Ben Maxson: Faith and Finance (Financial Planning with a Faith Factor). NAD 2009)

**Námety na spoločné uvažovanie**

`Uvažujte o otázke, ako máme chápať dve veľmi jasné biblické učenia: spasenie z viery a odmena podľa skutkov. Ako tieto dva pojmy zladiť?`

`Naučiť sa spokojnosti s tým, čo máme teraz, neznamená, že sa nemôžeme snažiť zlepšiť svoju finančnú situáciu. Prečo? Prečo tieto dve myšlienky nie sú nevyhnutne v rozpore?`

`Niet pochýb o tom, že nás čaká večnosť. Ktoré z našich terajších rozhodnutí – dokonca aj tých zdanlivo nevýznamných – nám pomôžu určiť, kde strávime večnosť?`

Západ slnka: 18.01