---
title:  Hľadieť na to, čo je pred nami
date:  23/03/2023
---

> <p></p>
> <sup>16</sup>Tento Duch sám dosvedčuje nášmu duchu, že sme Božie deti. <sup>17</sup>Ale ak sme deti, sme aj dedičia, Boží dedičia a Kristovi spoludedičia, aby sme, ak spolu trpíme, boli spolu aj oslávení. <sup>18</sup>Usudzujem totiž, že utrpenia terajšieho času sa nedajú ani porovnať s budúcou slávou, ktorá sa má na nás zjaviť. 

**Osobné štúdium**

Pavol sa po svojom obrátení naplno pustil do služby pre Krista. Vďaka svojmu vzdelaniu a bystrej mysli mohol byť zo svetského hľadiska veľmi úspešný. Tak ako Mojžiš, aj Pavol sa rozhodol trpieť s vernými Božími deťmi a pre Krista. Prešiel si mnohým utrpením – bitkou, väznením, hladom, zimou... (2Kor 11,24–33). Ako to všetko mohol vydržať?

`Uvažuj o úvodnom texte (Rim 8,16–18). Ako ovplyvnilo jeho vernosť poznanie, že je Božím dieťaťom?`

Hodnota, ktorú Pavol pripisoval odmene veriacich, súvisí s tým, čo všetko pre neho znamenalo trpieť pre Krista. Z väzenia napísal: „13Bratia, ja si nenamýšľam, že som to už získal, ale len jedno robím: zabúdam na to, čo je za mnou, a usilujem sa o to, čo je predo mnou. 14Bežím k cieľu pre cenu nebeského Božieho povolania v Kristovi Ježišovi.“ (Fil 3,13.14)

`Prečítaj si text 1Tim 6,6–12, ktorý sme už študovali v jednej z predchádzajúcich lekcií. Aké je kľúčové posolstvo tohto textu?`

Z biblického pohľadu prosperita znamená mať to, čo potrebujeme, keď to potrebujeme. Dôkazom prosperity nie je hromadenie majetku. Otázka prosperity úzko súvisí s Božím zasľúbením vo Fil 4,19: „Môj Boh vám splní každú vašu potrebu podľa svojho bohatstva v sláve skrze Krista Ježiša.“ Napokon, prosperita znamená, že sme vďační za to, čo máme v Pánovi a v čom mu môžeme dôverovať.

Boh nesľubuje svojim deťom, že všetky budú bohaté na statky tohto sveta. V skutočnosti hovorí, že všetci, ktorí žijú zbožne, budú prenasledovaní. To, čo ponúka, je lepšie ako akékoľvek bohatstvo sveta. Boh hovorí: „Naplním tvoje potreby a kamkoľvek pôjdeš, budem s tebou.“ Na konci dá svojim verným skutočné bohatstvo, zodpovednosť („ustanovím ťa nad mnohým“) a večný život. Aká úžasná odmena!

Na konci svojho života mohol Pavol povedať: „6Ja mám byť už obetovaný, nastal už čas môjho odchodu. 7Dobrý boj som dobojoval, beh som dokončil, vieru som zachoval. 8Už mám pripravený veniec spravodlivosti, ktorý mi dá v onen deň Pán, spravodlivý sudca, no nie iba mne, ale aj všetkým, čo s láskou očakávajú jeho zjavenie.“ (2Tim 4,6–8) Kiež by sme my všetci prostredníctvom Božej milosti mohli povedať to isté a s rovnakou istotou.