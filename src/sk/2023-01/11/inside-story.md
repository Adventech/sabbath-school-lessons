---
title:  Misijný príbeh
date:   17/03/2023
---

#### Dvaja najlepší priatelia

_Chifundo Kanjo_

Bahadu Ibrahim žil v štáte Malawi. Narodil sa nekresťanským rodičom, ktorí očakávali, že ich syn bude tiež vyznávať ich vieru. Nemal s tým žiadny problém, pretože iné náboženstvo nepoznal.

Potom sa však jeho starší brat oženil s adventistkou siedmeho dňa a sám sa stal adventistom. Ako tínedžera poslali rodičia Bahadua do hlavného mesta Malawi - Lilongwe, kde býval u brata a jeho manželky. Keď prišla sobota, jeho brat chcel, aby s nimi šiel do zboru. Bahadu nechcel ísť, ale mal pocit, že nemá na výber. Dva roky chodil každú sobotu do zboru len preto, že mal pocit, že musí.

Keď sa vrátil k rodičom do dediny Kaluluma, myslel si, že zabudne na Bibliu. Skamarátil sa však s chlapcom, ktorý bol zhodou okolností tiež adventista. Bahadu svojho nového priateľa veľmi obdivoval pre jeho láskavosť a miernosť. Vlastne všetci dedinčania tohto mladého muža obdivovali a s uznaním o ňom hovorili.

Jednu sobotu pozval tento priateľ Bahadua do zboru. Čo mal Bahadu robiť? Šiel. Bol rád, že môže byť so svojím najlepším priateľom, hoci to bolo na bohoslužbe. Ako čas plynul, ich priateľstvo sa prehlbovalo. Bahadu počúval, keď mu priateľ vysvetľoval, že siedmy deň je sobota. Priateľ mu požičal aj niekoľko kníh. Postupne prijímal nové pravdy o Bohu a sobote. Nebol však presvedčený o tom, že sobota je pravý deň odpočinku. Bez vedomia svojich rodičov sa rozhodol porovnať Bibliu s tradičnou náboženskou knihou svojej rodiny. Pri čítaní zistil, že táto kniha obsahuje len jedno ženské meno – Mária, Ježišova matka. Zistil tiež, že Ježiš je Pán a Boh. Bahadu sa rozhodol odovzdať v krste svoj život Ježišovi. Do zboru už nechodil z povinnosti, ale preto, aby strávil výnimočný čas so svojím novým Priateľom.

Po Bahaduovom krste sa ho rodičia zriekli a prestali mu platiť školné, takže nemohol zmaturovať so zvyškom svojej triedy. Jeho rodičia zomreli bez toho, aby akceptovali jeho rozhodnutie. Mnohí príbuzní sa k nemu dodnes správajú nepriateľsky. Bahadu však nezaváhal o svojej viere. "Je to najlepšie rozhodnutie, aké som kedy urobil," povedal. Dnes študuje na Malawi Adventist University a chce sa stať pastorom.
_Ďakujeme vám za vaše dary trinástej soboty v roku 2021, ktoré boli použité na vybudovanie komunitného centra na Malawi Adventist University v Mzuzu, kde Bahadu študuje. Dary tohto štvrťroka podporia šesť ďalších vzdelávacích projektov v susednej Východo-centrálnej africkej divízii._