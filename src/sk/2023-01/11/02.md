---
title:  Dať Boha na prvé miesto
date:  12/03/2023
---

> <p></p>
> <sup>6</sup>A [Jošafát] zvolal: „Hospodin, Bože našich otcov, či nie si Bohom na nebi a či nevládneš nad kráľovstvami všetkých národov? V tvojej ruke je moc a sila, nikto ti nemôže vzdorovať. <sup>7</sup>Bože náš, či si nevyhnal spred svojho izraelského ľudu obyvateľov tejto krajiny a či si ju navždy nedal potomstvu svojho priateľa Abraháma? <sup>8</sup>V nej sa usadili a postavili v nej svätyňu tvojmu menu. Povedali si: <sup>9</sup>‚Ak sa vyskytne nejaké zlo: meč súdu, mor či hlad a my predstúpime pred tento dom a pred teba – lebo v tomto dome prebýva tvoje meno – a budeme vo svojom trápení volať k tebe, ty nás vypočuješ a zachrániš.‘ <sup>10</sup>Teraz sú tu Ammónčania, Moábčania a obyvatelia seírskeho pohoria, cez územie ktorých si Izraelu nedovolil prejsť, keď prichádzal z Egypta, ale sa im vyhol a nevyhubil ich. <sup>11</sup>Ako sa nám len odplácajú! Prišli nás vyhnať z tvojho vlastníctva, ktoré si nám pridelil. <sup>12</sup>Bože náš, či ich nebudeš súdiť? Veď my sami nevládzeme vzdorovať tomuto úžasnému davu, ktorý tiahne proti nám, ani nevieme, čo si počať, k tebe upierame svoj zrak.“ 

**Osobné štúdium**

`Prečítaj si text 2Kron 20,1–22. Aké dôležité duchovné princípy sa nachádzajú v týchto veršoch? Ktoré z nich môžeš aplikovať do svojho života v zápasoch a ťažkostiach?`

Ku koncu Jošafátovej (Jozafatovej) vlády napadli Judsko viaceré pohanské kráľovstvá. Jošafát bol muž odvahy a udatnosti. Roky posilňoval svoje vojsko a opevnené mestá. Bol dobre pripravený čeliť takmer akémukoľvek nepriateľovi. Napriek tomu sa ani v tejto kríze nespoliehal na vlastnú silu, ale na Božiu moc. Jošafát vo svojej obave vyhlásil pôst v celom Judsku a „hľadal Hospodina“, ako mal vo zvyku (pozri aj 2Kron 17,4; 18,4 a 19,3). Všetci ľudia sa zhromaždili na nádvorí chrámu, ako sa o to kedysi modlil kráľ Šalamún (pozri Šalamúnovu modlitbu v 2Kron 6,14–42). Modlili sa, aby Boh zmiatol ich nepriateľov, aby jeho meno mohlo byť oslávené. Potom sa kráľ Jošafát modlil: „Bože náš, či ich nebudeš súdiť? Veď my sami nevládzeme vzdorovať tomuto úžasnému davu, ktorý tiahne proti nám, ani nevieme, čo si počať, k tebe upierame svoj zrak.“ (2Kron 20,12)

Keď sa takto oddali Bohu, zostúpil Hospodinov duch na Jachaziéla, ktorý povedal: „15Nebojte sa a nedeste sa tohto mohutného davu. Nebude to boj váš, ale Boží. ... 17V tomto prípade nemusíte bojovať. Rozostavte sa a zostaňte stáť. Uvidíte, ako vás Hospodin zachráni.“ (2Kron 20,15.17)

Na druhý deň skoro ráno kráľ zhromaždil ľud a pred nimi kráčali levitskí speváci, aby spievali chválu Hospodinovi. Potom kráľ vyzval ľud: „Verte v Hospodina, svojho Boha, a obstojíte! Verte jeho prorokom a šťastne sa vám povedie.“ (2Kron 20,20) Zbor začal spievať a Hospodin urobil zvyšok, aby sa ich nepriatelia navzájom zničili a „neušiel nikto“ (2Kron 20,24). Judským mužom trvalo tri dni, kým pozbierali korisť z boja, a na štvrtý deň sa vrátili do Jeruzalema so spevom.

Hospodin, ktorý ich vyslobodil, je ten istý Boh, ktorého milujeme a uctievame aj my. Jeho moc je dnes rovnako veľká ako vtedy. Výzvou pre nás je dôverovať Hospodinovi a jeho vedeniu.

**Aplikácia**

`Prečítaj si text 2Kron 20,20. Aký osobitný význam by mal mať tento text pre adventistov siedmeho dňa?`