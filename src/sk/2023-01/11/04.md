---
title:  Jednoduchý životný štýl
date:  14/03/2023
---

> <p></p>
> <sup>3</sup>Vedzte predovšetkým, že v posledných dňoch prídu posmievači, ktorí žijú, ako sa im zachce, <sup>4</sup>a budú sa posmievať: „Kdeže je sľub o jeho príchode? Veď odkedy zosnuli otcovia, všetko ostáva tak, ako bolo na začiatku stvorenia!“ ... <sup>8</sup>To jedno však nech vám nezostáva skryté, milovaní, že jeden deň je u Pána ako tisíc rokov a tisíc rokov ako jeden deň. <sup>9</sup>Pán nemešká so svojím prisľúbením, ako sa niektorí nazdávajú, že mešká, ale je zhovievavý, lebo nechce, aby niekto zahynul, ale chce, aby sa všetci dali na pokánie. <sup>10</sup>Pánov deň príde ako zlodej. Vtedy sa nebesia s rachotom pominú, živly sa rozplynú v ohni a zem i jej diela budú súdené. <sup>11</sup>Keď sa toto všetko má rozplynúť, akí musíte byť svätí a nábožní vo svojom správaní vy, <sup>12</sup>čo túžobne očakávate príchod Božieho dňa, keď sa nebesia rozplynú v ohni a živly roztopia v páľave?! (1Pet 3,3.4.8–12)

**Osobné štúdium**

Čo by sme mali ako veriaci robiť v reakcii na čoraz zložitejšie časy, v ktorých žijeme? Utiahneme sa alebo prikrčíme a budeme sa snažiť nejako prežiť? Nie, máme robiť pravý opak. Keďže vieme, že koniec sveta a druhý príchod Krista je blízko, chceme použiť svoje prostriedky na to, aby sme druhých zoznámili s radostným posolstvom o tom, čo Boh pripravil tým, ktorí Ho milujú. Chápeme, že jedného dňa, čoskoro, všetko na tejto zemi zhorí.

`Uvažuj o úvodnom texte (2Pet 3,3–12). Aké je Petrovo posolstvo v týchto veršoch?`

Z Božieho slova chápeme, že Hospodin na konci vekov nepoverí anjelov, aby náš majetok presťahovali do neba. Všetko na zemi zhorí v konečnom ohni, keď všetky stopy hriechu a zla – okrem jaziev na Kristových rukách – budú navždy zničené.

Čo by sme teda mali robiť so svojím majetkom? „Teraz by naši bratia mali zmenšovať svoj majetok namiesto toho, aby ho zväčšovali. Chystáme sa presťahovať do lepšej krajiny, do tej nebeskej. Nezabývajme sa tu na zemi, ale usilujme sa svoj majetok čo najviac obmedziť.“ (CS 59)

Tieto slová sú staré viac ako sto rokov. Stále však platí, že čas je vždy krátky, pretože naše životy sú vždy krátke. Čo je šesťdesiat, osemdesiat alebo dokonca sto rokov (ak máme dobré gény, žijeme zdravo a nepostihne nás nejaká nehoda) na rozdiel od večnosti? Váš život sa môže skončiť skôr, ako dočítame túto lekciu. A prvé, čo potom uvidíme, bude druhý príchod Ježiša Krista.

Ako veriaci musíme vždy žiť vo svetle večnosti. Áno, musíme tvrdo pracovať, aby sme zabezpečili seba a svoje rodiny. A ak nás Hospodin požehnal bohatstvom, nie je nič zlé na tom, ak sa z toho budeme tešiť. To všetko však len za predpokladu, že sa nestaneme chamtivými a že budeme štedrí voči núdznym. Majme však na pamäti, že všetko, čo tu nahromadíme, je prechodné, pominuteľné a ak si nedáme pozor, môže nám to priniesť skazu.

**Aplikácia**

`Ak by ste vedeli, že Ježiš príde v priebehu desiatich rokov, ako by ste zmenili svoj život? A ak by to bolo o päť rokov? Alebo o tri?`