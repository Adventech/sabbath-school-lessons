---
title:  Priority
date:  15/03/2023
---

> <p></p>
> Nikto nemôže slúžiť dvom pánom. Buď jedného bude nenávidieť a druhého milovať, alebo jedného sa bude pridŕžať a druhým pohrdne. Nemôžete slúžiť Bohu aj mamone. 

> <p></p>
> <sup>15</sup>Nemilujte svet, ani to, čo je vo svete. Ak niekto miluje svet, nie je v ňom Otcova láska. <sup>16</sup>Veď nič z toho, čo je vo svete – žiadostivosť tela, žiadostivosť očí a vystatovanie sa blahobytom –, nie je z Otca, ale zo sveta. <sup>17</sup>A svet sa pomíňa aj so svojou žiadostivosťou. Kto však plní Božiu vôľu, zostáva naveky. 

**Osobné štúdium**

Ježišove podobenstvá a učenia aj príbehy biblických postáv jasne ukazujú, že neexistuje polovičná oddanosť Kristovi. Buď sme, alebo nie sme na Božej strane.

Keď sa Ježiša jeden zákonník opýtal, ktoré prikázanie je najväčšie, Ježiš odpovedal: „Milovať budeš Pána, svojho Boha, celým svojím srdcom, celou dušou, celou mysľou a celou silou.“ (Mar 12,30) Keď všetko odovzdáme Kristovi, nezostane nič pre žiadneho iného pána. Tak to je a tak by to malo byť aj v našom živote.

`Uvažuj o texte Mat 6,24. Akú máš osobnú skúsenosť s pravdivosťou týchto slov? Čo je v tejto oblasti pre teba najväčším pokušením?`

Ježiš nepovedal, že je ťažké slúžiť Bohu a peniazom, alebo že musíte byť opatrní v tom, ako slúžime Bohu aj majetku. Namiesto toho povedal, že sa to nedá. Bodka. Táto myšlienka by mala vniesť do našich duší trochu strachu a chvenia (Fil 2,12).

`Uvažuj o texte 1Ján 2,15–17. Ako sa „žiadostivosť tela, žiadostivosť očí a vystatovanie sa blahobytom“ prejavujú v našom svete? Prečo je takýto životný postoj nebezpečný? Ako sa môže stať pokušením pre každého z nás?`

Niet divu, že Pavol napísal: „Myslite na to, čo je hore, nie na to, čo je na zemi.“ (Kol 3,2) Samozrejme, ľahšie sa to povie, ako vykoná. Pokušenia a lákadlá sveta máme každý deň pred očami. Vábenie toho, „čo je na zemi“, je silné. Naše vnútro túži po okamžitom uspokojení. Aj ten najvernejší kresťan občas skĺzne do toho, že si zamiluje, „čo je na zemi“. A hoci vieme, že jedného dňa sa všetko skončí, stále cítime, že nás to ťahá k tomu, čo je pominuteľné. Dobrou správou však je, že sa nemusíme nechať odtiahnuť od Pána.

**Aplikácia**

`Prečítaj si text 2Pet 3,10–14. Ako by tieto slová mali ovplyvniť náš spôsob života, vrátane toho, čo robíme s naším vlastníctvom?`