---
title:  Ručenie a pochybné plány na rýchle zbohatnutie
date:  01/02/2023
---

> <p></p>
> Človek, čo stratil rozum, si tľapne dlaňou a dáva záruku za svojho blížneho. (Prísl 17,18)

> <p></p>
> <sup>26</sup>Nepatri k tým, čo podávajú ruku a dávajú záruku za dlhy, <sup>27</sup>ak ich nemáš z čoho splatiť. Prečo má niekto vziať tvoje lôžko spod teba? (Prísl 22,26.27)

> <p></p>
> Spoľahlivý človek bude zahrnutý požehnaním, ale toho, kto chce rýchle zbohatnúť, neminie trest. (Prísl 28,20)

> <p></p>
> <sup>9</sup>Lebo tí, čo chcú zbohatnúť, upadajú do osídel pokušenia a sú pod vplyvom mnohých nerozumných a škodlivých žiadostí, ktoré ponárajú ľudí do skazy a záhuby. <sup>10</sup>Veď koreňom všetkého zla je láska k peniazom. Z túžby po nich niektorí zblúdili z cesty viery a spôsobili si mnoho bolestí. (1Tim 6,9.10)

**Osobné štúdium**

Biblia veľmi jasne hovorí, že Boh nechce, aby sa jeho deti stali zodpovednými za dlhové záväzky iných. V knihe Prísloví nás Pán varoval pred ručením za iné osoby.

**Aké posolstvo obsahujú nasledovné verše? Pred čím vystríhajú a na čo upozorňujú?**

`Prísl 6,1–5`

`Prísl 17,18`

`Prísl 22,26.27`

Ručenie sa zvyčajne vyskytuje vtedy, keď osoba so zlým kreditom hľadá pôžičku od úverovej inštitúcie a nespĺňa podmienky na získanie pôžičky. Úverový úradník takémuto človeku povie, že ak privedie osobu s dobrým kreditom, aby s ním podpísal záruku za pôžičku, potom mu banka pôžičku poskytne. V prípade nesplácania bude brať na zodpovednosť ručiteľa.

Niekedy za vami príde člen zboru a požiada vás, aby ste mu boli ručiteľom. Vaša odpoveď by mala byť: „Biblia hovorí, že by som to nikdy nemal robiť. Prosím, pochop, že Biblia nás povzbudzuje, aby sme boli nápomocní tým, ktorí to potrebujú, ale nemali by sme byť zodpovední za ich dlhy.“

Mladí ľudia niekedy žiadajú rodičov, aby im ručili pri kúpe ich prvého auta. Alebo od rodičov chcú, aby ručili za ich podnikateľský úver. Aj tu platí rovnaká odpoveď. Je vhodné pomáhať druhým, ak je to skutočne potrebné, ale nemali by sme na seba preberať ručenie za dlhy iných. Štúdie ukazujú, že v niektorých prípadoch až 75 percent tých, ktorí ručili za úver iného človeka, muselo napokon splácať jeho dlhy!

**Aké varovanie prinášajú nasledovné texty? Čo je zlé na snahe rýchlo zbohatnúť?**

`Prísl 28,20`

`1Tim 6,9.10`

Pochybné plány na rýchle zbohatnutie sú ďalšou finančnou pascou. Takmer zaručene povedú k finančnému krachu tých, ktorí sa do podobných aktivít zapletú. Čím lákavejšia ponuka a vidina rýchleho zisku, tým opatrnejší by mal človek byť. Mnoho ľudí sa nechá chytiť do pasce a prežijú finančnú aj emocionálnu traumu. Ďalšou tragédiou takýchto podvodných investícií je, že v mnohých prípadoch si jednotlivci museli požičať peniaze, aby sa do nich mohli zapojiť. Mnohé životy a rodiny zničila vidina rýchleho a bezprácneho zbohatnutia. Jediný, kto napokon zbohatol, je podvodník, ktorý takýto systém vymyslel. Keď sa ťa priateľ alebo dokonca niekto milovaný pokúsi vtiahnuť do nejakej z týchto „perfektných investícií“, daj od toho ruky preč a bež. Nie kráčaj, ale utekaj čo najrýchlejšie!

**Aplikácia**

`Prečo je tak veľa ľudí ochotných vložiť svoje úspory do pochybných investícií? Ako môžeš pomôcť niekomu, kto o niečom takom uvažuje?`