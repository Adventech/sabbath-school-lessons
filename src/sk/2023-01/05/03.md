---
title:  Nasledovanie Božích rád
date:  30/01/2023
---

> <p></p>
> Nikto nemôže slúžiť dvom pánom. Buď jedného bude nenávidieť a druhého milovať, alebo jedného sa bude pridŕžať a druhým pohrdne. Nemôžete slúžiť Bohu aj mamone. 

> <p></p>
> Nemilujte svet, ani to, čo je vo svete. Ak niekto miluje svet, nie je v ňom Otcova láska. 

> <p></p>
> <sup>14</sup>Prines Bohu obetu vďaky a splň Najvyššiemu svoje sľuby! <sup>15</sup>Vzývaj ma v deň súženia, ja ťa zachránim a ty mi vzdáš úctu.“ 

**Osobné štúdium**

Sme hmotné bytosti a žijeme v hmotnom svete. Tento svet má mnoho lákadiel. Museli by sme byť z ocele a syntetického oleja, nie z mäsa a krvi, aby sme občas necítili vábenie hmotných statkov a túžbu po bohatstve. Kto niekedy nefantazíroval o tom, že zbohatne alebo vyhrá v lotérii?

Takémuto pokušeniu sme vystavení všetci. Dá sa povedať, že nie je nič zlé na tom, že usilovne pracujeme, aby sme si zarobili na dobré živobytie, alebo sme dokonca získali určité bohatstvo. To však neznamená, že automaticky padneme do pasce a peniaze, bohatstvo a materiálne statky sa pre nás stanú modlou. Boh nám sľúbil svoju moc, vďaka ktorej môžeme zostať verní tomu, o čom vieme, že je správne. Tento aspekt je veľmi dôležitý, pretože túžba po bohatstve a hmotnom majetku viedla do záhuby mnohé duše.

`Aká je spoločná myšlienka textov Mat 6,24 a 1Ján 2,15?`

Žiaľ, láska k svetským pôžitkom môže byť taká silná, že sa ľudia zadlžia, aby – ako dúfajú – túto lásku uspokojili. Nikdy to však nefunguje (Kaz 4,6–8).

A pretože život na dlh je jednou zo sietí, aké satan spriada na zničenie človeka, je zrejmé, že Boh povzbudzuje svoje deti, aby žili bez dlhov. Prostredníctvom Písma a prorockého daru nám dal rady, ktoré nás môžu priviesť k finančnej slobode.

`Uvažuj o texte Ž 50,14.15. S akým postojom by mal žiť Boží ľud? Čo znamená „splatiť svoje sľuby“?`

Do cirkevného členstva vstupujeme s chválou a vďakou nášmu Bohu, ktorý nás stvoril a vykúpil. V krstnom sľube sme v bode deväť dostali otázku: „Uznávate cirkevnú organizáciu? Chcete uctievať Boha a podporovať cirkev svojimi desiatkami a darmi, svojím osobným úsilím a vplyvom?“ Pri krste sme všetci odpovedali áno. Takže slová žalmu (Ž 50,14.15) sú zasľúbením pre všetkých, ktorí vzdávajú vďaku Bohu a verne plnia svoje sľuby.

**Aplikácia**

`Aké svedectvo vydávajú tvoje rozhodnutia o tom, ako sa vieš vysporiadať s lákadlami sveta? V čom spočíva rozdiel medzi tvrdou, usilovnou prácou a robením si modly z bohatstva a peňazí? Ako sa tento rozdiel dá spoznať v živote človeka?`