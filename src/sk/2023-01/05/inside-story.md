---
title:  Misijný príbeh
date:   03/02/2023
---

#### Chlapec s problémovým správaním sa stane starším zboru

_Sheron Ndhlovu_

Edmond bol problémové dieťa. Býval v Mzuzu v Malawi. Neposlúchal rodičov, učiteľov i kohokoľvek z dospelých. V škole často bil ostatných chlapcov, ba aj učiteľov. Mal takú hroznú povesť, že sa ho báli deti aj dospelí.

Jedného dňa Edmondovi napadlo, že vtrhne na schôdzku pathfinderov. Určite to bude ohromná zábava. A tak sa jedného dňa vybral so svojimi rebelantskými kamarátmi do Chasefu, zboru Cirkvi adventistov siedmeho dňa. Keď tam prišli, začali sa pochodujúcim a spievajúcim pathfinderom vysmievať. Edmondovi sa páčilo, keď videl, ako pathfinderi reagujú, a tak tam so svojimi priateľmi chodil každý týždeň.

Ako čas plynul, pathfinderské aktivity začali Edmonda celkom zaujímať. Chcel sa dozvedieť viac o tom, čo robia a čomu veria. Keď zbor zorganizoval evanjelizačné stretnutia na štadióne v Mzuzu, rozhodol sa tam ísť. Svojim kamarátom to však nepovedal, pretože sa bál, že sa mu budú vysmievať. Nepovedal to ani svojim rodičom, ktorí patrili k inej kresťanskej denominácii, pretože sa obával, že ho za to potrestajú.

Na stretnutiach si Edmond zamiloval Boha nebies a Pána siedmeho dňa – soboty. Aj keď sa bál, že ho deti a dospelí v adventistickom zbore odmietnu, pretože sa k nim kedysi veľmi nepekne správal, nabral odvahu a v krste odovzdal svoje srdce Ježišovi.

Jeho rodičia sa o krste dozvedeli o štyri mesiace neskôr a okamžite sa ho zriekli. Edmond býval u členov zboru, ktorí to využili na to, že ho viac zoznamovali s biblickými náukami. Vďaka tomu sa celkom dobre zorientoval v tom, čo učí Biblia. Príležitostne si našiel aj prácu, takže sa mu darilo zaplatiť poplatky, aby mohol zostať v škole. Prešli tri roky. Edmondovi rodičia videli, že ich syn je verný Bohu. Videli, že sa z neho stal nový človek – nové stvorenie v Kristovi, a požiadali ho, aby sa vrátil domov.

Edmond Tchiri sa oženil s adventistkou a majú spolu dvoch synov. Dnes slúži ako starší v miestnom zbore cirkvi adventistov siedmeho dňa, kde sa kedysi posmieval pathfinderom. Vyznáva, že len Boh mohol dokázať to, že zo žiaka s problémovým správaním sa stal starší zboru. "Nikdy deti neodsudzujte, bez ohľadu na to, ako zle sa správajú," povedal.

Ďakujeme vám za vaše dary trinástej soboty v roku 2021. Prispeli k vybudovaniu komunitného centra v areáli Adventist University v Mzuzu v Malawi, kde sa môže viac chlapcov a dievčat, mužov a žien – a nielen z Edmondovho rodného mesta, ale z celej Divízie južnej Afriky a Indického oceánu – dozvedieť o Ježišovej premieňajúcej moci.

Dary tohto štvrťroka podporia ďalších šesť vzdelávacích projektov susednej Východo-centrálnej africkej divízie.