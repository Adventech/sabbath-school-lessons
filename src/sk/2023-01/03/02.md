---
title:  Princíp desiatku
date:  15/01/2023
---

> <p></p>
> <sup>18</sup>Šalémsky kráľ Melchisedek priniesol chlieb a víno. Bol totiž kňazom Najvyššieho Boha. <sup>19</sup>Požehnal ho a povedal: „Nech Abráma požehná Najvyšší Boh, Tvorca neba i zeme. <sup>20</sup>Nech je zvelebený Najvyšší Boh, ktorý ti vydal do rúk tvojich nepriateľov.“ Vtedy mu Abrám dal desiatok zo všetkého. 

**Osobné štúdium**

Znovuzrodený človek prijíma Boha ako svojho Stvoriteľa, Udržiavateľa, Vykupiteľa a Pána vesmíru. Kríž premieňa našu zameranosť na seba, naše sebectvo. Boh si nárokuje pre seba celé ľudské srdce. Z nášho času si Boh vyhradil pre seba jednu sedminu (2Moj 20,8–11). Z materiálnych vecí si vyhradil jednu desatinu. Táto desatina sa v Biblii i dejinách nazývala desiatok. Desiatok je tá časť nášho príjmu, ktorú vraciame Bohu. Chápeme, že všetko, čo máme, patrí v prvom rade Bohu. Zákon o desiatkoch daný Izraelu na vrchu Sinaj poukazuje na to, že desiatok je svätý a patrí Hospodinovi (pozri 3Moj 27,30.32). Boh žiada len svojich 10 percent. Naše obete vďačnosti sú oddelené od desiatku a tvoria časť navyše. Desiatok je minimálnym svedectvom našej kresťanskej oddanosti. Nikde v Biblii nenájdeme náznak, že by Boží podiel bol menší ako desatina.

`Uvažuj o textoch 1Moj 14,18–20 a Heb 7,1–9. Aká bola Abrámova reakcia na stretnutie s Melchisedekom? Prečo takto zareagoval?`

Prvá zmienka o desiatku v Biblii je práve v 1. Mojžišovej 14, ktorá rozpráva príbeh o stretnutí Melchisedeka s Abrámom. Posledná zmienka o desiatku v Biblii pripomína to isté stretnutie. V Heb 7,1–9 sa hovorí o desiatku sedemkrát. (V týchto veršoch sú v gréčtine rôzne vzájomne zameniteľné vyjadrenia: desiatok, desatina /desiata časť/ a dávať desiatok /desatinu/). Autor Listu Hebrejom ukazuje, že ani Melchisedek, ani Kristus neboli z kmeňa Lévi. Z toho vyplýva, že princíp platenia desiatku predchádza vznik špecifickej skupiny Levitov a funguje aj po naplnení starozmluvných predobrazov. Desiatok sa teda nevzťahuje len na Izraelitov a ani nemá svoj pôvod na Sinaji.

`Uvažujte o texte 1Moj 28,13.14.20–22. Čo Boh sľúbil, že urobí pre Jákoba? Aká bola Jákobova reakcia na Hospodinovo zasľúbenie?`

Keď Jákob utiekol z domu pred nahnevaným bratom Ezávom, jednej noci sa mu snívalo o rebríku, ktorý vystupoval zo zeme do neba. Anjeli po ňom chodili hore a dolu. Boh stál na vrchole a sľúbil, že bude s Jákobom a jedného dňa ho privedie späť domov. Jákob vtedy sľúbil: „20Ak bude so mnou Boh, ak ma bude chrániť na ceste, na ktorú som sa vydal, ak mi dá chlieb na jedenie a šaty na oblečenie 21a šťastne sa vrátim do domu svojho otca, Hospodin bude mojím Bohom. 22Tento kameň, ktorý som postavil ako posvätný stĺp, bude Božím domom a zo všetkého, čo mi dáš, budem ti verne odvádzať desiatky.“ (1Moj 28,20–22)

**Aplikácia**

`Prečo je dôležité pochopiť, že desiatky, podobne ako sobota, neboli niečo, čo malo pôvod v starovekom právnom či náboženskom systéme Izraelitov? Aké posolstvo by sme si z tejto pravdy mali vziať my, ktorí žijeme po udalostiach na kríži?`