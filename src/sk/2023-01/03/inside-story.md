---
title:  Misijný príbeh
date:   20/01/2023
---

#### Skúška v sobotu

_Sheron Ndhlovu_

Vysoká škola v Malawi vyvolala u študentov spomedzi adventistov siedmeho dňa zdesenie. Záverečné skúšky určila na sobotu.

Lucy bola znepokojená. Ona a ďalší adventistickí študenti na štátnej škole Karonga Teachers Training College dostali štipendiá, aby sa stali učiteľmi. Teraz však bola ich budúcnosť neistá.

Adventistickí študenti sa zišli, aby sa porozprávali o tom, ako budú túto dilemu riešiť. Stalo sa to v roku 2006. V Malawi bol nedostatok potravín. Vláda preto požiadala štátne vysoké školy, aby znížili počet dní, v ktorých budú študenti na akademickej pôde. V dôsledku toho táto vysoká škola presunula záverečné skúšky, ktoré boli naplánované na pondelok a utorok, na sobotu.

Adventisti sa rozhodli požiadať vedenie vysokej školy, aby prehodnotilo deň skúšok. S touto žiadosťou sa niekoľko zástupcov vybralo do kancelárie riaditeľa. Ich žiadosť však bola zamietnutá. Situáciu zhoršilo aj to, že ostatní študenti sa im začali vysmievať pre ich vieru.

Lucy so zdesením sledovala, ako jeden spolužiak za druhým podliehajú tlaku a súhlasia s tým, že pôjdu na záverečné skúšky v sobotu. Ona a traja ďalší stáli pevne za svojimi zásadami. Chceli si uctiť Pána soboty. Modlili sa. Potom sa vybrali do kancelárie riaditeľa druhýkrát.

V kancelárii sa Lucy cítila zahanbená a urazená. Bolo jej pripomenuté, že bola privilegovaná dostávať štátne štipendium, a povedané, že by mala študovať kvôli svojim deťom, ktoré po nedávnej smrti manžela sama vychovávala. Lucy však svoje rozhodnutie nezmenila. Verila, že Boh jej pomôže.

Druhé odvolanie bolo tiež zamietnuté. Lucy a jej traja spolužiaci sa ďalej modlili. Požiadali oblastného pastora, aby sa tiež modlil. Pastor sa porozprával s predsedom Cirkvi adventistov s. d. v Malawi, ktorý požiadal štátne orgány, aby nejakým spôsobom zasiahli. V celom Malawi mali adventisti problém so skúškami v sobotu.

Kolégium náhle zmenilo svoje rozhodnutie a vrátilo skúšky na ich pôvodný termín. Náhla zmena vyvolala na akademickej pôde zmätok. Všetci študenti a vyučujúci však vedeli jedno: modlitby štyroch veriacich adventistov boli mocným spôsobom vypočuté. "Boh zasiahol," povedala Lucy Nyirenda, ktorá zložila skúšky a stala sa učiteľkou. "Sľúbil, že svojich nikdy neopustí."

Lucy sa rada odvoláva na Božie zasľúbenie zaznamenané v 5 Moj 31,6: "Buďte silní a udatní, nebojte sa a nemajte z nich strach, lebo sám Hospodin, tvoj Boh, ide s tebou; on ťa nenechá a neopustí." 

_Ďakujeme vám za vaše dary trinástej soboty v tomto štvrťroku, ktoré podporia adventistické vzdelávanie vo Východoafrickej divízii a pomôžu študentom navštevovať vzdelávacie inštitúcie, v ktorých nebudú musieť robiť skúšky v sobotu._