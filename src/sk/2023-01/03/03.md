---
title:  Čo je to zásobáreň
date:  16/01/2023
---

> <p></p>
> „Prinášajte celé desiatky do zásobárne. Keď bude potrava v mojom dome, potom ma vyskúšajte,“ vraví Hospodin zástupov, „či vám neotvorím okná nebies a nevylejem na vás nadmieru požehnania. A bude po nedostatku.“  

**Osobné štúdium**

`Znova uvažujte o texte Mal 3,10. Kam by mal podľa tohto verša smerovať náš desiatok?`

Hoci v texte nie sú uvedené konkrétne pokyny, je zrejmé, že Boží ľud vedel, čo znamená výraz „zásobáreň“ („dom pokladu“; Roh). Boh prostredníctvom proroka v tomto verši hovorí o „potrave v mojom dome“. Jeho ľud chápal, že Božím domom bola spočiatku svätyňa postavená na púšti podľa detailných plánov, ktoré dostal Mojžiš na vrchu Sinaj. Neskôr, keď Izrael žil v zasľúbenej krajine, hlavným miestom bolo najprv Šílo a neskôr chrám v Jeruzaleme.

`Prečítajte si text 5Moj 12,5–14. Tieto verše nenaznačujú, že by Božie deti mohli podľa vlastného uváženia rozhodovať, kde budú obetovať a kam budú prinášať svoje desiatky a dary. Čo sa môžeme z týchto zásad naučiť?`

Ako členovia Božej rodiny chceme pochopiť a praktizovať Jeho vôľu aj v súvislosti s darmi a desiatkami. V biblickom zázname sa dozvedáme, že Izraeliti mali trikrát v roku putovať do domu Hospodina, svojho Boha (na slávnosť nekvasených chlebov /spojená so sviatkom pesach/, slávnosť zberu prvotiny /letnice, turíce/ a slávnosť zberu úrody /spojená so sviatkom stánkov/; pozri 2Moj 23,14–17). Tam mali osobne priniesť svoje obete, desiatky a dary, aby tak chválili a uctievali Boha. Potom leviti rozdelili desiatky svojim bratom po celej krajine (pozri 2Kron 31,11–21; Neh 12,44–47; 13,8–14). V súlade s týmto princípom biblického centrálneho skladu („zásobárne“) Cirkev adventistov siedmeho dňa určila miestne združenia, misijné polia a únie ako „sklady“, z ktorých je v mene celosvetovej cirkvi platená služba kazateľov.

Pre zjednodušenie dnes členovia zboru prinášajú desiatky do miestneho zboru, kde ich odovzdávajú v rámci bohoslužby (samozrejme, dnes je možná aj bezhotovostná úhrada). Miestni pokladníci potom odovzdávajú desiatok do „zásobárne“ v príslušnom združení cirkvi. Tento systém správy desiatkov, načrtnutý a ustanovený Bohom, prispel k tomu, že Cirkev adventistov siedmeho dňa sa mohla rozrásť po celom svete.

**Aplikácia**

`Predstav si, že by sa každý rozhodol dávať svoj desiatok kam chce, podľa vlastného uváženia. Aký vplyv by to malo na celosvetový rozvoj cirkvi? Prečo by bola takáto prax škodlivá a v rozpore s Písmom?`