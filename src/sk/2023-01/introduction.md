### Úvod 

#### V službe Majstra – až do jeho príchodu

Nie je jednoduché pochopiť, aký vzťah chce mať s nami náš Boh, Stvoriteľ vesmíru. Už len táto predstava je ohromujúca! „Pozrite, akú veľkú lásku nám daroval Otec, aby sme sa volali Božími deťmi.“ (1Ján 3,1) Alebo ako napísala Ellen G. Whiteová: „Môže sa tomu rovnať nejaká ľudská dôstojnosť? Aké vyššie postavenie môžeme dosiahnuť než sa nazývať synmi nekonečného Boha? ... Môže sa tomu rovnať nejaká svetské uznanie?“ (AG 341) Len pre temnotu hriechom nasýteného sveta nie sme schopní naplno si uvedomiť postavenie, ktoré sme dostali v Ježišovi.

Ak si však nebudeme dávať pozor, vábenie sveta nás odtiahne od Krista. Božie slovo nám hovorí o satanových pokušeniach a lákadlách. „9Lebo tí, čo chcú zbohatnúť, upadajú do osídel pokušenia a sú pod vplyvom mnohých nerozumných a škodlivých žiadostí, ktoré ponárajú ľudí do skazy a záhuby. 10Veď koreňom všetkého zla je láska k peniazom. Z túžby po nich niektorí zblúdili z cesty viery a spôsobili si mnoho bolestí.“ (1Tim 6,9.10)

Boh nám dáva návod, ako zarábať finančné prostriedky a múdro ich využívať. Zároveň nám ukazuje, ako sa chrániť, aby sa pre nás majetok nestal niečím, čo môže viesť „do skazy a záhuby“. Viac ako dvetisíc biblických textov sa nejakým spôsobom týka peňazí a nášho postoja k majetku. Boh dáva praktický návod, ako zvládať tlak a neistotu života a zároveň verným spôsobom spravovať to, čo sme od Neho dostali.

Tento štvrťrok sa budeme venovať Božiemu ideálu pre náš vzťah s ním. Budeme študovať, ako si môžeme vybudovať hlbokú a pevnú dôveru voči Bohu, ktorá vytrvá aj v kríze na konci času (pozri Zj 13,17). Takýto druh dôvery sa však nerodí zo dňa na deň. Verným spravovaním zverených darov sa môžeme už teraz pripravovať na čokoľvek, čomu budeme musieť čeliť v budúcnosti.

Bohu patrí všetko. Keď s ním spolupracujeme, zveruje nám možnosť spravovať zdroje, ktorých je vlastníkom. Spasiteľovým zámerom je, aby očistené a posvätené ľudské bytosti boli jeho pomocnou rukou. Za túto veľkú výsadu vzdávame vďaku tomu, ktorý „nás vytrhol z moci tmy a preniesol do kráľovstva svojho milovaného Syna, v ktorom máme vykúpenie a odpustenie hriechov“ (Kol 1,13.14).

Božia rada prostredníctvom múdreho muža Šalamúna znie: „Ucti si Hospodina zo svojho majetku a z prvotín každej úrody.“ (Prísl 3,9) Je to dôležitá rada. V Zjavení zaznieva volanie starších: „Hoden si, Pane a Bože náš, prijať slávu, česť i moc, lebo ty si stvoril všetky veci a z tvojej vôle boli a sú stvorené.“ (Zj 4,11)

Žijeme vo veľmi náročnom období ľudských dejín, ktoré je naplnené utrpením a neistotou. Náš biblické pohľad na svet nás však napĺňa dôverou a nádejou. Keď vidíme znamenia, o ktorých hovoril Ježiš, môžeme si byť vedomí, že veľké vyvrcholenie dejín v podobe druhého príchodu Krista je veľmi blízko – dokonca predo dvermi. Modlíme sa, aby tieto praktické lekcie prehĺbili vašu vieru a dôveru v Boha a povzbudili vás, aby ste boli Jeho vernými správcami.

_G. Edward Reid je vysvätený kazateľ a licencovaný právnik, ktorý roky slúžil ako vedúci oddelenia správcovstva v Severoamerickej divízii._