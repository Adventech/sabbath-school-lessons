---
title:  Božie zmluvy s nami
date:  07/01/2023
---

### Texty na tento týždeň
Mat 10,22; Ján 6,29; 5Moj 28,1–14; Prísl 3,1–10; Mal 3,7–11; Mat 6,25–33

> <p>Úvodný text</p>
> 1Ak budeš naozaj počúvať hlas Hospodina, svojho Boha, zachovávať a uskutočňovať všetky jeho príkazy, ktoré ti dnes dávam, Hospodin, tvoj Boh, ťa vyvýši nad všetky národy zeme. 2Keď budeš poslúchať slovo Hospodina, svojho Boha, spočinú na tebe všetky tieto požehnania a budú ťa sprevádzať.  (5Moj 28,1.2)

Je pozoruhodné, že Boh s nami uzavrel zmluvy. Väčšina z nich je bilaterálna (dvojstranná), čo znamená, že obom stranám (Bohu aj ľuďom) vyplývajú zo zmluvy určité záväzky. Príkladom bilaterálnej zmluvy je: „Ak ty urobíš toto, ja urobím tamto.“ Alebo „Ja vykonám toto, ak ty vykonáš tamto.“

Zriedkavejší typ zmluvy je jednostranný. „Vykonám toto, či už ty svoj diel vykonáš alebo nie.“ Niektoré zo zmlúv, ktoré Boh uzavrel s ľudstvom, sú jednostranné. Tu je niekoľko príkladov:

- „Lebo on dáva vychádzať slnku nad zlými aj nad dobrými a zosiela dážď na spravodlivých aj nespravodlivých.“ (Mat 5,45) Nech je naše konanie akékoľvek, spravodlivé alebo nespravodlivé, Boh dáva vychádzať slnko a dáva padať dážď. (Samozrejme, okrem výnimočných prípadov, keď Boh použije napríklad sucho ako trest. Pozri napríklad 1Kráľ 17,1–7.)

- Po potope Boh sľúbil ľudstvu a „všetkým živým bytostiam“, že už nikdy nepríde ďalšia potopa, ktorá by pokryla celú zem (pozri 1Moj 9,9–16), a to bez ohľadu na naše činy.

- „Kým bude trvať zem, sejba ani žatva, chlad ani horúčava, leto ani zima, deň ani noc neprestanú.“ (1Moj 8,22) Ročné obdobia budú prichádzať a odchádzať bez ohľadu na konanie človeka.

Tento týždeň sa budeme venovať niekoľkým dôležitým bilaterálnym zmluvám medzi Bohom a Jeho deťmi. Modlime sa, aby sme z Božej milosti dodržiavali naše záväzky plynúce so zmluvy s Bohom.

**Osnova lekcie**

Pri štúdiu tejto lekcie si pripomenieme, k čomu sa vo vzťahu k nám Boh z lásky zmluvne zaviazal (aj keď si to nijako nezaslúžime), ale aj to, akú reakciu na túto milosť od nás očakáva.

`Ján 6,29; 1Ján 5,13: Spasenie a naša odpoveď viery (nedeľa)`

`5Moj 28,1.2.13.14: Milosť a naša odpoveď poslušnosti (pondelok)`

`Prísl 3,1–12: Jeho dobrota a naša odpoveď vďačnosti (utorok)`

`Mal 3,6–12: Desiatky – naša odpoveď vernosti (streda)`

`Mat 6,25-34: Jeho starostlivosť a naša odpoveď dôvery (štvrtok)`