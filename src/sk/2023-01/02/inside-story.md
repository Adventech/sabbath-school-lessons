---
title:  Misijný príbeh
date:   13/01/2023
---

#### Dohoda s Bohom

_Andrew McChesney_

Dmitrijovi Bagalovi, študentovi z Ruska, došli peniaze niekoľko mesiacov po zápise do magisterského teologického programu na Friedensau Adventist University v Nemecku. Zdalo sa, že jeho možnosti sú obmedzené. Mohol pracovať v škole alebo v neďalekom domove dôchodcov, ale príjem by len sčasti pokryl jeho školné. Ako cudzinec si nemohol vziať pôžičku od štátu, ako nemeckí študenti. Mohol však požiadať o štipendium, ktoré bolo síce menšie ako pôžička, ale nemusel to potom splácať.

Keď Dmitrij riešil túto dilemu a modlil sa za to, cítil, že by mal urobiť s Bohom dohodu. "Pane," modlil sa, "ak mi požehnáš toto štipendium, sľubujem, že budem dávať druhý desiatok na podporu misie."

Dmitrij požiadal o štipendium a bolo mu schválené. Veľmi sa z toho tešil. Začal odkladať druhých desať percent zo svojho hrubého príjmu na misiu. Štipendium mu bolo v ďalších semestroch stále obnovované a on stále dával druhý desiatok na misijnú prácu. Napriek tomu, že odovzdával druhý desiatok, stále mu zostalo dosť peňazí na školné a ďalšie výdavky. Dokonca si mohol aj odložiť nejaké peniaze pre prípad núdze.

Keď Dmitrij pracoval na svojej magisterskej práci, začal mu zlyhávať päť rokov starý notebook. Dvakrát si musel kúpiť náhradné diely a opraviť si ho. Jedného dňa zistil, že sa už nedá zavrieť. Pánty sa nechceli pohnúť. Aby dokončil svoju diplomovú prácu, potreboval nový notebook. Vtedy bol veľmi rád, že má niečo našetrené.

Keď sa za túto situáciu modlil, spomenul si na priateľa, tiež z bývalého Sovietskeho zväzu, ktorý so svojou päťčlennou rodinou pôsobil ako misionár v juhoamerickej džungli. Vysoká vlhkosť mu zničila tablet a zúfalo potreboval nejaký odolný počítač, aby mohol pokračovať vo svojej práci. Dmitrij nechápal, prečo teraz myslí na svojho priateľa v Južnej Amerike, keď on predsa potrebuje notebook, aby mohol absolvovať štúdium. Ale nakoniec kúpil vodotesný a prachuvzdorný notebook a poštou ho poslal priateľovi.

Krátko po tom, čo odoslal balík, na obrazovke Dmitrijovho notebooku sa objavil inzerát, ktorý ponúkal práve také pánty, aké potreboval na svoj notebook. Objednal si ich, namontoval a monitor sa zas otváral a zatváral ako nový. Je úžasné, že tento notebook, ktorý má už osem rokov, mu dodnes funguje.

_Dmitrij nepochybuje o tom, že Boh požehnáva tých, ktorí dávajú misiu na prvé miesto. "Pán predĺžil životnosť notebooku," konštatuje Dmitrij. "V Biblii je napísané: Kto sa zľutuje nad biednym, požičiava Hospodinovi, ktorý mu odplatí jeho dobročinnosť.“ (Prísl 19,17)_