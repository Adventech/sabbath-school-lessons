---
title:  Dohoda o desiatkoch
date:  11/01/2023
---

> <p></p>
> <sup>6</sup>„Ja, Hospodin, som sa nezmenil, ani vy ste neprestali byť synmi Jákobovými. <sup>7</sup>Už za čias svojich otcov ste sa odchýlili od mojich ustanovení a nezachovávali ste ich. Vráťte sa ku mne a ja sa vrátim k vám,“ vraví Hospodin zástupov. „Pýtate sa: ‚Ako sa máme vrátiť?‘ <sup>8</sup>Smie človek okrádať Boha? Vy ma okrádate. Pýtate sa: ‚O čo ťa okrádame?‘ O desiatky a pozdvihované obetné dary. <sup>9</sup>Preto vás stíha kliatba, lebo ma okrádate vy, celý tento národ. <sup>10</sup>Prinášajte celé desiatky do zásobárne. Keď bude potrava v mojom dome, potom ma vyskúšajte,“ vraví Hospodin zástupov, „či vám neotvorím okná nebies a nevylejem na vás nadmieru požehnania. A bude po nedostatku. <sup>11</sup>Kvôli vám zabránim škodcom, aby vám neskazili plodiny zeme. Na poli nebude vinič bez plodov,“ vraví Hospodin zástupov. <sup>12</sup>„Blahoslaviť vás budú všetky národy, lebo budete obľúbenou krajinou,“ vraví Hospodin zástupov.  

**Osobné štúdium**

Medzi praktizovaním desiatkov a naším vzťahom k Bohu existuje úzke duchovné spojenie. Izraelitom sa darilo, keď poslúchali Boha a boli verní v desiatkoch. Keď desiatky zanedbávali, dostávali sa do ťažkostí. Zdá sa, že život národa bol neustálym striedaním protichodných období. Buď boli poslušní a prežívali prosperitu, alebo sa dostávali do vzbury, ktorej následkom boli problémy. Práve v jednom z týchto období nevery sa Hospodin prostredníctvom proroka Malachiáša prihovoril k národu a navrhol mu dvojstrannú zmluvu.

`Aké zasľúbenia a povinnosti sú uvedené v úvodnom texte (Mal 3,6–12)?`

Hospodin ľuďom sľúbil, že ak sa k nemu vrátia, On sa vráti k nim. Keď sa pýtali, v čom má ich „návrat“ spočívať, výslovne im povedal, aby ho prestali okrádať o desiatky a dary. Kliatba, ktorá na nich doliehala, bola priamym následkom ich konania. Božie riešenie problému kliatby bolo nasledovné: „Prinášajte celé desiatky do zásobárne.“ (Mal 3,10) Ak sa ľud rozhodne poslúchnuť, potom Boh „otvorí okná nebies a vyleje na nich nadmieru požehnania“ (Mal 3,11). Nadmiera požehnania znamená, že ľud nebude mať v ničom nedostatok. Namiesto obáv o vlastnú existenciu budú môcť pomáhať druhým a Božie dielo bude napredovať.

„Ten, ktorý dal svojho jednorodeného Syna, aby za vás zomrel, uzavrel s vami zmluvu. Dáva vám svoje požehnania a od vás vyžaduje, aby ste mu prinášali svoje desiatky a obety. Nikto sa nikdy neodváži povedať, že tento princíp nedokázal pochopiť. Boží plán týkajúci sa desiatkov a obetí je jednoznačne predstavený v tretej kapitole Malachiáša. Boh ľudí vyzýva, aby boli verní zmluve, ktorú s nimi uzavrel.“ (CS 75)

Jedno z období, keď bol národ verný Bohu a prežíval prosperitu, bolo počas vlády kráľa Ezechiáša (Chizkiju). V Judsku nastalo skutočné prebudenie a ľudia začali verne vracať svoje desiatky a obete do chrámového skladu. „Keď sa tá výzva rozniesla, naznášali Izraeliti množstvo prvotín obilia, muštu, oleja, medu a rôznych poľných plodín. Priniesli i mnoho desiatkov zo všetkého.“ (2Kron 31,5) Ľudia toho priniesli toľko, že kráľ videl „hŕby“ darov, ktoré boli dôkazom Hospodinovho požehnania. Skladové priestory museli dokonca rozšíriť, aby bolo kde dary uskladniť.

**Aplikácia**

`Čo hovorí tvoj desiatok (alebo jeho nedostatok) o tvojej viere a o tvojom vzťahu k Bohu?`