---
title:  Hľadajte najprv
date:  12/01/2023
---

> <p></p>
> <sup>25</sup>Preto vám hovorím: Nebuďte ustarostení o svoj život, čo budete jesť a piť, ani o svoje telo, čo si oblečiete. Či nie je život viac ako jedlo a telo viac ako odev? <sup>26</sup>Pozrite sa na nebeské vtáky: nesejú ani nežnú, ani nezhromažďujú obilie do sýpok, a váš nebeský Otec ich živí. Či vy nie ste oveľa viac ako ony? <sup>27</sup>A kto z vás si môže svojou ustarostenosťou predĺžiť život čo len o jediný lakeť? <sup>28</sup>A prečo ste takí ustarostení o oblečenie? Pozorujte poľné ľalie, ako rastú: nenamáhajú sa ani nepradú. <sup>29</sup>No hovorím vám: Ani Šalamún sa v celej svojej sláve neobliekal tak ako hociktorá z nich. <sup>30</sup>Keď teda Boh takto oblieka trávu na poli, ktorá dnes je a zajtra ju hodia do pece, či neoblečie oveľa skôr vás, vy maloverní? <sup>31</sup>Nehovorte teda ustarostene: Čo budeme jesť? Čo budeme piť? Čo si oblečieme? <sup>32</sup>Veď toto všetko zháňajú pohania; a váš nebeský Otec predsa vie, že to všetko potrebujete. <sup>33</sup>Hľadajte však najprv Božie kráľovstvo a jeho spravodlivosť a toto všetko sa vám pridá. <sup>34</sup>Nebuďte teda ustarostení o zajtrajšok, lebo zajtrajšok sa o seba postará. Každý deň má dosť vlastného trápenia. (Mat 6,25–34)

**Osobné štúdium**

Marek v evanjeliu poznamenáva, že Ježiša ľudia počúvali s radosťou (Mar 12,37). Väčšina tých, ktorí Ježiša nasledovali vo veľkých zástupoch, patrila medzi obyčajných ľudí. Ich nasýtil na úbočí a oni počuli kázanie na vrchu. Ježišovo posolstvo znelo v podstate takto: Viem, že sa snažíte zabezpečiť svoje rodiny. Trápite sa, či budete mať dosť jedla na každý deň. Usilujete sa zaobstarať oblečenie, ktoré potrebujete, aby vám v noci nebolo zima. Môj návrh je však takýto...

`Aké zasľúbenie dal Ježiš v kázaní na vrchu vo veršoch Mat 6,25–34? Čo mali ľudia urobiť a aký postoj mali zaujať, aby sa toto zasľúbenie stalo realitou v ich živote?`

Povedali sme si už, že mnohé Božie zasľúbenia majú prvky dvojstrannej zmluvy. To znamená, že na to, aby sme dostali požehnanie, musíme tiež urobiť svoj diel.

**Prečítajte si nasledovné texty. Čo sa v nich hovorí o konaní človeka a aké zasľúbenie v nich Boh dáva? V čom spočíva „dvojstrannosť“ Božej ponuky?**

`Iz 26,3`

`1Ján 1,9`

`2Kron 7,14`

Všetky tieto verše (a mnohé ďalšie) sa zaoberajú vzájomným prepojením Božieho a nášho konania. Boh je zvrchovaný Stvoriteľ a Udržiavateľ života. Zároveň platí, že spasenie je darom milosti, ktorý si nijako nemôžeme zaslúžiť. Napriek tomu máme aj my tu na zemi svoju úlohu vo veľkom spore. Pomocou posvätného daru slobodnej vôle sa musíme rozhodnúť, či budeme nasledovať nabádanie Svätého Ducha a poslúchneme to, k čomu nás Boh volá. Hoci nám Boh ponúka požehnanie a život, my si môžeme zvoliť kliatbu a smrť. Niet divu, že Boh hovorí: „Vyvoľ si teda život, aby si zostal nažive aj so svojím potomstvom.“ (5Moj 30,19)

**Aplikácia**

`Aké rozhodnutia ťa môžu priviesť bližšie k Bohu? Ktoré rozhodnutia potrebuješ urobiť, aby si mohol v tejto rozbúrenej dobe prežívať pokoj?`