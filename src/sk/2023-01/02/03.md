---
title:  „Ak budeš naozaj počúvať“
date:  09/01/2023
---

> <p></p>
> <sup>1</sup>Ak budeš naozaj počúvať hlas Hospodina, svojho Boha, zachovávať a uskutočňovať všetky jeho príkazy, ktoré ti dnes dávam, Hospodin, tvoj Boh, ťa vyvýši nad všetky národy zeme. <sup>2</sup>Keď budeš poslúchať slovo Hospodina, svojho Boha, spočinú na tebe všetky tieto požehnania a budú ťa sprevádzať. ... <sup>13</sup>Ak budeš poslúchať príkazy Hospodina, svojho Boha, ktoré ti dnes prikazujem zachovávať a uskutočňovať ich, Hospodin ťa ustanoví za hlavu, nie za chvost. Budeš vystupovať čoraz vyššie a nebudeš upadať. <sup>14</sup>Neodchyľuj sa ani napravo, ani naľavo, ani od jediného slova, ktoré vám dnes prikazujem, a nechoď za inými bohmi, aby si im slúžil.  

**Osobné štúdium**

Kniha Deuteronómium (5. Mojžišova) je zápisom Mojžišových posolstiev, ktoré sú rozlúčkou s druhou generáciou Izraelitov po štyridsiatich rokoch putovania púšťou. Tieto posolstvá boli odovzdané na moábskych rovinách východne od Jericha. Kniha Deuteronómium sa nazýva aj „Kniha napomenutí“.

V tejto knihe Mojžiš opisuje Božie verné zaobchádzanie s Izraelom. Rozpráva o cestách z vrchu Sinaj do Kádeš-Bárney na okraji zasľúbenej krajiny, ako aj o vzbure a štyridsiatich rokoch putovania po púšti. Nanovo Izrealitom pripomenul Desatoro a zdôraznil prinášanie darov. Ale hlavným cieľom Deuteronómia je rada poslúchať Boha a prijímať Jeho požehnania. Mojžiš vykresľuje Boha ako toho, kto má schopnosť a túžbu starať sa o svoj ľud.

`Prečítaj si text 5Moj 28,1–14. Aké požehnania sú zasľúbené Izraelitom? Čo musí Boží ľud urobiť, aby sa v jeho živote naplnili?`

Mojžiš veľmi túžil po tom, aby ľudia pochopili, že Boh pre nich pripravil úžasné, ba priam zázračné požehnania. Jeho slová „Ak budeš naozaj poslúchať“ zdôrazňujú, že ide o ich večný osud. Ide o dôležitý prejav reality slobodnej voľby. Izrael bol Božím vyvoleným národom, príjemcom veľkých požehnaní a nádherných zasľúbení. Tieto požehnania a zasľúbenia však neboli bezpodmienečné. Bolo potrebné ich uznať, prijať a konať podľa Božích požiadaviek.

Nič z toho, čo Boh od svojho ľudu očakával, nebolo nesplniteľné. „11Tento príkaz, ktorý ti dnes dávam, nie je pre teba nepochopiteľný ani veľmi vzdialený. 12Nie je v nebi, aby si mohol povedať: ‚Kto vystúpi do neba, aby nám ho odtiaľ zniesol a dal ho počuť, aby sme ho mohli plniť?‘ 13Nie je ani za morom, aby si mohol povedať: ‚Kto zájde za more, aby nám ho priniesol a mohli sme ho počuť a plniť?‘ 14Veď to slovo je veľmi blízko, v tvojich ústach a v tvojom srdci, aby si ho mohol dodržiavať.“ (5Moj 30,11–14)

Treba tiež pripomenúť, že okrem požehnaní v texte zaznievajú aj varovania pred kliatbami, ktoré by ich postihli, keby Boha neposlúchali (5Moj 28,15–68). Boh jasne hovorí, aké by boli následky hriechu a vzbury.

**Aplikácia**

`Čo pre teba znamená „naozaj počúvať“ to, čo ti Boh prikazuje konať?`