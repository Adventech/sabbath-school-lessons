---
title:  Ľudské tradície a Božie príkazy
date:  04/08/2024
---

> <p></p>
> <sup>5</sup>Preto sa ho farizeji a zákonníci spýtali: „Prečo tvoji učeníci nedodržiavajú tradície starších a jedia chlieb nečistými rukami?“ <sup>6</sup>On im odpovedal: „Dobre o vás pokrytcoch prorokoval Izaiáš, ako je napísané: Tento ľud ma ctí perami, ale jeho srdce je odo mňa ďaleko. <sup>7</sup>Zbytočne ma však uctievajú, lebo ako náuku učia ľudské príkazy. <sup>8</sup>Opustili ste Božie prikázanie a pridŕžate sa ľudského podania.“ <sup>9</sup>A dodal: „Šikovne rušíte Božie prikázanie, aby ste zachovávali svoju tradíciu. (Mar 7,5–9)

**Osobné štúdium**

`Prečítaj si text Mar 7,1–13. Aké pravdy tu Ježiš predstavuje?`

Po štúdiu tohto príbehu v sobotnej škôlke môže dieťa doma vyhlásiť, že si pred jedlom nemusí umývať ruky, lebo to povedal Ježiš. Tento príbeh však nesúvisí s hygienou.

V Ježišovej dobe sa veľa diskutovalo o rituálnej čistote. V období medzi vznikom Starej a Novej zmluvy (tzv. intertestamentálne obdobie) sa myšlienka umývania rúk ako cesty k rituálnej čistote rozšírila aj medzi bežných ľudí. Pôvodne sa totiž tieto pravidlá vzťahovali len na kňazov (2Moj 30,17–21). V súlade s vtedajším chápaním sa teda náboženskí vodcovia sťažovali Ježišovi na konanie Jeho učeníkov (Mar 7,5).

Ježiš neodpovedá na položenú otázku priamo. Namiesto toho obhajuje svojich učeníkov dvojakou odpoveďou. Najprv cituje ostré Izaiášove slová pokarhania adresované ľudu, ktorý sa síce zalieča Bohu slovami, ale ktorého srdce je od Neho ďaleko (Iz 29,13). Citát z Izaiáša pokračuje odsúdením vyvyšovania ľudských tradícií nad Božie príkazy a nariadenia.

Druhá časť Ježišovej odpovede rozvíja Izaiášove slová. Kristus cituje Boží príkaz ctiť si svojich rodičov (2Moj 20,12). Tento príkaz v sebe zahŕňa aj starostlivosť o rodičov v starobe. Táto povinnosť sa však dostala do rozporu s náboženskou tradíciou, ktorá dávala človeku možnosť priniesť Bohu obeť (dar, korban), zároveň tento „dar“ použiť pre seba, ale odoprieť ho rodičom v núdzi. Človek si to stretnutie dokáže živo predstaviť: „Je mi to ľúto, otec. Rád by som ti pomohol, ale peniaze som daroval chrámu.“

Práve tento typ pokrytectva Ježiš nekompromisne kritizuje. Náboženskí vodcovia totiž postavili ľudskú tradíciu nad Božie slovo, a tým sa dopustili hriechu.

Ako teda znela Učiteľova odpoveď na otázku farizejov? Ježišove slová naznačujú, že veľký dôraz farizejov na očistenie rúk nepovažoval za presvedčivý a nešlo o nevyhnutnú praktiku na to, aby bol človek v súlade s Božou vôľou. Okrem toho, Ježišova odpoveď jasne vyvyšuje prikázania Zákona nad ľudskú tradíciu. (Pozri aj Mar 1,44; 7,10.11; 10,3–8; 12,26.29–31.)

**Aplikácia**

`Držíš sa aj ty nejakých „tradícií“, ktoré by mohli byť v rozpore so zásadami Božieho zákona? Ako by sa to dalo rozpoznať? Čo by si s tým mohol urobiť?`