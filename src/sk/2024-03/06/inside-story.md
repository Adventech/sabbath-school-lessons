---
title:  Misijný príbeh
date:   09/08/2024
---

#### Prosba o otcovu spásu

_Andrew McChesney_

Jako vysokoškolská studentka Anuš sledovala mexický film o malém chlapci, který se modlil za obrácení svého otce. Chlapec ve filmu řekl: „Věřím, že když se budu za svého otce modlit každý den, přijde určitě k Bohu.“ Chlapec se modlil každý den a jeho otec odevzdal své srdce Bohu.

Inspirována tímto příběhem se Anuš rozhodla, že se bude každý den modlit za to, aby se otec nechal pokřtít. Začala se modlit čtyři roky před svým vlastním křtem. Modlila se za něj i dva roky po křtu. Byla si jistá, že otec nakonec přijde k Bohu. Když však doma začalo stoupat napětí, začala přemýšlet, jak dlouho ještě bude muset čekat.

Po křtu se Anuš začala velmi aktivně zapojovat do činnosti Církve adventistů sedmého dne. Dobrovolně se zapojovala do církevních aktivit. Za některé občas dostávala i malý plat.

Otec zpočátku nereptal, protože dal Anuš svolení chodit do sboru a nechat se pokřtít. Arménie je do značné míry patriarchální společnost, kde mnoho otců rozhoduje o chodu domácnosti.

Otec však chtěl pro svou dceru to nejlepší a nedokázal pochopit, proč pracuje za tak málo.

„Církev tě využívá,“ řekl. „Jsi talentovaná a oni tě využívají, aniž by ti dali to, co si zasloužíš.“

Anuš začala cítit napětí, kdykoli byla doma, a to se jí nelíbilo. Kdykoli byla pozvána k účasti na církevním programu, požádala otce o svolení. Otec jí dovolil jít, ale pokaždé reptal.

Anuš se rozhodla, že si s Bohem otevřeně promluví.

„Bože, vím, že otec k Tobě přijde, ale já jsem tak unavená,“ řekla. „Dávám Ti dvě možnosti: buď přijde k Tobě, nebo přijde k Tobě.“

Poté řekla Matce: „Dnes se vroucně modlím k Bohu. Připoj se ke mně. Nechceme přece, aby to takto pokračovalo dál. Chceme, aby otec chodil do sboru s námi.“

V Arménii chodí mnoho matek a dětí do kostela bez svých manželů a otců. Mnohým rodinám tato situace vyhovuje, pokud muži dovolí matkám a dětem chodit do kostela bez toho, aniž by jim dělali problém. Ale Anuš už s takovou situací spokojená nebyla. Chtěla, aby do sboru chodil i otec.

Matka souhlasila, že se bude modlit. Anušiny naděje vzrostly. Byla přesvědčena, že Bůh změní otcovo srdce. Byla si jistá, že se to může stát kdykoli.

_Část darů třinácté soboty z minulého čtvrtletí šla na otevření centra vlivu pro rodiny, jako je rodina od Anuš, v arménském Jerevanu. Děkujeme, že svými dary pomáháte šířit evangelium._

_Příští týden: Otec zakazuje Anuš a matce chodit do sboru._
