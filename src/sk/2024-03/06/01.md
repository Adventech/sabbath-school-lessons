---
title:  Presne naopak
date:  03/08/2024
---

### Texty na tento týždeň
Marek 7; Mar 8,11–21 (Iz 29,13; 2Moj 20,12)

**Úvodný text**
> Človeka nemôže poškvrniť to, čo doňho vchádza zvonku, ale čo z neho vychádza, to poškvrňuje človeka. (Mar 7,15)

Tento týždeň budeme v Evanjeliu podľa Marka študovať 7. kapitolu a prvú polovicu 8. kapitoly. Na začiatku 7. kapitoly Ježiš vyvoláva spor svojím odmietnutím náboženskej tradície. Robí to však spôsobom, ktorý je významný aj pre dnešný kresťanský život.

Ježiš potom predkladá rébus, ktorý otvára dvere pre hlboké pochopenie podstaty viery.

Následne odchádza do Týru a Sidonu a stretáva sa so ženou, ktorá ako jediná v evanjeliách vyhrala „hádku“ s Ježišom. Ich stretnutie je nezvyčajné a v pozadí tohto príbehu nachádzame niekoľko tajných posolstiev. Žena si ich všimla, pochopila ich a vďaka viere, ktorú mala, Ježiš vyhovel jej prosbe.

Ďalšie uzdravenie v Marek 7 odhaľuje dôležitú pravdu, že nech sú zázraky akokoľvek pôsobivé, samotné často nestačia na to, aby otvorili srdcia ľudí pre pravdu. Veď aký zmysel mali zázraky pre náboženských vodcov, ktorí boli už vopred rozhodnutí odmietnuť Ježiša?

V 8. kapitole sa Ježiš sústredí na význam chleba ako symbolu učenia a tradície. Tieto príbehy obsahujú veľké ponaučenie o zmysle a praxi náboženského života.

**Osnova lekcie**

Pri štúdiu siedmej a čiastočne aj ôsmej kapitoly Evanjelia podľa Marka uvidíme niekoľko príbehov z Ježišovho pôsobenia, v ktorých sa do popredia dostane kontrast medzi úprimnou vierou a tvrdohlavou neverou voči Bohu a Ježišovmu poslaniu.

- Mar 7,1–13: Ľudské tradície x Božie slovo (nedeľa)
- Mar 7,14–23: Vonkajšia x vnútorná čistota človeka (pondelok)
- Mar 7,24–30: „Tvrdý prístup“ x viera pohanskej ženy (utorok)
- Mar 7,31–37: „Hluchota“ mnohých x navrátenie sluchu (streda)
- Mar 8,1–21: „Kvas farizejov“ x chlieb života (štvrtok)