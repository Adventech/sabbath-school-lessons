---
title:  Vidieť úplne jasne
date:  11/08/2024
---

> <p></p>
> <sup>24</sup>A on [slepec] otvoril oči a povedal: „Vidím ľudí; vyzerajú ako stromy, ale chodia.“ <sup>25</sup>Potom mu znova položil ruky na oči a on začal vidieť. Slepec ozdravel a všetko videl úplne jasne. <sup>26</sup>A poslal ho domov a prikázal mu: „Ale do dediny nechoď!“ ... <sup>29</sup>On sa ich [učeníkov] opýtal: „A za koho ma pokladáte vy?“ Peter mu odpovedal: „Ty si Kristus!“ <sup>30</sup>No on im dôrazne prikázal, aby o ňom nikomu nehovorili. (Mar 8,24–26.29.30)

**Osobné štúdium**

`Prečítaj si text Mar 8,22–30. Prečo Ježiš potreboval na uzdravenie slepého dva dotyky? Aké ponaučenie vyplýva z tohto príbehu?`

Evanjeliá uvádzajú niekoľko textov o nevidomých, ktorých Ježiš uzdravil. Okrem dnešného textu nachádzame u Marka aj záznam o uzdravení Bartimea (Mar 10,46–52). Matúš hovorí o uzdravení dvoch slepcov (Mat 20,29–34) a Ján 9 rozpráva príbeh o tom, ako Ježiš uzdravil človeka slepého od narodenia, ktorého poslal umyť sa do rybníka Siloe.

Náš dnešný príbeh je však v mnohom jedinečný. Objavuje sa iba u Marka a je to jediný Ježišov zázrak, ktorý si na dokonalé uzdravenie vyžaduje dva činy. Súčasťou príbehu je citlivo pôsobiaci detail, že Ježiš vzal muža za ruku a vyviedol ho von za dedinu (Mar 8,23). Z Ježiša vyžaruje súcit s mužom a pochopenie pre jeho utrpenie.

Ale prečo dva dotyky? Keďže ide o jediný zázrak, ktorý zahŕňa dva činy, nezdá sa pravdepodobné, že by pri prvom dotyku Ježiš nepreukázal dostatok svojej moci. V tomto prípade ide skôr o „hrané podobenstvo“, ktoré ilustruje, ako niekedy trvá dlhší čas, kým sa u človeka rozvinie duchovné videnie. Takýto výklad potvrdzuje literárne spracovanie perikopy. Ježišovo vyučovanie učeníkov o Jeho smrti a vzkriesení je tu orámované uzdravením jedného nevidomého na začiatku a druhého na konci. Obnovenie zraku sa stáva metaforou pre vnímavé a chápavé učeníctvo.

Učitelia milujú otázky. Často sú kľúčom k odomknutiu žiakovho pochopenia. V tejto pasáži nastáva v Evanjeliu podľa Marka zlom. Ukazujú to tri charakteristiky: (1) Ježiš sa pýta svojich učeníkov, za koho Ho považujú. To nikdy predtým neurobil. (2) Peter je prvou osobou, ktorá nie je posadnutá démonom, a napriek tomu vyhlasuje, že Ježiš je Mesiáš. (3) Hneď po zjavení, kým Ježiš je, začína Učiteľ vysvetľovať, že smeruje ku krížu.

Prečo Ježiš vyzýva svojich učeníkov, aby nikomu nehovorili, že je Mesiáš? Môže sa zdať, že takáto výzva je v rozpore s myšlienkou nastolenia Božieho kráľovstva. V Ježišových dňoch sa však „mesiáš“ spomínal predovšetkým v politickom kontexte. „Mesiáš“ mal zvrhnúť rímsku nadvládu a vyslobodiť Izrael z područia cudzej mocnosti. Ježiš sa nechcel stať a ani sa nestal takýmto „mesiášom“. To je aj dôvod, prečo učeníkov nabáda, aby mlčali o Jeho identite.

**Aplikácia**

`Kedy môže nastať situácia, že je lepšie mlčať a nešíriť niektoré informácie, aj keď sú pravdivé?`