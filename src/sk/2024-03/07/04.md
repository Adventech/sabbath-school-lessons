---
title:  Na vrchu premenenia a pod ním
date:  13/08/2024
---

> <p></p>
> <sup>2</sup>O šesť dní vzal Ježiš so sebou Petra, Jakuba a Jána a vyviedol len ich na vysoký vrch, kde boli sami. Tam sa pred nimi premenil. <sup>3</sup>Rúcho mu tak zbelelo, že by ho nijaký bielič na svete nevedel tak vybieliť. <sup>4</sup>A zjavil sa im Eliáš s Mojžišom a rozprávali sa s Ježišom. ... <sup>23</sup>Ježiš mu odpovedal: „Ak môžeš?! Pre toho, kto verí, je všetko možné.“ <sup>24</sup>Chlapcov otec hneď zvolal: „Verím, pomôž mojej neviere!“ (Mar 9,2–4.23.24)

**Osobné štúdium**

`Prečítaj si text Mar 9,1–13. Čoho svedkami boli Peter, Jakub a Ján počas noci strávenej na vrchu?`

Ježišova predpoveď, že „niektorí z tých, čo tu stoja, určite neokúsia smrť, kým neuvidia prichádzať Božie kráľovstvo s mocou“ (Mar 9,1), sa naplnila v priebehu niekoľkých dní, keď vzal Petra, Jakuba a Jána na vysoký vrch. Zo všetkých učeníkov zobral len ich troch, aby boli svedkami Jeho premenenia do slávy nebeského kráľovstva.

Eliáš a Mojžiš prichádzajú z nebeských výšin, aby sa rozprávali s Ježišom. Lukáš poznamenáva, že hovorili o Ježišovom „odchode“ (grécky exodos), ktorý sa mal čoskoro uskutočniť v Jeruzaleme (Luk 9,30.31). Táto scéna naplnená nebeskou slávou má v sebe obsiahnuté posolstvo o Ježišovej smrti na kríži (porovnaj s Mar 9,9). Práve táto skúsenosť mala posilniť nádej učeníkov, keď uvidia, že Ježiš je ukrižovaný.

Po návrate z vrchu sa nasledujúce ráno traja učeníci Ježiša pýtajú na učenie farizejov o príchode Eliáša. Táto myšlienka je pravdepodobne spojená s očakávaním, že pred príchodom Mesiáša sa najprv objaví Eliáš (porovnaj s Mal 4,5.6). Ježiš odpovedá, že Eliáš už prišiel. Týmito slovami odkazuje na Jána Krstiteľa. Tak ako bol zabitý Ján, aj Ježiš zomrie rukami nepriateľov pravdy, ale po troch dňoch vstane z mŕtvych.

Po noci naplnenej nebeskou slávou sa na úpätí vrchu odohrala scéna naplnená žalosťou a nepochopením (pozri Mar 9,14–29). Deväť učeníkov sa stretlo s chlapcom posadnutým démonmi, ale nedokázali ho uzdraviť. Keď na scénu prichádza Ježiš, rozbehne sa k Nemu veľký zástup ľudí – učeníci, zákonníci a mnoho prizerajúcich sa. Problém sa odvíja okolo „ducha temnoty“, ktorý má nad chlapcom moc. Zdá sa, že Ježiš sa nezvykle dlho vypytuje na podrobnosti tejto posadnutosti. Otcovi chlapca sa zdá celá situácia nezvládnuteľná a vyhŕkne: „Ak môžeš niečo urobiť, zľutuj sa nad nami a pomôž nám!“ (Mar 9,22)

Ježiš veľmi citlivo vníma, čo sa odohráva, a v otcových slovách zachytil vyjadrenie pochybností. Ježišova odpoveď je reakciou na tieto pochybnosti. Jeho slová je možné parafrázovať takto: „Čo máš na mysli, keď hovoríš: Ak môžeš?“ (Mar 9,23) Otec zrazu ako blesk z čistého neba pochopí, že problém nemá len jeho syn, ale aj on v podobe vlastných pochybností a nedostatku viery. Jeho nevera by dokonca mohla viesť k tomu, že jeho syn nebude uzdravený. Zúfalý otec sa chytá Ježišovho milosrdenstva so slovami hodnými zapamätania: „Verím, pomôž mojej neviere!“ (Mar 9,24) Po týchto slovách Ježiš chlapca uzdravuje.

**Aplikácia**

`Bol si niekedy vystavený situácii, keď si aj ty volal: „Verím; pomôž mojej nevere“? Kedy to bolo? Čo si sa z toho naučil?`