---
title:  Učenie učeníkov (1)
date:  10/08/2024
---

### Texty na tento týždeň
Mar 8,22–38; Mar 9,1–50 (Mat 20,29–34; Ján 12,25; Mal 4,5.6; Luk 9,30.31)

**Úvodný text**
> Zavolal k sebe zástup aj s učeníkmi a povedal im: „Ak ma niekto chce nasledovať, nech zaprie sám seba, vezme svoj kríž a nasleduje ma.“ (Mar 8,34)

Prvá polovica Evanjelia podľa Marka sa zameriava na to, kto je Ježiš. Jeho mocné učenie a pôsobivé zázraky ukazujú tým istým smerom: On je Mesiáš. V polovici Evanjelia nastáva zvrat, keď sa Ježiš opýta učeníkov, za koho Ho považujú.

Peter odpovie na túto otázku veľmi jasne a presvedčivo (Mar 8,27–30). Hneď nato začne Ježiš vysvetľovať, kam smerujú Jeho kroky ako Mesiáša. My dnes vieme, že Jeho cieľom bol kríž.

Od záveru ôsmej kapitoly až do konca desiatej kapitoly sa Ježiš zameriava na vyučovanie svojich učeníkov počas rôznych ciest. V týchto kapitolách sa nachádzajú aj Jeho predpovede o kríži. Po nich bude nasledovať vysvetlenie toho, čo znamená byť učeníkom. Ide o veľmi dôležité naučenia, ktoré sú aktuálne aj dnes.

V tejto časti Evanjelia podľa Marka (Mar 8,22–10,52) sa stretneme s uzdravením dvoch rôznych slepcov. Jedno uzdravenie sa nachádza v polovici ôsmej kapitoly (Mar 8,22–26), druhé v závere desiatej kapitoly (Mar 10,46–52). Tieto zázraky ilustrujú, že učeníctvo má duchovný rozmer, ktorý sa týka pochopenia, kto Ježiš je a kam smeruje. Tak ako Jeho učenie pred dvetisíc rokmi oslovilo a formovalo dvanástich učeníkov, tak aj dnes premieňa učeníkov a učí ich, že súčasťou nasledovania Ježiša je obetovanie sa a zároveň takéto nasledovanie prináša veľkú odmenu.

**Osnova lekcie**

Ôsma a deviata kapitola nás privádzajú do druhej časti Evanjelia podľa Marka, v ktorej sa Ježiš (smerujúci teraz do Jeruzalema) bude venovať tomu, aby učeníkov naučil, čo je zmyslom Jeho služby, a čo znamená byť Jeho nasledovníkom.

- Mar 8,22–30: Slepci a učeníci „vidia“ (nedeľa)
- Mar 8,31–38: Naučenie o tom, čo znamená nasledovať Ježiša (pondelok)
- Mar 9,1–29: Premenenie na vrchu a vyslobodenie posadnutého (utorok)
- Mar 9,30–41: Naučenie o skutočnej veľkosti (streda)
- Mar 9,42–50: Naučenie o zodpovednosti za druhých (štvrtok)