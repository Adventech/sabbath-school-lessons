---
title:  „Môžete piť kalich, ktorý ja pijem?“
date:  21/08/2024
---

> <p></p>
> <sup>35</sup>Vtedy prišli k nemu Zebedejovi synovia Jakub a Ján s prosbou: „Učiteľ, chceme, aby si nám splnil, o čo ťa požiadame.“ <sup>36</sup>On sa ich však opýtal: „Čo chcete, aby som pre vás urobil?“ <sup>37</sup>Odpovedali mu: „Daj, aby sme sedeli v tvojej sláve jeden po tvojej pravici a druhý po ľavici.“ <sup>38</sup>No on im povedal: „Neviete, čo si žiadate. Môžete piť kalich, ktorý ja pijem, alebo byť pokrstení krstom, ktorým som ja pokrstený?“ (Mar 10,35–38)

**Osobné štúdium**

`Prečítaj si text Mar 10,32–45. Ako tieto verše ukazujú pretrvávajúcu neschopnosť učeníkov pochopiť nielen Ježišovo poslanie, ale aj podstatu toho, čo znamená nasledovať Ho?`

Ježiš sa na svojich cestách stále viac približuje k Jeruzalemu. Počas spoločného putovania sa čoraz viac otvára svojim učeníkom a ukazuje im, čo sa má stať v Jeruzaleme. Oni však Jeho slovám buď neveria, alebo ich vedome vytesňujú. Keď Ježiš hovorí o svojej smrti a o svojom zmŕtvychvstaní, je až zarážajúco konkrétny. Jeho slová však neboli to, čo chceli učeníci počuť, a tak ich vo svojom vnútri odmietli.

Dôkazom môže byť aj konanie Jakuba a Jána. Prichádzajú k Ježišovi so súkromnou žiadosťou. Ježiš sa právom pýta na ďalšie podrobnosti a oni odpovedajú, že chcú sedieť po Jeho pravici a ľavici v Jeho sláve. Je ľahké odsúdiť ich požiadavku ako odporné sebectvo. Títo dvaja muži však zasvätili svoj život službe Ježišovi a ich túžby možno neboli úplne sebecké.

Ježiš sa snaží učeníkom vysvetliť podstatu toho, čoho sa vlastne dožadujú. Pýta sa, či môžu piť Jeho kalich alebo byť pokrstení Jeho krstom. Jeho kalich bude kalichom utrpenia v Getsemanskej záhrade a na kríži (porovnaj s Mar 14,36) a Jeho krst bude Jeho smrťou a pohrebom (Mar 15,33–47). Tieto udalosti sú paralelné s Jeho krstom zaznamenaným v Markovi 1.

Jakub a Ján to však nevidia a nechápu. Ľahkovážne odpovedajú, že môžu. Ježiš potom prorockými slovami predpovedá, že skutočne budú piť Jeho kalich a budú pokrstení Jeho krstom. Jakub bol prvým z apoštolov, ktorý zomrel mučeníckou smrťou (Sk 12,2). Ján žil najdlhšie z apoštolov a záver života strávil vo vyhnanstve na ostrove Patmos (Zj 1,9). Ježiš ukazuje, že o tom, kto bude mať miesto v „sláve“, rozhoduje Boh.

Ako reagovali ostatní učeníci na Ježišovu odpoveď? Nie príliš dobre. Čítame, že boli mrzutí (Mar 10,41). V gréckom texte je použité rovnaké slovo aganakteó s významom „byť nahnevaný, rozhorčený“, ako keď sa Ježiš hnevá na tých, ktorí bránili deťom, aby prišli k Nemu (Mar 10,14).

Ježiš si potom zvolal učeníkov a odovzdal im jednu z najdôležitejších právd. Ukázal, že kým pohanskí vládcovia využívajú moc na osobný prospech, v Božom kráľovstve musí byť moc vždy použitá na pozdvihnutie a požehnanie iných. Ježiš im ukazuje cestu ako Kráľ Božieho kráľovstva. Čím? Tým, že dal svoj vlastný život ako výkupné. Niečo také Jeho nasledovníci vôbec neočakávali.

**Aplikácia**

`Čo pre kresťana znamená byť „služobníkom“ druhých? Ako sa tento princíp prejavujete v tvojej každodennej interakcii s ľuďmi?`