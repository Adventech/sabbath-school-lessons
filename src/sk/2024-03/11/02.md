---
title:  Nezabudnuteľný čin
date:  08/09/2024
---

> <p></p>
> <sup>6</sup>Ale Ježiš povedal: „Nechajte ju! Prečo ju trápite? Veď mi urobila dobrý skutok. <sup>7</sup>Chudobných predsa máte vždy medzi sebou. Keď im chcete robiť dobre, môžete to vždy urobiť. Ale mňa vždy nemáte. <sup>8</sup>Urobila, čo mohla. Už vopred pomazala moje telo na pohreb.“ (Mar 14,6–8)

**Osobné štúdium**

`Aké dva príbehy sa prelínajú a dopĺňajú vo veršoch Mar 14,1–11?`

Z úvodného verša tejto state sa dozvedáme, že boli „dva dni pred Veľkou nocou“ (Mar 14,1). Stretnutie, o ktorom je reč, sa uskutočnilo buď v utorok večer, alebo v stredu. Náboženskí vodcovia majú svoj plán a načasovanie. Potrebujú už len nájsť prostriedok na dosiahnutie svojho cieľa. A ten príde z nečakanej strany.

Táto pasáž je piatym „sendvičovým príbehom“ u Marka. Príbeh sprisahania proti Ježišovi je prepojený s príbehom ženy, ktorá vzácnym olejom pomazala Ježišovu hlavu. Dve paralelné postavy robia protichodné činy a príbehy tak formou irónie zobrazujú kontrast.

Marek neprezrádza, kto je oná žena. Jej úžasný dar pre Ježiša stojí v protiklade k Judášovej podlosti pri zrade svojho Pána. Kým žena zostáva bez mena, Judáša autor nielen menuje, ale aj upresňuje, že je jedným z Dvanástich. A kým hodnotu ženinho daru autor v tomto príbehu pomerne presne špecifikuje (Mar 14,5), Judáš je podľa rozprávača ochotný zradiť Ježiša za prísľub neuvedenej finančnej čiastky (Mar 14,11).

Text neuvádza žiadny konkrétny motív ženinho konania, ale hostia na večeri sú zdesení tým, čo oni sami považujú za veľké plytvanie obrovskou sumou peňazí. Ježiš však konanie ženy obhajuje slovami, že to, čo urobila, bude zahrnuté do ohlasovania evanjelia po celom svete ako pamiatka na jej čin. A naozaj, na jej skutok sa nezabudlo. Všetky štyri evanjeliá v nejakej podobe rozprávajú tento príbeh, a dávajú tak za pravdu Ježišovým slovám pripomínajúcim ženino konanie.

Nezabudnuteľná je aj Judášova zrada. Kým Marek len naznačuje, že Judášovým motívom bola chamtivosť, Evanjelium podľa Jána to uvádza jasne (Ján 12,4–6).

V texte nachádzame aj hru so slovami, ktorá má ilustrovať, že v týchto dvoch príbehoch sa nachádzajú dva rôzne motívy. Ježiš označuje konanie ženy ako „dobré“ (gr. kalos; Mar 14,6) a dodáva, že vždy existuje príležitosť vykonať pre chudobných niečo „dobré“ (gr. eu; Mar 14,7). V závere príbehu Ježiš „prorokuje“, že jej skutok sa stane súčasťou evanjelia, teda „dobrej správy“ (gr. eu-angelion; Mar 14,9). V kontraste s tým vyznieva text Mar 14,11, podľa ktorého Judáš hľadal na zradu Ježiša „vhodnú“ príležitosť (gr. eu-kairós; Mar 14,11). Táto slovná hra okrem iného naznačuje, že aj sprisahanie ľudí zabiť Mesiáša sa napokon stane súčasťou evanjeliového príbehu. Prináša totiž uskutočnenie Božej vôle, keď vydal svojho Syna na spásu ľudstva.

**Aplikácia**

`Ako nám text Rim 8,28 pomáha pochopiť podstatu toho, o čom hovorí dnes študovaný text?`