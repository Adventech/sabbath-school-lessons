---
title:  Posledná večera
date:  09/09/2024
---

> <p></p>
> <sup>22</sup>Keď jedli, vzal chlieb a dobrorečil, lámal ho a dával im so slovami: „Vezmite, toto je moje telo.“ <sup>23</sup>Potom vzal kalich, vzdal vďaku, dal im a všetci z neho pili. <sup>24</sup>A povedal im: „Toto je moja krv novej zmluvy, ktorá sa vylieva za mnohých. <sup>25</sup>Amen, hovorím vám, že už viac nebudem piť z plodu viniča, a to až do toho dňa, keď ho budem piť nový v Božom kráľovstve.“ (Mar 14,22–25)

**Osobné štúdium**

`Prečítaj si Mar 14,22–31 a 2Moj 24,8. Aký význam má tento príbeh pre kresťanskú vieru?`

Podľa Mar 14,12 sa Posledná večera uskutočnila v prvý deň sviatku nekvasených chlebov. Práve v tento deň sa prinášala obeť veľkonočného baránka. Večera sa teda jedla vo štvrtok večer po západe slnka.

Pri Poslednej večeri Ježiš uvádza novú slávnosť, ktorá sa má stať pripomienkou niečoho nového. Ide vlastne o prechod od židovskej slávnosti Pesach, ktorá sa viaže na odchod Izraelitov z Egypta a na ich ustanovenie ako Božieho ľudu zmluvy na Sinaji. Na znamenie spečatenia zmluvy Mojžiš pokropí ľud krvou obetí a povie: „Toto je krv zmluvy, ktorú s vami uzavrel Hospodin podľa všetkých týchto slov.“ (2Moj 24,8)

Je pozoruhodné, že pri Poslednej večeri, ktorú tu Ježiš ustanovil, sa nepoužíva baránok z veľkonočného jedla. Je to preto, že samotný Ježiš je Boží Baránok (porovnaj s Ján 1,29). Chlieb pri tejto večeri predstavuje Jeho telo. Nová zmluva (porovnaj s Jer 31,31–34 ) je zapečatená Ježišovou krvou a pri tejto večeri ju pripomína kalich. Ježiš hovorí: „Toto je moja krv novej zmluvy, ktorá sa vylieva za mnohých.“ (Mar 14,24)

Potom, uprostred spoločnej večere, Ježiš predpovedá, že Ho opustia všetci učeníci. Cituje pritom slová proroka o tom, že pastier bude zasiahnutý mečom a stádo sa rozpŕchne (Zach 13,7). Ježiš je pastier a Jeho učeníci sú ovce. Je to neúprosná a ponurá správa. Ale Ježiš pridáva aj slovo nádeje a opakuje predpoveď o svojom vzkriesení. Dodáva, že po svojom vzkriesení predíde učeníkov do Galiley (Mar 14,28). Na túto predpoveď sa odvolá aj „mládenec“ pri Ježišovom hrobe (Mar 16,7), a preto má text osobitnú váhu.

Učeníci majú veľký problém prijať Ježišove slová. Peter dokonca tvrdí, že aj keby od Ježiša odpadli všetci ostatní, on mu zostane verný. Ježiš však pokračuje a veľmi vážne hovorí, že kým kohút dvakrát zaspieva, Peter Ho trikrát zaprie. Táto predpoveď bude hrať kľúčovú úlohu v scéne Ježišovho súdu a Petrovho zapretia.

**Aplikácia**

`Aká je tvoja skúsenosť so sľubom daným Bohu, že niečo urobíš alebo naopak neurobíš? Čo si sa z toho naučil?`