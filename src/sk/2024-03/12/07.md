---
title:  Podnety na zamyslenie
date:  20/09/2024
---

V knihe Cesta lásky si prečítajte kapitoly „Rozsudok“ (DA 723–740; CL 468–481), „Ukrižovanie“ (DA 741–757; CL 482–492) a „Význam Ježišovej obete“ (DA 758–764; CL 493–497).

„Pilát chcel vyslobodiť Ježiša. Videl však, že to nie je možné, ak si chce udržať výsostné postavenie. Radšej sa rozhodol obetovať nevinný život, než by stratil svoju svetskú moc. Koľkí podobne obetujú zásady, len aby o nič neprišli a nemuseli trpieť! Svedomie a povinnosť ukazujú jedným smerom, sebecké záujmy druhým. Prúd sa ženie nesprávnym smerom a kto sa spolčuje so zlom, toho strhne do hustej tmy hriechu.“ (DA 738; CL 480)

„Kristus ako náš zástupca a naše útočisko niesol neprávosti nás všetkých. Bol rátaný medzi priestupníkov, aby nás mohol vykúpiť spod odsúdenia, ktoré nám podľa zákona patrilo. Jeho srdce tiesnil hriech každého Adamovho potomka. Boží hnev namierený proti hriechu, hrozivý prejav Otcovho odporu k neprávosti, desil jeho Syna. Kristus po celý svoj život zvestoval padlému svetu radostnú zvesť o Otcovom milosrdenstve a odpúšťajúcej láske. Podstatou jeho zvesti bola záchrana aj pre najväčších hriešnikov. Teraz však, pod strašným bremenom hriechov, nemôže zahliadnuť Otcovu zmierlivú tvár. Človek nikdy nepochopí, aký zármutok prežíval v tejto chvíli vrcholnej úzkosti, keď sa od Spasiteľa odvrátila Božia tvár. Táto mučivá trýzeň prevýšila všetko telesné utrpenie.“ (DA 753; CL 490)

**Námety na spoločné uvažovanie**

`Teológia náhrady je dôležitá nielen pre Písmo (pozrite napríklad Izaiáš 53), ale významnú úlohu má aj v diele Ellen G. Whiteovej. Prečo je falošné akékoľvek učenie, ktoré nejakým spôsobom bagatelizuje ústrednú úlohu náhrady a Kristovej smrti namiesto nás (pričom nesie trest za naše hriechy)?`

`Kto alebo čo dnes predstavuje „Barabáša“, ktorého si väčšina žiada namiesto Ježiša?`

`Čo sa môžeme naučiť z príbehu Jozefa z Arimatie o neposudzovaní druhých na základe vonkajších znakov?`

`Prečítajte si text Dan 9,24–27. Prečo je tento text dôležitý? Ako by ste ho vysvetlili niekomu, kto by chcel pochopiť jeho zmysel?`

Západ slnka: 18.47