---
title:  Ukrižovanie
date:  17/09/2024
---

> <p></p>
> <sup>25</sup>Bola tretia hodina, keď ho ukrižovali. <sup>26</sup>Jeho vinu označili nápisom: „Kráľ Židov.“ <sup>27</sup>Spolu s ním ukrižovali aj dvoch lotrov: jedného sprava a druhého zľava. <sup>29</sup>Tí, čo tadiaľ prechádzali, sa mu rúhali, potriasali hlavami a hovorili: „Hej ty, čo zbúraš chrám a za tri dni ho postavíš! <sup>30</sup>Zachráň sám seba a zostúp z kríža!“ <sup>31</sup>Podobne sa mu posmievali aj veľkňazi a so zákonníkmi si hovorili: „Iných zachraňoval a sám seba nemôže zachrániť. <sup>32</sup>Kristus, kráľ Izraela! Nech teraz zostúpi z kríža, aby sme videli a uverili!“ Potupovali ho aj tí, ktorí boli ukrižovaní spolu s ním. (Mar 15,25–32)

**Osobné štúdium**

`Prečítaj si text Mar 15,21–38. Akú iróniu je možné objaviť v týchto veršoch?`

V tejto časti príbehu o umučení je Ježiš mlčiacou obeťou, vydanou napospas ľuďom, ktorí sú pripravení zabiť Ho. V celom evanjeliu, až do svojho zatknutia, Ježiš ovplyvňoval a riadil, čo sa udeje. Teraz sa On podraďuje okolnostiam. Doteraz vystupoval ako rázny a energický potulný kazateľ. Bitie, nedostatok jedla a spánku Ho natoľko zoslabili a unavili, že Jeho kríž musel niesť náhodný cudzinec.

Tesne pred ukrižovaním Ježiša vyzliekli. Jeho odev sa stal majetkom vojakov, ktorí losovali, komu bude patriť (porovnaj so Ž 22,19). Ukrižovanie bolo pomerne nekrvavým spôsobom popravy. Klince používané na pripevnenie človeka ku krížu (porovnaj Ján 20,24–29) prechádzali pravdepodobne zápästím pod dlaňou, kde sa nenachádzajú žiadne veľké cievy. (V hebrejčine aj gréčtine sa slovo „ruka“ môže vzťahovať na dlaň aj predlaktie.) Samotná dlaň ruky nemá štruktúry potrebné na to, aby pri ukrižovaní niesla váhu celého tela. Stredový nerv (lat. nervus medianus) prechádza stredom predlaktia a ak ho pri ukrižovaní rozdrvili klince, spôsobovalo to neznesiteľnú bolesť. Človek mal zároveň veľký problém nadýchnuť sa. Aby sa obete ukrižovania mohli poriadne nadýchnuť, museli tlačiť na svoje pribité nohy a ohýbať ruky, čo opäť spôsobovalo mučivú bolesť. Jednou z častých príčin smrti pri ukrižovaní bolo udusenie z únavy.

Ježišovi sa aj počas ukrižovania dostalo obrovského výsmechu a poníženia. Už sme niekoľkokrát spomenuli, že v Evanjeliu podľa Marka je veľmi silný motív zjavenia a tajomstva. Ježiš zvyčajne vyzýval na mlčanie o tom, kým je. V dôsledku toho sa kristologické tituly ako „Pán“, „Boží Syn“ a „Kristus“ v príbehu nevyskytujú príliš často.

Tento prvok sa pri ukrižovaní mení. Ježišova totožnosť nemôže zostať skrytá. Je iróniou, že práve náboženskí vodcovia používajú tieto tituly na zosmiešňovanie Ježiša. Každý z ich výrokov je vlastne odsúdením ich samotných!

Jedno z ich posmešných vyhlásení vyniká nad ostatné: „Iných zachraňoval a sám seba nemôže zachrániť.“ (Mar 15,31) Aby poukázali na Jeho bezmocnosť na kríži, naznačujú, že Ježiš druhých zachraňoval (grécke sloveso má viacero významov, okrem „zachraňovať“ aj „uzdravovať“ alebo „pomáhať“). Preto, hoci ironicky, pripúšťajú, že On je Spasiteľ – teda Záchranca. Irónia ide ešte ďalej. Dôvod, prečo nemohol alebo nechcel zachrániť sám seba, bol ten, že na kríži zachraňoval iných.

**Aplikácia**

`Prečítaj si text Ján 1,1–3 a potom sa zamysli nad tým, čo tieto verše hovoria o Ježišovi – o tom istom Ježišovi, ktorý je ukrižovaný na kríži. Čo v tomto kontexte znamená Ježišova smrť?`