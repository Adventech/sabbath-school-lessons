---
title:  Misijný príbeh
date:   20/09/2024
---

#### Priviesť Arménsko ku Kristovi

_Andrew McChesney_

Anush sa modlila nielen za svojho otca, ale aj za ostatných 4000 obyvateľov svojho mesta v Arménsku. Potom sa Boh začal dotýkať sŕdc ľudí.

Po krste sa Anush pravidelne stretávala s ďalšími dvoma mladými ženami a spolu sa modlili za mesto. Potom zorganizovali semináre, ktoré prilákali niekoľko desiatok mladých ľudí. Potom si s podporou Euro-ázijskej divízie prenajali autobusy a so skupinami 50-tich mladých ľudí chodili na poznávacie zájazdy okolo Arménska. Členovia cirkvi pozdravovali turistov a stretávali sa s nimi na každej zastávke. Anush si všimla, že mladí ľudia boli vo svojich otázkach o Bohu úprimnejší a otvorenejší, keď boli ďaleko od svojho domova.

S rastúcim záujmom o adventistické posolstvo začal miestny kazateľ navštevovať toto mesto každú druhú nedeľu. S ľuďmi sa rozprával o vzťahoch, financiách aj o ďalších praktických otázkach. Počas dvoch rokov sa týchto stretnutí zúčastnilo naozaj veľa ľudí.

Otec bol vplyvným a uznávaným človekom, takže keď sa stal adventistom, všimlo si to celé mesto. Ľudia začali hovoriť o viere a jeho rozhodnutí vstúpiť do cirkvi, ktorá nebola národnou cirkvou. Jeho krst prelomil ľady. Miestny adventistický zbor, ktorý kedysi tvorilo sedem verných žien stretávajúcich sa v súkromnom byte, sa presťahoval do prenajatej sály, kde sa každú sobotu stretávajú desiatky ľudí. Členovia cirkvi spolu so svojimi priateľmi sa stretávajú aj online, aby sa denne modlili. Plánujú si kúpiť budovu, v ktorej bude zbor. 

Dnes otec, ktorý sa volá Armen Safaryan, spolu so svojou manželkou Gayane Badalyan a dcérou Anush Safaryan, vyrába tri druhy tofu. Ako zástupca jedinej spoločnosti na výrobu tofu v Arménsku vystúpil v národnej televízii, kde mal možnosť podeliť sa o svoju vieru a odpovedať na otázku, prečo vyrába tofu.

Otec je starší zboru a vedúci oddelenia kresťanského domova. Spolu s mamou, ktorá vedie oddelenie zdravia, sú v iných zboroch veľmi žiadaní. Otec je v krajine považovaný za vzor, pretože mnohé matky a deti stále chodia do zboru bez manželov a otcov. Otec, matka a Anush to chcú zmeniť.

„Vidíte, tento normálny arménsky muž je adventista,“ hovoria predstavitelia cirkvi, keď predstavujú otca na rôznych stretnutiach. „Muži, nie ste sami. Tento človek chodí v sobotu do zboru."

Anush rozpráva svoj príbeh vo zboroch a na stretnutiach mládeže. Hovorí: „Neuspokojte sa s tým, že vaši manželia a otcovia vám dovolia chodiť do zboru. Proste Boha, aby chodili do zboru s vami."

_Časť darov trinástej soboty z minulého štvrťroka bola použitá na otvorenie centra pre rodiny, ako je Anushina, v Jerevane v Arménsku. Ďakujeme, že svojimi darmi pomáhate šíriť evanjelium._
