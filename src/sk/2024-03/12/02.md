---
title:  „Ty si kráľ Židov?“
date:  15/09/2024
---

> <p></p>
> <sup>1</sup>Hneď na úsvite sa zišli veľkňazi so zákonníkmi a staršími i celá veľrada. Ježiša spútali, odviedli a vydali Pilátovi. <sup>2</sup>Pilát sa ho spýtal: „Ty si kráľ Židov?“ On mu odpovedal: „Ty to hovoríš.“ <sup>3</sup>Veľkňazi ho obviňovali z mnohých vecí. <sup>4</sup>Pilát sa ho znova spýtal: „Nič neodpovedáš? Pozri, čo všetko na teba žalujú.“ <sup>5</sup>Ježiš však už nič neodpovedal, takže sa Pilát čudoval. (Mar 15,1–5)

**Osobné štúdium**

`Prečítaj si text Mar 15,1–15. O čom hovorí? Pokús sa nájsť v tomto texte iróniu.`

Pontský Pilát bol miestodržiteľom Judey v rokoch 26 až 36. Nebol láskavým vodcom a mnohé jeho činy vyvolali medzi obyvateľmi krajiny zdesenie (porovnaj s Luk 13,1). Židovský súdny proces s Ježišom vyústil do rozsudku smrti za rúhanie. Ale pod rímskou nadvládou Židia vo väčšine prípadov nemohli ľudí popravovať, a tak priviedli Ježiša k Pilátovi, aby nad Ním vyniesol trest smrti aj on.

Obvinenie proti Ježišovi pred Pilátom nie je spomenuté, ale je možné zistiť ho na základe stručnej otázky, ktorú Pilát položil Ježišovi: „Ty si kráľ Židov?“ (Mar 15,2) V časoch Starej zmluvy Izraeliti pomazávali svojich kráľov, takže nie je ťažké si predstaviť, ako mohol niekto prekrútiť výraz Mesiáš („Pomazaný“). Z takéhoto označenia totiž mohlo vyplývať, že dotyčný si nárokuje pocty kráľa, a je teda priamym konkurentom či protivníkom rímskeho cisára. Kým obvinenia prednesené pred veľradou boli rúhaním, Krista pred miestodržiteľom obžalovali zo vzbury, za čo podľa rímskeho práva mohol náležať trest smrti.

Iróniou je, že Ježiš je nielen Mesiáš, ale aj Kráľ Židov. Jeho obvinenie z rúhania a poburovania bolo nesprávne. Kristovi náležala úcta. Napriek tomu Ježiš neprestáva konať kráľovským spôsobom. Jeho odpoveď Pilátovi: „Ty to hovoríš“ (Mar 15,2) je neutrálna. Ježiš svoj nárok na kráľovský titul nepopiera, ani ho nepotvrdzuje. Takáto odpoveď môže naznačovať, že Ježiš je iným druhom Kráľa (porovnaj s Ján 18,33–38).

Z textu sa dozvedáme o zvyku prepustiť na Veľkú noc jedného väzňa (Mar 15,6). Pilát sa zhromaždených ľudí pýta, či im má prepustiť „kráľa Židov“ (Mar 15,9). A hoci mohol svoju otázku myslieť ironicky, tento výsmech sa obracia proti nemu.

Verše Mar 15,9.10 sú štúdiou schopnosti a neschopnosti vnímať a chápať. Pilát chápe, že mu náboženskí vodcovia vydali Ježiša zo závisti, ale nevníma, že posunutím otázky davu nahráva práve im. Tí totiž podnecujú dav a volajú po Ježišovom ukrižovaní. A Pilát ustupuje. Ukrižovanie bolo hrozným spôsobom smrti. Nehovoriac o tom, že Pilát považoval Ježiša za nevinného. Je bolestne ironické, že kým pohanský miestodržiteľ chcel Mesiáša prepustiť, náboženskí vodcovia ho chceli ukrižovať.

**Aplikácia**

`Čo ti môže pomôcť, aby si sa nenechal strhnúť davom, aj keď je tlak veľký?`