---
title:  Odsúdený a ukrižovaný
date:  14/09/2024
---

### Texty na tento týždeň
Marek 15 (Luk 13,1; Ž 22,19; Ján 20,24–29; Ján 1,1–3; Dan 9,24–27)

**Úvodný text**
> O deviatej hodine Ježiš zvolal mocným hlasom: „Eloi, Eloi, lema sabachthani?“, čo v preklade znamená: „Bože môj, Bože môj, prečo si ma opustil?“ (Mar 15,34)

Marek 15 je zásadným textom príbehu Kristovho utrpenia. Opisuje súdny proces s Ježišom, Jeho odsúdenie, posmech vojakov, ukrižovanie a napokon aj Jeho smrť a pohreb. Udalosti v tejto kapitole sú podané strohým až chladným tónom. Marek zbytočne nekomentuje, necháva, aby jednotlivé príbehy a osoby hovorili za seba.

V tejto kapitole zohráva dôležitú úlohu irónia. Aby sme správne pochopili tento rozmer textu, považujeme za užitočné vymedziť, čo pod iróniou v tomto kontexte rozumieme.

Irónia často obsahuje tri základné zložky: (1) má dve úrovne významu, (2) nachádza sa v nej vzájomný konflikt alebo kontrast týchto dvoch významov a (3) niekto tento konflikt alebo rozpor nevidí, nerozumie, čo sa deje, a nevie, že on sám bude niesť následky toho, čo sa stalo.

Tento týždeň budeme teda študovať kapitolu, v ktorej sa nachádza veľký počet bolestných skutočností sčasti vyznievajúcich ako irónia. Medzi tieto „ironické“ prvky môžeme zaradiť Pilátovu otázku „Ty si kráľ Židov?“; posmievajúcich sa vojakov; nápis na kríži; posmešné slová náboženských vodcov a farizejov „iných zachraňoval a sám seba nemôže zachrániť“ a tiež nečakané zjavenie sa Jozefa z Arimatie. Všetky tieto bolestné irónie odhaľujú dôležité pravdy o Ježišovej smrti a o jej význame.

**Osnova lekcie**

Pätnásta kapitola Evanjelia podľa Marka nám predstavuje najtragickejšie momenty Ježišovho pozemského života – jeho odsúdenie, poníženie, popravu a pohreb. To všetko však evanjelista opisuje s nádejou, že sa tým príbeh nekončí...

- Mar 15,1–15: Ježiš pred Pilátom (nedeľa)
- Mar 15,16–20: Výsmech a poníženie Ježiša (pondelok)
- Mar 15,21–38: Ukrižovanie (utorok)
- Mar 15,33–41: Ježišova smrť (streda)
- Mar 15,42–47: Uloženie do hrobu (štvrtok)