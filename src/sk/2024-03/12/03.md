---
title:  „Buď pozdravený, kráľ Židov!“
date:  16/09/2024
---

> <p></p>
> <sup>15</sup>Vtedy Pilát, rozhodnutý vyhovieť zástupu, prepustil Barabbáša, no Ježiša dal zbičovať a vydal ho, aby ho ukrižovali. <sup>16</sup>Vojaci ho vyviedli do nádvoria vládnej budovy a zvolali celú kohortu. <sup>17</sup>Obliekli ho do purpurového plášťa, na hlavu mu nasadili korunu upletenú z tŕnia, <sup>18</sup>a začali ho pozdravovať: „Buď pozdravený, kráľ Židov!“ <sup>19</sup>Trstinou ho bili po hlave, pľuli naňho, kľakali pred ním a klaňali sa mu. <sup>20</sup>Keď sa mu dosť naposmievali, vyzliekli mu purpurový plášť a znova mu obliekli jeho šaty. Potom ho vyviedli, aby ho ukrižovali. (Mar 15,15–20)

**Osobné štúdium**

`Ako sa vojaci správali k Ježišovi (Mar 15,15–20)? Čo sa z ich konania dozvedáme?`

Pred ukrižovaním Rimania väzňov väčšinou brutálne zbili. Obeť vyzliekli, priviazali ju ku stĺpu a potom bičovali koženými bičmi, ku ktorým boli priviazané kúsky kostí, skla, kameňov alebo klincov.

Keď Ježiša zbičovali, vojaci poverení Jeho popravou pokračovali v Jeho ponižovaní. Obliekli Ho do purpurového rúcha, na hlavu Mu položili tŕňovú korunu a vysmievali sa Mu ako židovskému kráľovi. Skupina vojakov sa tu nazýva kohorta („čata“; Roh.), čo mohlo predstavovať až šesťsto mužov. Prítomnosť takého veľkého počtu vojakov súvisela s tým, že Ježiš bol odsúdený ako burič proti Rímu.

Irónia v tejto scéne je čitateľovi zrejmá. Ježiš je totiž skutočne Kráľom a posmešné slová vojakov vypovedajú o tejto pravde. Konanie vojakov bolo paródiou na spôsob, akým vojaci zdravili rímskeho cisára: „Sláva cisárovi!“ Text teda obsahuje nepriame prirovnanie Ježiša k cisárovi.

Vojaci ponižovali Ježiša tým, že Ho „bili“ trstinou po hlave, „pľuli“ na Neho a „kľakali“ pred Ním na posmešné vyjadrenie úcty. Všetky činy vojakov sú v gréčtine opísané nedokonalým časom, čo v tomto kontexte ukazuje na opakované konanie. Vojaci teda Ježiša neprestávali udierať, znova a znova na Neho pľuli a opakovane si pred Ním kľakali, aby Ho zosmiešnili. Ježiš ich konanie v tichosti prijíma a nijako neprotestuje ani sa nebráni.

Bežnou praxou pri poprave ukrižovaním bolo, že odsúdeného vyzliekli a on niesol kríž na miesto popravy nahý. Takéto konanie malo človeka pred zhromaždeným davom čo najviac ponížiť a zahanbiť.

Židia však mali k verejnej nahote odpor. Text Mar 15,20 poznamenáva, že Ježišovi vyzliekli purpurový plášť a obliekli mu Jeho šaty. Zdá sa teda, že ide o ústupok, ktorý Rimania v tomto prípade urobili voči Židom.

Ako sme už povedali, text obsahuje veľkú dávku irónie. Vojaci sa Ježišovi posmešne klaňajú a vzdávajú Mu „pocty“ ako kráľovi, len aby Ho ponížili. A pritom Ježiš bol skutočne Kráľom – nielen Židov, ale aj Kráľom rímskych vojakov.

**Aplikácia**

`Títo muži netušili, čo robia. Prečo ich nevedomosť nie je žiadnym ospravedlnením pre deň súdu?`