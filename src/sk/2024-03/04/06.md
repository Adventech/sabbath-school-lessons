---
title:  Zrno a zrnko
date:  25/07/2024
---

> <p></p>
> <sup>26</sup>Ďalej povedal: „S Božím kráľovstvom je to tak, ako keď človek zaseje zrno do zeme. <sup>27</sup>Či spí, alebo bdie, vo dne i v noci zrno klíči a rastie, ani sám nevie ako. <sup>28</sup>Zem sama od seba prináša úrodu: najprv steblo, potom klas a nakoniec plno zŕn v klase. <sup>29</sup>Keď potom vydá úrodu, hneď priloží kosák, lebo nastala žatva.“ (Mar 4,26–29)

> <p></p>
> <sup>30</sup>A pokračoval: „K čomu prirovnáme Božie kráľovstvo alebo akým podobenstvom ho znázorníme? <sup>31</sup>Je ako horčičné zrnko, ktoré je po zasiatí do zeme najmenšie zo všetkých semienok na zemi, <sup>32</sup>ale zasiate vzíde a býva mohutnejšie ako všetky iné rastliny a vyháňa také veľké konáre, že v jeho tieni môžu hniezdiť nebeské vtáky.“ (Mar 4,30–32)

**Osobné štúdium**

`Čo je hlavnou myšlienkou podobenstva o rastúcom zrne (Mar 4,26–29)?`

Väčšina textov Evanjelia podľa Marka má paralely u Matúša, u Lukáša alebo u oboch. Toto krátke podobenstvo je však jedinečné práve pre Marka. Ťažiskom podobenstva je proces rastu. Ježiš naznačuje, že takto funguje Božie kráľovstvo. Ľudia majú svoju úlohu, ale skutočný rast je dielom Boha. Nie je to nekonečný proces. S dozrievaním obilia sa príbeh náhle končí. Práve tak druhý príchod Krista náhle ukončí dejiny nášho sveta.

`Čo je hlavnou myšlienkou podobenstva o horčičnom zrnku (Mar 4,30–32)?`

Toto podobenstvo vyzdvihuje, ako niečo veľmi malé vyrastie do niečoho pozoruhodne veľkého. Horčičné zrnká merajú v priemere približne jeden milimeter. V texte opísaná rastlina je pravdepodobne horčica čierna (Brassica nigra) s veľmi drobnými semienkami (viac ako päťsto semienok v jednom grame). Aj keď nejde o najmenšie semienka na svete, sú dosť malé, najmä v porovnaní s rastlinou, ktorá môže dorásť až do výšky jeden a pol metra. Ježiš poznamenáva, že v „konároch“ horčice dokonca hniezdia vtáky. Tieto slová sú odkazom na texty Ž 104,12 a Dan 4,10–12. Žalm 104 hovorí o Božej moci pri stvorení sveta a Daniel 4 predstavuje Nebukadnesara ako veľký strom, pod ktorým celý svet nachádza tieň a potravu.

Ježiš hovorí o tom, že Božie kráľovstvo, ktoré začalo ako veľmi malé, stane sa veľkým a mocným. Ľudia v Ježišových časoch možno pozerali s dešpektom na zaprášeného potulného kazateľa z Galiley a Jeho skupinku učeníkov, ale čas ukázal, že Jeho kráľovstvo milosti rastie a neustále sa rozširuje po celom svete.

**Aplikácia**

`„A toto evanjelium o kráľovstve sa bude hlásať po celom svete na svedectvo všetkým národom. A potom príde koniec.“ (Mat 24,14) Aká bola „cirkev“, keď Ježiš vyriekol tieto slová? Prečo ide o pozoruhodnú a našu vieru potvrdzujúcu predpoveď?`