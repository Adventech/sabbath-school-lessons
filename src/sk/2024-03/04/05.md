---
title:  Podobenstvo o lampe a o meraní
date:  24/07/2024
---

> <p></p>
> <sup>21</sup>Ďalej im povedal: „Vari sa prináša lampa nato, aby ju postavili pod mericu alebo pod posteľ? Či nie nato, aby ju postavili na svietnik? <sup>22</sup>Nič nie je také skryté, aby nebolo odhalené, a nič také utajené, aby to nevyšlo najavo. <sup>23</sup>Kto má uši na počúvanie, nech počúva!“ <sup>24</sup>Ďalej im hovoril: „Dávajte si pozor, čo počúvate! Akou mierou meriate, takou vám bude namerané, ba ešte aj pridané, <sup>25</sup>lebo kto má, tomu bude pridané, a kto nemá, tomu bude vzaté aj to, čo má.“ (Mar 4,21–25)

**Osobné štúdium**

`Na čo kladie Ježiš dôraz v podobenstve o lampe (Mar 4,21–25)?`

Tak ako dnes, aj v Ježišových dňoch sa domy líšili veľkosťou a spôsobom konštrukcie. Mnoho obydlí bolo inšpirovaných gréckym vzorom, kde sa domy stavali okolo dvora či akéhosi nádvoria. Nevieme, o akom dome Ježiš hovorí v podobenstve. Možno o honosnom dome boháčov, alebo o malom, chudobnom dome roľníkov. Nech išlo o akúkoľvek stavbu, platí rovnaká zásada: jedného dňa bude pravda o Ježišovi odhalená.

V podobenstve o lampe Ježiš kladie dve otázky (Mar 4,21). Prvá očakáva negatívnu odpoveď: Lampa sa predsa nedáva ani pod kôš, ani pod posteľ. Na druhú otázku očakávame kladnú odpoveď: Lampa sa predsa dáva na svietnik alebo iné vyvýšené miesto. Ježiš predkladá absurdné a vtipné obrazy, aby zdôraznil, o čo mu ide. Lampa slúži na osvetlenie, inak stráca svoj účel. V nasledujúcom verši (Mar 4,22) Ježiš vysvetľuje podobenstvo odkazom na tajomstvá, ktoré boli zverejnené. Každý, komu niekto odcudzil mobil alebo napadol počítač, vie, čo znamená zverejnenie tajomstiev! V podobenstve však Ježiš hovorí o pravdách evanjelia.

`Aké ponaučenie Ježiš prináša prostredníctvom podobenstva o meracej nádobe (Mar 4,24.25)?`

Na mnohých miestach vo svete sa čerstvé produkty predávajú na otvorených trhoch. Predajcovia zvyčajne majú zariadenie na meranie množstva predávaného produktu. Bežnou praxou takýchto predajcov je pridať k odmeranému či odváženému tovaru o niečo viac, aby kupujúci mal pocit, že sa s ním zaobchádza spravodlivo. Ježiš nadväzuje na spôsob, akým dobrí predajcovia zaobchádzajú s kupujúcimi, aby poukázal na otvorenosť voči pravde. Ak je človek otvorený a nasleduje svetlo, dostane ešte viac. Ale ak odmietne svetlo, bude mu odobraté aj to, čo mal predtým.

**Aplikácia**

`Ako môžeš do svojho života aplikovať princíp z podobenstva o meracej nádobe?`