---
title:  Ježišov výklad
date:  22/07/2024
---

> <p></p>
> <sup>13</sup>Potom im povedal: „Nerozumiete tomuto podobenstvu? Ako potom pochopíte všetky ostatné podobenstvá? <sup>14</sup>Rozsievač rozsieva slovo. <sup>15</sup>To zrno vedľa cesty sú tí, čo ho počúvajú, ale hneď prichádza satan a oberá ich o slovo zasiate do nich. <sup>16</sup>Podobne je to aj s tými, u ktorých je zasiate do skalnatej pôdy: keď slovo počujú, hneď ho s radosťou prijímajú, <sup>17</sup>no nemajú v sebe koreň, sú chvíľkoví. Keď potom príde súženie alebo prenasledovanie pre to slovo, hneď odpadnú. ... <sup>20</sup>Nakoniec sú takí, u ktorých je zasiate do dobrej pôdy: slovo počúvajú, prijímajú a prinášajú úžitok tridsaťnásobný, šesťdesiatnásobný, ba aj stonásobný.“ (Mar 4,13–17.20)

**Osobné štúdium**

Ježiš dokončil svoje podobenstvo, ale nedal k nemu žiadne bezprostredné vysvetlenie. Podľa textu (Mar 4,1) Ježiš vyrozprával podobenstvo pred „veľkým zástupom“. Až neskôr v oveľa menšom kruhu (Mar 4,10) vysvetlil zmysel podobenstva.

`Prečítaj si Mar 4,13–20. Ako Ježiš vyložil podobenstvo o rozsievačovi?`

Ježiš interpretuje podobenstvo tak, že pomocou rôznych aspektov, ktoré nie sú súčasťou príbehu, vysvetľuje detaily daného príbehu. Jeho výklad naznačuje, že príbeh je voľnou alegóriou s odkazmi na skutočný svet, nie nevyhnutne odkazom na každý jednotlivý detail.

Ježiš označuje zrnko ako „slovo“. Ide o odkaz na Božie slovo, ako ho kázal Ježiš. Apoštol Jakub píše: „Preto odhoďte všetku nečistotu a nánosy zloby a v tichosti prijímajte zasiate slovo, ktoré má moc spasiť vaše duše.“ (Jak 1,21)

Rôzne pôdy predstavujú rôzne typy poslucháčov. V Ježišovom výklade Slovo počuje každý. To znamená, že zrnko je zasiate do každého druhu pôdy. Odozva na počuté je však rôzna. Pôda na kraji cesty je tvrdá a vtáky veľmi rýchlo zrnká vyzobú. Ježiš to spája so satanovou snahou pripraviť ľudí o pravdu. Skalnatá pôda má malú hĺbku a v tejto súvislosti Ježiš hovorí o ľuďoch s plytkými záväzkami, ktorí nepočítali s tým, že učeníctvo niečo stojí. Zaburinená pôda udusí zrnká, ktoré sa do nej dostanú. Ježiš označuje burinou starosti o život a bohatstvo. Práve tieto faktory napokon udusia zasiate Slovo. Dobrá pôda predstavuje tých, ktorí počúvajú Slovo a prijímajú ho. Slovo v nich rastie a prináša bohatú úrodu.

Najpodrobnejšie Ježiš vysvetľuje osud zrnka v skalnatej pôde a v pôde s množstvom buriny. Keď Ježiš opisuje poslucháčov na skalnatej pôde, poukazuje na protikladné prvky – prijímajú Slovo s radosťou, ale sú len dočasnými učeníkmi. Keď príde prenasledovanie, odpadnú. Určitým kontrastom sú poslucháči v pôde plnej buriny. Neodpadnú pre ťažkosti, ale preto, že do ich života vstupuje záujem o svetské veci a žiadostivosť. Orientujú sa na svet, nie na Božie kráľovstvo. Ich pozornosť a túžba sú naplno zaujaté tým, čo ponúka svet naokolo.

**Aplikácia**

`Uvažuj o svojom vlastnom živote. Vkrádajú sa do neho nejaké charakteristiky zrnka na kraji cesty, v kamenistej pôde alebo v zaburinenej pôde? Často sa to môže diať oveľa nepozorovateľnejšie, než si dokážeme uvedomiť. Potrebuješ vo svojom živote niečo zmeniť? Ako to môžeš urobiť?`