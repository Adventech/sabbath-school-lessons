---
title:  Podobenstvo o rozsievačovi
date:  21/07/2024
---

> <p></p>
> <sup>3</sup>„Počúvajte! Rozsievač vyšiel siať. <sup>4</sup>Keď rozsieval, niektoré zrno padlo na kraj cesty, prileteli vtáky a pozobali ho. <sup>5</sup>Iné padlo na skalnatú pôdu, kde nemalo dostatok zeme. Hneď vzišlo, lebo nebolo hlboko v zemi. <sup>6</sup>Keď potom vyšlo slnko, spálilo ho a pretože nemalo koreň, uschlo. <sup>7</sup>Ďalšie padlo medzi tŕnie. Tŕnie sa rozrástlo a udusilo ho, takže neprinieslo úrodu. <sup>8</sup>A iné padlo do dobrej pôdy, vzišlo, vyrástlo a prinieslo úrodu: niektoré tridsaťnásobnú, iné šesťdesiatnásobnú a ďalšie stonásobnú.“ <sup>9</sup>A dodal: „Kto má uši na počúvanie, nech počúva!“ (Mar 4,3–9)

**Osobné štúdium**

`Prečítajte si text Mar 4,1–9. Čo sa deje so zrnkami v rôznych druhoch pôdy?`

Pri čítaní Ježišových podobenstiev sa čitatelia často usilujú čo najrýchlejšie prejsť k výkladu, ktorý podáva Ježiš. Má to svoj zmysel, veď napokon cieľom príbehov je naučiť poslucháčov nejakú duchovnú pravdu pre kresťanský život. Niekedy však Ježiš svoje podobenstvá nevysvetľuje a končí ich len krátkymi komentármi, ako napríklad: „Božie kráľovstvo je podobné...“ alebo „Kto má uši na počúvanie, nech počúva...“

Je však dobré príliš sa pri čítaní podobenstiev neponáhľať. Radšej sa zamyslime a pokúsme sa analyzovať samotný príbeh, aby sme zachytili smer, ktorým ukazujú jeho rôzne rozprávačské charakteristiky. Keď to urobíme s podobenstvom o rozsievačovi, získame množstvo postrehov. Zrnko je v každom prípade rovnaké, ale padá do štyroch rôznych typov pôdy. Typ pôdy je dôležitým aspektom toho, čo sa so zrnkom stane. Namiesto jedného súvislého príbehu tvoria podobenstvo štyri samostatné príbehy, z ktorých každý prináša relatívne samostatnú a ucelenú výpoveď. Jednotlivé príbehy sa postupne predlžujú.

Zrnko, ktoré padlo na kraj cesty, okamžite vyzobali vtáky. „Keď rozsieval, niektoré zrno padlo na kraj cesty, prileteli vtáky a pozobali ho.“ (Mar 4,4)

Zrnku, ktoré padne na skalnatú pôdu, trvá niekoľko dní alebo týždňov, kým dosiahne svoj neúspešný výsledok – spáli ho slnko.

Zrnku, ktoré padne na zaburinenú pôdu, trvá ešte dlhšie, kým dosiahne svoj neproduktívny koniec a udusí ho tŕnie.

Zrnku, ktoré padne na kvalitnú pôdu, trvá najdlhšie zo všetkých, pravdepodobne celé vegetačné obdobie, kým prinesie mnohonásobnú úrodu.

Tri z príbehov hovoria o nezdare. Iba ten posledný hovorí o úspechu, o dobrej a hojnej úrode. Výpovede sú čoraz dlhšie a čoraz dlhší je aj časový úsek, ktorý opisujú. Spolu so skutočnosťou, že úspešne sa končí iba jeden príbeh, si uvedomujeme, že podobenstvo ukazuje na jednej strane na veľké riziko nezdaru a na druhej strane na bohatý výsledok úspechu.

Zdá sa, že podobenstvo poukazuje na cenu učeníctva a súvisiace riziká, ale aj na bohatú odmenu za nasledovanie Ježiša.

**Aplikácia**

`Aké ďalšie duchovné naučenia môžeme spoznať pri pozorovaní prírody?`