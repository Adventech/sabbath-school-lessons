---
title:  Dôvod na podobenstvá
date:  23/07/2024
---

> <p></p>
> <sup>10</sup>Keď bol potom sám, tí, čo boli okolo neho spolu s Dvanástimi, sa ho pýtali, čo znamenajú podobenstvá. <sup>11</sup>Povedal im: „Vám je dané poznať tajomstvo Božieho kráľovstva, ale tým, čo sú vonku, sa všetko podáva v podobenstvách, <sup>12</sup>aby len hľadeli a hľadeli, ale nevideli, a aby len počúvali a počúvali, ale nechápali, aby sa neobrátili a nebolo im odpustené.“ (Mar 4,10–12)

**Osobné štúdium**

`Prečo Ježiš učil v podobenstvách (Mar 4,10–12)?`

Povrchné čítanie týchto veršov vyvoláva dojem, že Ježiš učil v podobenstvách, aby udržal svoje pravdy skryté pred tými, čo nepatrili k Jeho najbližším („tí, čo sú vonku“). Takýto pohľad sa však nezhoduje s Ježišovým konaním na iných miestach  u Marka. Dozvedáme sa napríklad, že Ježiš bol zarmútený nad tvrdým srdcom náboženských vodcov (Mar 3,5.6). Ježiš bral vážne argumenty zákonníkov a podrobne vysvetľoval, prečo sa mýlia (Mar 3,22–30). Na inom mieste Marek ukazuje, že náboženskí vodcovia chápu, že Ježišovo podobenstvo o nájomníkoch je o nich (Mar 12,1–12). Išlo vlastne o varovanie, kam smeruje ich sprisahanie proti Nemu a aké hrozné následky bude mať pre nich takéto konanie. Keby Ježišovi na nich nezáležalo, nevaroval by ich. Práve preto potrebujeme podrobnejšie preskúmať Ježišove výroky v tejto kapitole (Marek 4). Len tak budeme môcť pochopiť význam Jeho slov.

`Prečítaj si text Iz 6,1–13. Čo sa tu deje s Izaiášom a aké posolstvo má odovzdať Izraelu?`

Ježiš v našom úvodnom texte (Mar 4,12) parafrázuje verše Iz 6,9.10. Izaiáš sa nachádza v chráme a dostáva zjavenie. Vidí Boha a je ohromený Božou slávou a vlastnou nečistotou. Boh ho očistí a poverí ho šokujúcim posolstvom. Podobne ako u Marka, aj u Izaiáša sa tieto slová zdajú byť v rozpore so zvyš-kom prorokovej knihy, v ktorej nachádzame mnoho slov útechy pre Boží ľud.

V Izaiášovi 6 má prorokovo posolstvo šokovať ľudí a priviesť ich k prebudeniu a odvráteniu sa od zlých ciest.  U Marka sa kľúč k pochopeniu Ježišových slov nachádza v tomto výroku: „Lebo každý, kto plní Božiu vôľu, je môj brat, sestra a matka.“ (Mar 3,35) Aby sme pochopili Ježišove slová a učenie, musíme konať Božiu vôľu. Práve konanie Božej vôle privádza človeka do Ježišovej rodiny. Tí, ktorí sa už rozhodli, že Ježiš je posadnutý diablom, nebudú Jeho slová počúvať.

Zmyslom Ježišových slov (Mar 4,10–12 v kontexte Izaiáš 6) nie je zabrániť ľuďom vidieť, počuť, chápať a obrátiť sa. Zmyslom je ukázať, že naše vlastné predsudky a tvrdosť nášho srdca nám môžu brániť prijať spasiteľnú pravdu.

Táto pravda je hlavným posolstvom podobenstva o rozsievačovi. Každý sa sám rozhoduje, akým typom pôdy sa stane. Je na nás, či sa rozhodneme vidieť, počuť, chápať a obrátiť sa, alebo sa zatvrdíme. Každý sa rozhoduje sám za seba. Spasenie je otázka nášho vlastného rozhodnutia.

**Aplikácia**

`Čo môže človek urobiť preto, aby bol otvorený pre Božie pravdy?`