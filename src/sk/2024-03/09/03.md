---
title:  Prekliaty figovník a vyčistený chrám
date:  26/08/2024
---

> <p></p>
> <sup>17</sup>Učil ich a hovoril: „Či nie je napísané: Môj dom sa bude nazývať domom modlitby pre všetky národy? Vy ste však z neho urobili pelech lotrov.“ <sup>18</sup>Počuli to veľkňazi a zákonníci a hľadali spôsob, ako ho zahubiť. Báli sa ho však, lebo celý zástup bol nadšený jeho učením. (Mar 11,17.18)

**Osobné štúdium**

`Prečítaj si text Mar 11,12–26. V čom spočíva zmysel a posolstvo opísaných udalostí?`

Ráno Ježiš prichádzal z Betánie, vzdialenej od Jeruzalema len asi tri kilometre. Počas cesty dostal hlad. Keď z diaľky uvidel figovník plný listov, podišiel bližšie a hľadal na ňom nejaké skoré ovocie. Takéto konanie by sa nepovažovalo za krádež, pretože podľa starozmluvného práva bolo možné vziať si z poľa alebo sadu blížneho toľko, aby človek utíšil svoj hlad (3Moj 19,9; 23,22; 5Moj 23,25). Ježiš však na strome nenašiel žiadne ovocie, a preto mu povedal: „Nech z teba už nikto nikdy viac neje ovocie.“ (Mar 11,14) Takéto konanie bolo pre Ježiša mimoriadne netypické. Čo však nasledovalo, bolo ešte pozoruhodnejšie.

Udalosti opísané vo veršoch Mar 11,15–19 sa odohrali pravdepodobne na nádvorí pohanov, kde sa predávali zvieracie obete. Z historických záznamov vieme, že takýto obchod sa začal len nedávno, počas veľkňaza Kaifáša. Ježiš vyháňa z nádvoria všetkých predavačov, aby sa na tomto mieste opäť mohlo odohrávať pokojné uctievanie Hospodina. Jeho čin bol priamym útokom na tých, čo mali na starosti fungovanie chrámu.

Ježišova ostrá kritika bezbožného konania v chráme vychádza zo spojenia dvoch starozmluvných textov. Trvá na tom, že chrám má byť „domom modlitby pre všetky národy“ (Iz 56,7), čo sa jednoznačne týka aj ľudí s pohanským pôvodom. Potom hovorí, že vodcovia urobili z chrámu „pelech lotrov“ (Jer 7,11). Na konci tohto úžasného dňa Ježiš a Jeho učeníci opúšťajú mesto (Mar 11,19).

Nasledujúce ráno sa Ježiš s učeníkmi opäť vydáva do Jeruzalema (Mar 11,20–26). Učeníci žasnú, keď vidia figovník vyschnutý až do koreňov. Ježiš ich prostredníctvom svojho vysvetlenia učí o modlitbe a odpustení. Čo to všetko znamená?

Tieto dva príbehy sú štvrtým „sendvičovým príbehom“ u Marka (pozri 3. lekciu). V takýchto príbehoch dochádza k zdramatizovanej irónii, keď paralelné postavy konajú opačne alebo opačné postavy konajú rovnako. V tomto príbehu tvoria paralelu figovník a chrám. Ježiš preklína figovník, ale čistí chrám – ide o opačné činy. Iróniou však je, že náboženskí vodcovia teraz plánujú zabiť Ježiša a tento čin bude znamenať koniec významu chrámových obradov, ktoré sa naplnili v Ježišovi.

**Aplikácia**

`Ktoré oblasti tvojho života by mal Ježiš očistiť? Ako sa niečo také môže stať?`