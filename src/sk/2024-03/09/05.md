---
title:  Pozemské povinnosti a nebeské výsledky
date:  28/08/2024
---

> <p></p>
> <sup>16</sup>Keď mu ho [denár] priniesli, spýtal sa ich: „Čí je to obraz a nápis?“ Odpovedali: „Cisárov!“ <sup>17</sup>A Ježiš im povedal: „Čo je cisárovo, odovzdajte cisárovi, a čo je Božie, Bohu!“ Boli úplne ohromení. (Mar 12,16.17)

> <p></p>
> <sup>26</sup>A pokiaľ ide o mŕtvych, že budú vzkriesení, nečítali ste v Mojžišovej knihe o horiacom kre, ako povedal Boh Mojžišovi: Ja som Boh Abraháma, Boh Izáka a Boh Jákoba? <sup>27</sup>Veď on nie je Bohom mŕtvych, ale živých! Veľmi blúdite!“ (Mar 12,26.27)

**Osobné štúdium**

`Prečítaj si verše Mar 12,13–27. Aké pravdy v nich Ježiš prináša? Čo Ježiša viedlo k vysloveniu týchto právd?`

Náboženskí vodcovia sa pokúšali nachytať Ježiša pri niečom, čo by mohli použiť na Jeho obžalobu pred rímskym miestodržiteľom alebo na Jeho očiernenie pred ľuďmi. V spore zaznamenanom v Mar 12,13–17 išlo o otázku platenia daní. V danom čase by sa odmietnutie platiť dane mohlo považovať za vzburu proti rímskej vláde, čo bol mimoriadne vážny priestupok.

Ježišova odpoveď dať cisárovi, čo je cisárovo, a Bohu, čo je Božie, mu samozrejme pomohla vyviaznuť z pasce, do ktorej sa Ho snažili chytiť. Jeho slová však prinášajú aj hlboké poučenie o zodpovednosti veriaceho voči vláde.

„Kristus neodpovedal vyhýbavo, ale priamo na otázku. Držal v ruke rímsku mincu s menom a podobou cisára a vyhlásil, že pod ochranou Rímskej ríše sú povinní žiadanú podporu odviesť, ak to, pravda, nie je v rozpore s vyššou povinnosťou. Mali sa pokojne podriaďovať zákonom zeme, no vždy mali predovšetkým pamätať na vernosť Bohu.“ (DA 602; CL 389)

Po farizejoch a herodiánoch prišli za Ježišom saduceji s otázkou týkajúcou sa vzkriesenia mŕtvych. Saduceji boli kňazskou skupinou, ktorá ako Písmo prijímala iba Tóru, teda päť Mojžišových kníh. Títo veriaci vzkriesenie mŕtvych odmietali. Príbeh, ktorý Ježišovi vyrozprávali, bol pravdepodobne vymyslený. Týkal sa siedmich bratov a jednej ženy. Mojžišov zákon riešil otázku zachovania majetku v rodovej línii. Ak zomrel muž, ktorý nezanechal synov, jeho brat sa oženil s vdovou a všetky deti narodené v tomto zväzku boli podľa zákona deťmi mŕtveho muža a teda aj jeho dedičmi (5Moj 25,5–10).

V snahe spochybniť učenie o zmŕtvychvstaní saduceji poukazovali na morálnu dilemu, koho manželkou by sa takáto žena stala pri vzkriesení. Ježiš odpovedá na ich argumenty v dvoch krokoch, odvolávajúc sa pritom na Písmo a Božiu moc. Po prvé, opisuje Božiu moc pri vzkriesení a naznačuje, že v nebi nebudú sobáše. Potom obhajuje učenie o vzkriesení odvolaním sa na 2Moj 3,1–22, kde Boh hovorí, že je Bohom Abraháma, Izáka a Jákoba. To podľa Ježiša znamená, že budú vzkriesení. Nemôžu predsa zostať mŕtvi, ak Boh je Bohom Abraháma, Izáka a Jákoba, ktorí sú zatiaľ mŕtvi.

**Aplikácia**

`Čo by si odpovedal na otázku, či poznáš Božiu moc? (Pozri Mar 12,24.) Z čoho by vychádzala tvoja odpoveď?`