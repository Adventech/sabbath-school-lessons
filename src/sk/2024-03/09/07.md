---
title:  Podnety na zamyslenie
date:  30/08/2024
---

V knihe Cesta lásky si prečítajte kapitoly „Podobenstvo o figovníku“ (DA 580–588; CL 373–377), „Opäť v chráme“ (DA 589–600; CL 378–387) a „Nástrahy“ (DA 601–609; CL 388–393).

„Toto varovné napomenutie platí pre všetky časy. Kristovo zlorečenie stromu, ktorý stvorila jeho ruka, je výstrahou všetkým cirkvám i všetkým kresťanom. Kto chce žiť podľa Božieho zákona, musí slúžiť iným. Mnohým však chýba Kristovo milosrdenstvo a obetavosť. Niektorí sa pokladajú za príkladných kresťanov, no nechápu, v čom spočíva pravá služba Bohu. Ich plány a zámery sledujú len sebecký cieľ. Hlavnou pohnútkou ich konania je vlastný záujem. Sebecká ziskuchtivosť im určuje hodnotu času. To je cieľ ich každodenného života. Slúžia sebe, nie iným. O druhých sa nezaujímajú. Boh ich stvoril pre svet, kde treba nesebecky slúžiť. Prial si, aby svojim blížnym podľa svojich možností pomáhali. Ich ja vyrástlo do tej miery, že im zacláňa všetko ostatné. S inými ľuďmi nemajú nijaké živé spojenie. Tí, čo žijú len pre seba, podobajú sa navonok sľubnému, no neplodnému figovníku. Majú len formu pobožnosti, bez pokánia a viery. Svojím vyznaním sa hlásia k Božiemu zákonu, no chýba im poslušnosť. Hovoria, ale nekonajú. Kristus svojím súdom nad figovníkom ukázal, ako sa mu prázdna zbožnosť protiví. Oznámil, že ten, kto otvorene hreší, má menšiu vinu ako ten, kto predstiera, že Bohu slúži, no nijaké ovocie na jeho slávu neprináša.“ (DA 584; CL 375.376)

**Námety na spoločné uvažovanie**

`Zamyslite sa nad významom Kristovho vyčistenia chrámu. Ako by sa podstata Jeho konania mohla týkať našej cirkvi dnes? Ako by sa mohlo takéto „vyčistenie“ uskutočniť?`

`Vo všetkých evanjeliách sa Ježiš opakovane odvoláva na Písmo a na to, ako sa musí naplniť. Čo sa z Jeho slov dozvedáme o dôležitosti Písma pre život viery? Prečo musíme odmietnuť akékoľvek pokusy zmenšovať autoritu Písma? V čom je nebezpečná myšlienka, že Písmo je len výsledkom predstáv ľudí o Bohu, o tom, kto Boh je a ako koná?`

`Kde sa nachádza hranica medzi cirkvou a štátom? Ako k hľadaniu odpovede na túto otázku prispievajú Ježišove slová v Mar 12,13–17?`

`Vyhľadajte texty, ktoré hovoria o vzkriesení. Prečo je toto učenie také dôležité pre našu vieru, najmä v súvislosti s učením Písma o stave mŕtvych?`

Západ slnka: 19.31