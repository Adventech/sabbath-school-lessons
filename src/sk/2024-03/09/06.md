---
title:  Najdôležitejšie prikázanie
date:  29/08/2024
---

> <p></p>
> <sup>28</sup>Jeden zo zákonníkov, ktorý počul, ako sa dohadujú, podišiel bližšie, lebo videl, že Ježiš im odpovedal správne. Spýtal sa ho: „Ktoré prikázanie je zo všetkých najdôležitejšie?“ <sup>29</sup>Ježiš odpovedal: „Najdôležitejšie je toto: Počuj, Izrael! Pán, náš Boh, je jediný Pán! <sup>30</sup>Milovať budeš Pána, svojho Boha, celým svojím srdcom, celou dušou, celou mysľou a celou silou. <sup>31</sup>Druhé je toto: Milovať budeš svojho blížneho ako seba samého. Iného väčšieho prikázania ako sú tieto, niet.“ <sup>32</sup>Zákonník mu povedal: „Správne, učiteľ, povedal si pravdu! Jediný je a okrem neho iného niet.“ (Mar 12,28–32)

**Osobné štúdium**

`Preštuduj si text Mar 12,28–34. V čom bol postoj zákonníka k Ježišovi neobvyklý? Ako Ježiš odpovedal na jeho otázku?`

V Evanjeliu podľa Marka sa až do tejto chvíle väčšina náboženských vodcov, až na niekoľko výnimiek, stavia k Ježišovi nepriateľsky. To platí najmä v Jeruzaleme, kde Ježiš čelil útokom kňazov zodpovedných za uctievanie v chráme, ktoré tvorilo jadro celého judaizmu. Tu sa však stretávame so zákonníkom, ktorý si vypočul Ježišov spor so saducejmi a ocenil Jeho odpovede. Prejavil tým nielen čestnosť, ale aj odvahu tvárou v tvár prevládajúcej nevraživosti voči Ježišovi. Bolo by jednoduchšie stáť kdesi opodiaľ a nemo sa prizerať. Tento človek však má pochopenie pre Ježišove postoje a nebojí sa dokonca Ježiša nahlas pochváliť.

Vo svojej otázke sa zákonník dostáva k podstate náboženstva. Pýta sa Ježiša, ktoré prikázanie je najdôležitejšie. Ježiš odpovedá jednoducho a jasne, citujúc šema, vyznanie viery z 5Moj 6,4.5. Najdôležitejšie prikázanie je podľa Ježiša milovať svojho Boha celým svojím srdcom, celou dušou, mysľou a silou – teda všetkým, čo tvorí našu podstatu. Ježiš vo svojej odpovedi pridáva aj druhé najdôležitejšie prikázanie, pričom opäť cituje Starú zmluvu, tentoraz 3Moj 19,18, keď hovorí: „Milovať budeš svojho blížneho ako seba samého.“ (Mar 12,31)

Niekedy sa ľudia čudujú, ako je možné prikazovať lásku. Pomáha nám to vysvetliť kultúrny kontext príkazu v 5. Mojžišovej. Je tu použitý jazyk pochádzajúci zo starovekých zmlúv. Zmluvné strany sa výrazom „milovať“ zaväzovali k vernosti požiadavkám zmluvy a k jej vernému plneniu. A hoci nevylučuje koncept hlbokej náklonnosti medzi stranami, oveľa viac sa zameriava na činy, ktoré preukazujú takúto vernosť.

Zákonník bol úprimný, videl čistotu a priamosť Ježišovej odpovede a nebál sa to vyjadriť. Celkom živo si pritom dokážeme predstaviť zachmúrené pohľady náboženských vodcov, keď počujú čestného zákonníka potvrdiť Ježišovu odpoveď ako platnú. Nikto z nich by na niečo také nepristal. Aj Ježiš ocenil zákonníka za jeho úprimnú odpoveď a povedal mu, že nie je ďaleko od Božieho kráľovstva. „Nebyť ďaleko“ neznamená byť vo vnútri. Zákonníkovi chýbali ešte dva kroky na ceste viery: rozpoznať, kto je Ježiš, a nasledovať Ho.

**Aplikácia**

`Ako sa môžeš naučiť milovať Boha a svojich blížnych ako seba samého? Prečo je kríž kľúčom k nasledovaniu týchto príkazov?`