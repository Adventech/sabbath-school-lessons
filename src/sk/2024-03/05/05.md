---
title:  Odmietnutie a prijatie
date:  31/07/2024
---

> <p></p>
> <sup>1</sup>Potom odtiaľ odišiel a vrátil sa do svojej domoviny. Učeníci ho nasledovali. <sup>2</sup>Keď nadišla sobota, začal učiť v synagóge. Počúvalo ho množstvo ľudí, ktorí sa s úžasom pýtali: „Odkiaľ to ten človek má? Aká je to múdrosť, ktorej sa mu dostalo? Aké mocné činy sa dejú jeho rukami! <sup>3</sup>Nie je to ten tesár, syn Márie a brat Jakuba, Jozesa, Júdu a Šimona? A nežijú jeho sestry u nás?“ I pohoršovali sa nad ním. <sup>4</sup>Nato im Ježiš povedal: „Prorok nie je bez cti, iba ak vo svojej domovine, medzi svojimi príbuznými a vo vlastnom dome.“ <sup>5</sup>Nemohol tam vykonať nijaký mocný čin, iba čo na niektorých chorých položil ruky a uzdravil ich. <sup>6</sup>A čudoval sa ich neviere. Potom chodil po okolitých dedinách a vyučoval. (Mar 6,1–6)

**Osobné štúdium**

`Prečo Ježiša odmietli ľudia z mesta, v ktorom vyrastal (Mar 6,1–6)?`

Často sa stáva, že keď sa človek z dediny alebo malého mesta stane úspešným, a vďaka tomu verejne známym, ľudia doma sú na to hrdí, tešia sa z jeho úspechu a občas sa aj snažia prisvojiť si niečo z jeho popularity. Nazaret bol pravým opakom. Obyvatelia mestečka boli pohoršení a zaskočení úspechom a popularitou Ježiša ako učiteľa a liečiteľa. Nedokázali prijať, že sa z obyčajného tesára stal uznávaný učiteľ. Nepriateľstvo voči Nemu mohlo vyplývať aj z toho, že väčšinu svojich zázrakov urobil v Kafarnaume a nie doma (pozri Luk 4,23). O nezhodách, ktoré mal so svojou rodinou, sme už tiež hovorili (Mar 3,31–35).

`Prečítaj si text Mar 6,7–30. V čom spočíva kontrast medzi vyslaním dvanástich apoštolov a sťatím hlavy Jána Krstiteľa?`

Ide o tretí „sendvičový“ príbeh u Marka. Vyslanie dvanástich apoštolov, aby kázali Ježišovo posolstvo všade, kam prídu, stojí v ostrom kontraste s uväznením a umlčaním Jána Krstiteľa. Učeníci dostanú príkaz, aby putovali naľahko a spoliehali sa na podporu druhých. Vďaka tejto stratégii sa misionári stávajú závislými od ľudí, ktorým prinášajú evanjelium. Takáto situácia im pomáha vytvárať vzťah s tými, ktorí potrebujú počuť posolstvo milosti.

Ján Krstiteľ však nemal takéto puto s Herodesom a jeho rodinou. Jánova smrť je opísaná šokujúco detailne. Komplot, ktorý zorganizovala Herodias, využil Herodesovu rozpoltenosť, váhavosť a žiadostivosť. Zdá sa, že dcéra Herodiady prispela k škandalóznemu plánu bizarnou požiadavkou, aby jej na podnose priniesli hlavu Jána Krstiteľa.

Umlčanie jasného hlasu Jána Krstiteľa nastáva v rovnakom čase, keď dvanásti apoštoli začali hlásať pokánie, ako to pred nimi robil Ján. Jeho smrť predznamenáva smrť Ježiša Krista. Ján je zabitý, pochovaný a hovorilo sa o ňom, že vstal z mŕtvych (Mar 6,14–16.29). Podobný osud čakal aj Ježiša (Marek 15 a 16). Tieto paralelné príbehy poukazujú na prichádzajúcu krízu, ktorá sa bude týkať nielen Ježiša, ale aj Jeho nasledovníkov.

**Aplikácia**

`Stretol si sa niekedy s podobným odmietnutím ako Ježiš? Prežil si pre svoju vieru nejakú ťažko pochopiteľnú krízu? Čo si sa z týchto skúseností naučil? Ako ti to môže pomôcť v budúcnosti?`