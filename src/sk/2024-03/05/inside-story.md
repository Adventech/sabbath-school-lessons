---
title:  Misijný príbeh
date:   02/08/2024
---

#### Nečekaná změna názoru

_Andrew McChesney_

Jako studentka univerzity Anuš mnohokrát slyšela: „Až dostuduješ, dáme ti práci.“ Když však promovala, nikdo jí práci nenabídl.

Otec byl hluboce znepokojen. V Arménii otcové často pomáhají svým dětem získat práci. Někteří otcové dokonce podplácejí firmy, aby jejich děti zaměstnaly. Otec však úplatek nedal a Anuš byla ve svém městě v Arménii bez práce.

Pak se dozvěděla o mezidenominační misionářské organizaci ze Spojených států, která hledala překladatele arménštiny. Práce byla spojena s malým platem a bylo požadováno, aby se překladatel dočasně přestěhoval do nedalekého města Vanadzor. Anuš požádala otce o povolení pracovat jako překladatelka. Arménie je do značné míry patriarchální společnost, kde je zvykem se s otci radit o mnoha rozhodnutích. Otec se domníval, že práce s Američany by pro Anuš byla dobrou příležitostí a tak řekl: „Ano, můžeš jít“.

Anuš práci dostala. Byla šťastná. Před čtyřmi lety jí otec zakázal chodit do sboru a nechat se pokřtít. Teď četla Bibli, sdílela Ježíše s ostatními - a navíc za to dostávala zaplaceno! Během práce v jejím srdci rostla touha stát se misionářkou. Když práce skončila, vrátila se domů a přemýšlela, jak by si mohla splnit svůj sen. Po třech dnech modliteb a půstu si přečetla v biblické knize Exodus, jak Bůh řekl Mojžíšovi u hořícího keře, aby požádal Faraóna, aby nechal svůj lid jít sloužit mu. Měla pocit, jako by jí Bůh říkal: „Jdi a požádej otce, aby tě nechal sloužit Mi.“ A tak šla za Otcem. „Dovolil bys mi studovat, abych se mohla stát misionářkou v jiné zemi?“ zeptala se.

„Ne,“ odpověděl.

Druhý den ráno Anuš četla v knize Exodus, že faraon Mojžíšovu žádost odmítl, ale Bůh poslal Mojžíše zpátky se slovy: „Jdi, promluv si s faraonem.“ 

A tak šla za otcem znova. „Dovolil bys mi studovat v misijním programu, abych sloužila Bohu?“ zeptala se.

„Ne,“ odpověděl.

Anuš pokračovala ve čtení knihy Exodus. Bůh znovu a znovu posílal Mojžíše, aby promlouval s Faraonem. Pokaždé, když Mojžíš mluvil s Faraonem, promluvila Anuš k otci. Otce to rozčilovalo a jednoho dne už vybuchl. „Můžeš prostě jít do místního sboru, nechat se pokřtít a zapomenout na to, že se staneš misionářkou v jiné zemi?“ vykřikl.

Anuš byla zmatená. Takovou reakci nečekala. Rozhodla se jít do sboru. Vydala se do nedalekého města, kde církev adventistů pořádala evangelizační shromáždění. Když se kazatel zeptal, kdo chce být pokřtěn, povstala. „Jsi si jistá?“ zeptal se kazatel. „A co tvůj otec?“

Všichni její příběh znali. „Otec s mým rozhodnutím souhlasí,“ řekla Anuš. Otec křtu opravdu nebránil a Anuš se s radostí ponořila pod vodu.

_Část darů třinácté soboty z minulého čtvrtletí šla na otevření centra vlivu pro rodiny, jako je rodina od Anuš, v arménském Jerevanu. Děkujeme, že svými dary pomáháte šířit evangelium._

_Příští týden: Anuš se modlí za otce, aby přišel do sboru._
