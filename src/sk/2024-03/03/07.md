---
title:  Podnety na zamyslenie
date:  19/07/2024
---

V knihe Cesta lásky si prečítajte kapitoly „Lévi Matúš“ (DA 272–280; CL 171–179) a „Sobota“ (DA 281–289; CL 180–185).

„Na otázku: Slobodno uzdravovať v sobotu? Ježiš odpovedal: Nájde sa medzi vami človek, ktorý má jedinú ovcu a tá mu v sobotu spadne do jamy, či ju nechytí a nevytiahne? O koľko je človek cennejší ako ovca! To znamená, že v sobotu je dovolené dobre robiť. (Mat 12,10–12) Špehovia sa neodvážili odpovedať Kristovi v prítomnosti zástupu z obavy, aby sa nedostali do ťažkostí. Vedeli, že Ježiš hovorí pravdu. Radšej by nechali človeka trpieť, než aby prestúpili vlastné tradície. Ochotne však zachraňovali zviera, ak by mal vlastník utrpieť škodu. Prejavovali teda väčšiu starostlivosť o nemú tvár než o človeka stvoreného na Boží obraz. To je príznačné pre každé falošné náboženstvo. Začína sa v ľudskej túžbe prevýšiť Boha, pritom však znižuje človeka pod úroveň zvieraťa. Každé náboženstvo, ktoré bojuje proti Božej zvrchovanosti, pripravuje človeka o slávu, ktorú mal pri stvorení a ktorú mu chce Kristus vrátiť. Falošné náboženstvo vedie svojich stúpencov k prehliadaniu potrieb, utrpenia a práva ľudí okolo seba. Evanjelium človeka pozdvihuje. Vychádza z toho, že človek bol vykúpený Kristovou krvou, a preto zdôrazňuje citlivý prístup ku všetkým ľuďom – vrátane núdznych a trpiacich. Pán hovorí: Človeka urobím vzácnejším ako rýdze zlato a ľudí ako zlato ofírske. (Iz 13,12)“ (DA 286.287; CL 183.184)

**Námety na spoločné uvažovanie**

`Aké stratégie alebo postupy pomáhajú vám a vášmu miestnemu zboru zostať citliví na mlčanie trpiacich ľudí, akým bol napríklad ochrnutý z príbehu v Marek 2?`

`Zamyslite sa nad tým, akí zaslepení nenávisťou, tradíciou, dogmou a náboženstvom vo všeobecnosti sa stali náboženskí vodcovia, ktorí tak vytrvalo odmietali Ježiša, že im nepomohli ani Jeho zázraky, ktoré im mali otvoriť myseľ. Ako si môžeme dávať pozor, aby sa niečo podobné nestalo aj nám?`

`Ako sa môže váš miestny zbor stať „rodinou“ pre tých, ktorých ich najbližšia rodina zavrhla pre vieru?`

`Zamyslite sa znova nad problematikou „neodpustiteľného hriechu“. Čo to znamená a ako si môžeme byť istí, že sme sa niečoho takého nedopustili?`

Západ slnka: 20.40