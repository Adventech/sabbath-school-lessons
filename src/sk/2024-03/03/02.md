---
title:  Uzdravenie paralytika
date:  14/07/2024
---

> <p></p>
> <sup>7</sup>„Čo to tento človek hovorí? Rúha sa! Kto iný môže odpúšťať hriechy okrem samého Boha?“ <sup>8</sup>Ježiš hneď svojím duchom spoznal, že takto uvažujú a povedal im: „Prečo takto uvažujete vo svojom vnútri? <sup>9</sup>Čo je ľahšie? Povedať ochrnutému: ‚Odpúšťajú sa ti hriechy‘ alebo povedať: ‚Vstaň, vezmi si lôžko a choď!‘? <sup>10</sup>Aby ste však vedeli, že Syn človeka má moc odpúšťať na zemi hriechy“ – povedal ochrnutému: <sup>11</sup>„Hovorím ti: Vstaň, vezmi si lôžko a choď domov!“ <sup>12</sup>On vstal, hneď si vzal lôžko a pred očami všetkých odišiel. Všetci žasli, velebili Boha a hovorili: „Čosi také sme ešte nikdy nevideli.“ (Mar 2,7–12)

**Osobné štúdium**

`Preštuduj si text Mar 2,1–12. Čo potreboval ochrnutý muž, ktorého priniesli k Ježišovi? Čo dostal? Ako spolu tieto dve veci súvisia?`

Muž bol ochrnutý, preto ho jeho štyria priatelia museli k Ježišovi priniesť. Keď rozobrali strechu a spustili muža do Ježišovej prítomnosti, text poznamenáva, že Ježiš „videl“ ich vieru (Mar 2,5). Ako môže byť viera viditeľná? S vierou je to podobne ako s láskou. Stáva sa viditeľnou prostredníctvom skutkov. V našom príbehu to potvrdzuje vytrvalosť priateľov.

Na prvý pohľad by sa mohlo zdať, že muž zo všetkého najviac potreboval telesné uzdravenie. Keď sa však dostane do Ježišovej prítomnosti, prvé slová, ktoré Ježiš vysloví, sa týkajú odpustenia hriechov. Za povšimnutie stojí, že muž počas celej scény neprehovorí ani jediné slovo. Mlčia síce aj náboženskí vodcovia, ale ich vnútro je pobúrené nad Ježišovými slovami a už dávno Ho odsúdili. Jeho slová považujú za rúhanie, hanobenie Boha a navyše si Ježiš podľa nich nárokuje výsady, ktoré náležia jedine Bohu.

Ježiš odpovedá svojim odporcom jazykom, ktorému rozumejú – pomocou typicky rabínskeho spôsobu argumentácie, ktorý sa nazýva „od menšieho k väčšiemu“. Jedna vec je povedať, že hriechy človeka sú odpustené a iná vec je skutočne primäť ochrnutého muža, aby chodil. Ak Ježiš dokáže prostredníctvom Božej moci postaviť človeka na nohy, potvrdí sa tým aj Jeho autorita a moc odpúšťať hriechy.

`Prečítaj text Mich 6,6–8. V čom nám tento text pomáha pochopiť pôvod napätia medzi Ježišom a náboženskými vodcami?`

Náboženskí vodcovia z nášho príbehu stratili zo zreteľa to, na čom skutočne záležalo: spravodlivosť, milosrdenstvo a pokorné kráčanie pred Bohom. Tak ohnivo obhajovali svoje chápanie Boha, že vôbec nedokázali vidieť Božie pôsobenie, ktoré sa odohrávalo priamo pred ich očami. Nič nenasvedčuje, že by zmenili svoj názor na Ježiša. A to ani napriek dostatku dôkazov, ktoré im Ježiš dal na to, aby pochopili, že je poslaný od Boha. Nielenže im ukázal, že vie čítať ich myšlienky (už to samo osebe nie je jednoduché), ale aj uzdravil ochrnutého v ich prítomnosti spôsobom, ktorý nemohli poprieť.

**Aplikácia**

`Ako sa môžeme uchrániť pred tým, aby sme sa nechytili do rovnakej pasce ako náboženskí vodcovia? Boli takí posadnutí formálnou stránkou náboženstva, že stratili zo zreteľa to, na čom skutočne záleží v pravom náboženstve (pozri Jak 1,27).`