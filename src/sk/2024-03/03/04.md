---
title:  Pán soboty
date:  16/07/2024
---

> <p></p>
> <sup>23</sup>Raz v sobotu Ježiš prechádzal cez obilné pole. Cestou jeho učeníci začali trhať klasy. <sup>24</sup>Farizeji mu hovorili: „Pozri, robia v sobotu, čo nie je dovolené.“ <sup>25</sup>On im povedal: „Nikdy ste nečítali, čo urobil Dávid, keď nemal čo jesť a bol hladný on aj tí, čo boli s ním? <sup>26</sup>Ako za veľkňaza Abiatára vošiel do Božieho domu a jedol predkladané chleby, z ktorých nie je dovolené jesť nikomu okrem kňazov, a dal aj svojmu sprievodu?“ <sup>27</sup>I povedal im: „Sobota bola ustanovená pre človeka, a nie človek pre sobotu! <sup>28</sup>Preto Syn človeka je pánom aj soboty.“ (Mar 2,23–28)

**Osobné štúdium**

V dnešnom texte farizeji obviňujú učeníkov z porušovania soboty. Podľa židovskej tradície bolo v sobotu zakázaných 39 druhov práce. Trhanie klasov sa považovalo za zber úrody a podľa 2Moj 34,21 sa mala žatva počas soboty prerušiť.

`Ako Ježiš čelil obvineniu zo strany farizejov (Mar 2,23–28)?`

Ježiš odpovedá príbehom o tom, ako Dávid jedol posvätný chlieb (1Sam 21,1–6). Posvätné chleby sa vo svätostánku (neskôr v chráme) vymieňali v sobotu a zjesť ich mohol len kňaz v službe. Ježiš farizejom argumentuje, že ak Dávid a jeho muži mohli jesť chleby zo svätyne, potom sú Ježišovi učeníci ospravedlnení, keď trhajú obilné klasy a jedia ich v sobotu.

Ježiš ďalej ukazuje, že sobota bola ustanovená pre dobro ľudstva, nie naopak, a že základom Jeho tvrdení – ktorými protirečí farizejom –, je skutočnosť, že On je – okrem iného – „Pánom aj soboty“.

`Akým spôsobom príbeh v Mar 3,1–6 ilustruje Ježišovu myšlienku, že sobota bola stvorená pre ľudstvo?`

Ježiš opäť čelí sporom s náboženskými vodcami počas soboty. Za zmienku stojí, že ani tu sa spor netýka samotnej soboty. Náboženskí vodcovia napäto sledujú, či sa im podarí Ježiša prichytiť pri niečom, za čo by ho mohli obviniť. Ježiš neurobí nič, aby sa vyhol konfrontácii s nimi. Tentokrát stavia do protikladu konanie dobra a zla, záchranu života a zabitie. Odpoveď na Jeho otázku je zrejmá: robenie dobra a záchrana života sú v sobotu oveľa dôležitejšie než bezduché náboženské aktivity.

Ježiš napriek nepriateľskému postoju náboženských vodcov uzdraví muža s ochrnutou rukou. To vyvolá u Jeho odporcov nielen hnev, ale aj okamžitú snahu vymyslieť a naplánovať Ježišovu likvidáciu. Iróniou tohto príbehu je, že tí, ktorí chceli pristihnúť Ježiša pri porušovaní soboty, sami porušovali sobotu tým, že plánovali Jeho smrť.

**Aplikácia**

`Aké princípy zachovávania soboty si môžeš osvojiť na základe dnes študovaných biblických statí? Ako ti to môže pomôcť čeliť problémom, ktorým sme dnes vystavení v súvislosti so zachovávaním soboty?`