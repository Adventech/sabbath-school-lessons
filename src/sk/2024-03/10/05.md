---
title:  Veľké súženie
date:  04/09/2024
---

> <p></p>
> <sup>19</sup>V tých dňoch totiž bude také súženie, aké od počiatku, keď Boh stvoril svet, až doteraz nebolo a ani viac nebude. <sup>20</sup>A keby Pán tie dni neskrátil, nikto by sa nezachránil. Ale kvôli vyvoleným, ktorých si vybral, skrátil tie dni. <sup>21</sup>Ak vám vtedy niekto povie: ‚Hľa, tu je Kristus!‘ alebo: ‚Hľa, tam je!‘ – neverte! <sup>22</sup>Povstanú totiž falošní mesiáši a falošní proroci, ktorí budú robiť znamenia a divy, aby, ak je to možné, zviedli vyvolených. <sup>23</sup>Vy si však dajte pozor. Povedal som vám to všetko vopred. (Mar 13,19–23)

**Osobné štúdium**

`Čo je hlavnou myšlienkou verša Mar 13,19?`

Včera sme sa venovali ústrednému bodu 13. kapitoly, ktorý sa týka ohavnosti pustošenia (Mar 13,14). Ďalším dôležitým textom je Mar 13,19, ktorý prináša informáciu o veľkom súžení, „aké od počiatku, keď Boh stvoril svet, až doteraz nebolo a ani viac nebude“. Takáto formulácia predznamenáva väčšie alebo rozsiahlejšie prenasledovanie, než aké nastalo pri páde Jeruzalema. Verš poukazuje na budúce udalosti, ktoré sú časovo oveľa vzdialenejšie od Ježišovej doby.

Tak ako Mar 13,14 odkazuje na proroctvo z Daniela 9, náš dnešný text o veľkom súžení (Mar 13,19–23) je ozvenou proroctiev z Daniela 7 a 8, kde moc malého rohu prenasleduje Boží ľud „čas a časy a polovicu času“ (Dan 7,25). Toto prorocké obdobie zodpovedá 1 260 doslovným rokom (4Moj 14,34; Ezech 4,6). Ide o časové obdobie trvajúce od roku 538 do roku 1798, keď Napoleonov generál zajal pápeža a odviedol ho do vyhnanstva. Počas tohto obdobia mocnosť malého rohu prenasledovala a zabíjala tých, ktorí nesúhlasili s jej náboženským systémom.

`Akú nádej ponúka Boh svojmu ľudu v čase prenasledovania a aké varovanie dáva veriacim v súvislosti s koncom tohto obdobia (Mar 13,20–23)?`

Text Mar 13,20 hovorí o „skrátení“ prenasledovania pre Boží ľud. Pri štúdiu dejín vidíme, že sila prenasledovania sa zmiernila po nástupe protestantskej reformácie, čím sa skrátil čas súženia. Keď sa moc malého rohu zmenšovala, k reformám sa pripájalo čoraz viac ľudí. Proroctvo zo Zjavenia 13 však ukazuje, že sila malého rohu napokon opäť začala rásť.

Ježiš v dnešnom texte (Mar 13,21–23) varuje pred ďalšou hrozbou, ktorou sa mali stať falošní proroci a kristovia. Tí sa mali objaviť pred Kristovým návratom. Ježiš svojich nasledovníkov upozorňuje, aby si dávali pozor.

**Aplikácia**

`V čase, keď Ježiš varoval pred falošnými kristami, Jeho hnutie bolo ešte len v začiatkoch. Napriek tomu bol schopný urobiť úžasnú predpoveď, ktorá sa naplnila (dokonca aj dnes sa mnohí ľudia vyhlasujú za mesiášov). Ako by táto predpoveď mala zvýšiť našu dôveru v Božie slovo?`