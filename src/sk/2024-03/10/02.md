---
title:  Dve drobné mince v chrámovej pokladnici
date:  01/09/2024
---

> <p></p>
> <sup>41</sup>Ježiš si sadol oproti chrámovej pokladnici a pozoroval, ako do nej ľudia hádžu peniaze. Mnohí bohatí dávali veľa. <sup>42</sup>Tu prišla jedna chudobná vdova a vhodila dve drobné mince, dovedna kvadrans. <sup>43</sup>Zavolal si učeníkov a povedal im: „Amen, hovorím vám, že táto chudobná vdova dala viac ako všetci ostatní, ktorí hádzali do pokladnice. <sup>44</sup>Všetci tam dali zo svojho nadbytku, ona však pri svojej chudobe dala všetko, čo mala na svoje živobytie.“ (Mar 12,41–44)

**Osobné štúdium**

`Aká bola Ježišova reakcia na konanie vdovy? (Mar 12,41–44)`

Jeruzalemský chrám bol nádhernou, veľkolepou stavbou. Chrámová hora dominovala mestu a obrovské kamene, ktoré boli súčasťou stavby chrámového komplexu, vyvolávajú údiv aj dnes. Prestavba a rozšírenie chrámu sa začali za Herodesa Veľkého okolo roku 20 pred Kristom. Práce na stavbe však pokračovali až do 60. rokov nášho letopočtu.

Ľudia prichádzajúci do chrámu prinášali svoje finančné dary. Tie odovzdávali do trinástich pokladníc umiestnených na takzvanom Nádvorí žien nachádzajúcom sa vo východnej časti chrámového komplexu. Práve tu Ježiš sedel, keď pozoroval ženu, ktorá do pokladnice vhodila svoje dve drobné mince (grécky lepton). Hodnota jednej takejto mince bola približne 1/128 denára, teda menej než stotinu dennej mzdy robotníka. Nominálna hodnota daru tejto ženy bola teda veľmi malá.

Na Ježiša však jej dar zapôsobil. Mnohí bohatí veriaci prinášali veľké sumy, ale On ich dary nijako neocenil. Dar tejto vdovy však viedol Ježiša k tomu, aby ju pred učeníkmi pochválil. Hovorí, že táto vdova „dala viac ako všetci ostatní“ (Mar 12,43). Ako je to možné? Ježiš poznamenáva, že kým oni dávali zo svojho nadbytku, ona vo svojej chudobe dala všetko, čo mala na živobytie. Im zostalo veľa, ona dala všetko, čo mala. Táto skutočnosť robí jej dar mimoriadne cenný, aj keď jeho peňažná hodnota bola nízka.

Tento príbeh obsahuje dôležitú lekciu o spôsobe nakladania s našimi pro-striedkami. Dávanie na Božie dielo nezávisí od čestnosti či správnosti konania tých, čo s týmito prostriedkami nakladajú. Hoci náboženskí vodcovia zodpovední za službu v chráme boli skazení, Ježiš nijako neodmietol dávanie darov v chráme. Ak boli niekedy v Božom ľude skazení náboženskí vodcovia, tí v prvom storočí patrili medzi najhorších (spomeňme si na Kaifáša alebo Annáša a následky ich konania). Ježiš to všetko vedel.

Všetci, ktorým bola zverená nejaká autorita, majú posvätnú zodpovednosť používať všetky prostriedky v súlade s Božou vôľou. Ale aj keby bolo ich konanie nezodpovedné a skazené, tí, čo dávajú dary na Božie dielo, budú za svoje konanie požehnaní. To bol aj prípad chudobnej vdovy.

Ak náboženskí vodcovia nekonajú verne alebo sa nám ich konanie nepáči a rozhodneme sa zadržiavať desiatky a dary, znamená to, že naše dávanie závisí od konania ľudí, nie od nášho vzťahu vďačnosti voči Bohu. Takéto rozhodovanie o darovaní je nesprávne, aj keď pokušenie môže byť niekedy silné.

**Aplikácia**

`Čo by sme sa mali z tohto príbehu naučiť o význame verného dávania darov na Božie dielo?`