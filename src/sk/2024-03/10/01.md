---
title:  Posledné dni
date:  31/08/2024
---

### Texty na tento týždeň
Mar 12,41–44; Mar 13,1–32 (Dan 9,24–27; Dan 7,25; 1Tes 4,13–18)

**Úvodný text**
> 26Vtedy uvidia Syna človeka prichádzať na oblakoch s veľkou mocou a slávou. 27Vtedy pošle anjelov a zhromaždí svojich vyvolených zo štyroch svetových strán, od kraja zeme až po kraj neba. (Mar 13,26.27)

Tento týždeň sa najprv sústredíme na záver 12. kapitoly, kde Ježiš vyzdvihuje zdanlivo malý čin chudobnej vdovy. Hlavná časť nášho štúdia sa však bude venovať pozoruhodnému proroctvu o osude jeruzalemského chrámu a o ďalších udalostiach. Kapitola Marek 13 (podobne ako paralely v Matúš 24 a Lukáš 21) hovorí o páde Jeruzalema a predpovedá, čo sa bude diať až do skončenia sveta.

Z Marka 13 je zrejmé, že proroctvo siaha od času vyslovenia proroctva Ježišom až po čas konca, teda Ježišovho druhého príchodu. Tento prístup vychádza z toho, čo nazývame „historická interpretácia proroctiev konca času“, na rozdiel od pokusu odsunúť tieto proroctvá do minulosti alebo ďaleko do budúcnosti.

Mnohé Ježišove naučenia a výroky sú odpoveďou na otázky alebo nepochopenie zo strany Jeho učeníkov. Podobne je to aj na tomto mieste Evanjelia podľa Marka. Otázky učeníkov dávajú Ježišovi príležitosť učiť ich pravdy dôležité pre život kresťana. Ježiš nielenže predpovedá budúcnosť, ale aj poučuje svojich učeníkov, ako sa pripraviť na nadchádzajúce skúšky. Jeho slová sú dôležité pre učeníkov v každom čase – vtedy aj dnes.

**Osnova lekcie**

Trinásta kapitola Evanjelia podľa Marka zhŕňa Ježišov posledný veľký príhovor k učeníkom, ktorý sa týka „doby konca“. V ňom ich jednak pripravuje na neľahké obdobie, ktoré ich čaká v čase, keď s nimi fyzicky nebude, a zároveň ich povzbudzuje nádejou na stretnutie v deň Jeho návratu.

- Mar 12,41–44: Vyzdvihnutie daru chudobnej vdovy (nedeľa)
- Mar 13,1–37: Ježišova reč o čase konca
- Mar 13,1–13: Príprava učeníkov na neľahké časy (pondelok)
- Mar 13,14–18: Príprava učeníkov na príchod „pustošiacej ohavnosti“ (utorok)
- Mar 13,19–23: Príprava učeníkov na „veľké súženie“ (streda)
- Mar 13,24–37: Zasľúbenie Ježišovho návratu (štvrtok)