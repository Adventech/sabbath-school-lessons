---
title:  Radosť zo vzkriesenia
date:  22/09/2024
---

> <p></p>
> <sup>4</sup>Keď zdvihli zrak, videli, že kameň je už odvalený. Bol totiž veľmi veľký. <sup>5</sup>Vošli do hrobu a napravo videli sedieť mládenca oblečeného do bieleho rúcha a zľakli sa. <sup>6</sup>No on im povedal: „Neľakajte sa! Hľadáte Ježiša Nazaretského, toho ukrižovaného? Niet ho tu – bol vzkriesený. Hľa, miesto, kde ho položili. (Mar 16,4–6)

**Osobné štúdium**

`Prečítaj si text Mar 15,42–16,6. Čo sa z neho dozvedáme? V čom spočíva dôležitosť týchto veršov pre pochopenie príbehu vzkriesenia?`

Všetci pisatelia evanjelií sa zhodujú, že Ježiš zomrel v deň, ktorý označili za „prípravný deň“ (Mat 27,62; Mar 15,42; Luk 23,54; Ján 19,14.31.42). Väčšina komentátorov to chápe ako odkaz na deň od západu slnka vo štvrtok až do západu slnka v piatok. Ježiš zomrel v piatok neskoro popoludní a potom bol rýchlo pochovaný ešte pred západom slnka.

Počas soboty Pán odpočíval v hrobe a odpočívali aj všetci Ježišovi učeníci. „Ale cez sobotu odpočívali podľa prikázania.“ (Luk 23,56; Roh.) Z ich strany by išlo o veľmi zvláštne konanie, ak by zároveň nadobudli pocit, že sa Ježiš nejakým spôsobom snažil zrušiť alebo aspoň zmenšiť vážnosť soboty, ktorej svätenie prikazovalo štvrté prikázanie.

V sobotu večer si ženy nakúpili voňavé oleje a v nedeľu ráno išli k hrobke s túžbou riadne sa postarať o Ježišove ostatky. Ježiš však v hrobe nebol!

Už v druhom storočí začali niektorí kresťania pripisovať význam tomu, že Ježiš vstal z mŕtvych v nedeľu. To sa postupne stalo základom svätenia nedele. Je to však naozaj niečo, čo hovorí Nová zmluva?

`Prečítaj si Kol 2,10–12. Čo je novozmluvnou pamiatkou Ježišovho vzkriesenia?`

V celej Biblii nenachádzame ani jednu zmienku o tom, že by sa na pamiatku Ježišovho vzkriesenia mala stať nedeľa posvätným dňom. Pre kresťanov je touto pamiatkou krst. „Krstom sme teda spolu s ním boli pochovaní v smrti, aby sme tak, ako bol slávou Otca vzkriesený z mŕtvych Kristus, aj my kráčali v novote života.“ (Rim 6,4)

Bez ohľadu na falošnú teológiu týkajúcu sa nedeľného uctievania sa ako adventisti môžeme a máme radovať z nedeľného vzkriesenia Ježiša Krista. On svojou smrťou a zmŕtvychvstaním zvíťazil nad smrťou a v Jeho vzkriesení máme nádej a istotu.

**Aplikácia**

`„Požehnaný Boh a Otec nášho Pána Ježiša Krista, ktorý nás podľa svojho veľkého milosrdenstva vzkriesením Ježiša Krista z mŕtvych znovuzrodil pre živú nádej.“ (1Pet 1,3) Apoštol Pavol si bol istý nielen Ježišovým vzkriesením, ale aj nádejou, ktorá z tohto vzkriesenia vyplývala. Ako môžeš prežívať podobnú istotu aj ty?`