### Úvod

_Evanjelium podľa Marka_

Od začiatku Evanjelia podľa Marka čitateľ vie, kto je Ježiš – Mesiáš, Boží Syn (Mar 1,1). Ľudia v príbehu však zápasia s pochopením, kto tento Ježiš je a o čo Mu vlastne ide. Výnimku tvoria len ľudia posadnutí démonmi. Démoni totiž presne vedia, kto je Ježiš! A nielen že Ježiša spoznávajú, ale pod Jeho mocnými slovami chradnú a prichádzajú o svoju moc.

Ježiš im však takmer vždy dôsledne prikazuje, aby o tejto informácii mlčali. Prečo to robí? Podobná otázka napadla zrejme každému čitateľovi. Tento jav má dokonca svoje teologické pomenovanie: mesiášske tajomstvo. Prečo by súčasťou evanjelia mala byť požiadavka na utajenie Ježišovej totožnosti?

Počas nášho štúdia Evanjelia podľa Marka budeme postupne zisťovať, že kniha obsahuje nielen tajomstvo, ale aj úžasné zjavenie. Táto charakteristika je prítomná v celom evanjeliu a mohli by sme ju označiť ako „motív zjavenia a utajenia“. Zároveň treba dodať, že na konci Evanjelia podľa Marka sa všetko tajomstvo prekvapivo skončí a nahradí ho mocné zjavenie Ježiša.

Evanjelium podľa Marka môžeme rozdeliť na dve úplne odlišné časti. Prvá polovica (kapitoly 1 až 8) sa zaoberá kľúčovou otázkou: Kto je Ježiš? Odpoveď je vyjadrená prostredníctvom Jeho učenia a zázrakov. Opakovane poráža zlo, prináša nádej utláčaným a učí presvedčivé pravdy, ktoré zasahujú do podstaty ľudskej existencie. To všetko čitateľovi jasne ukazuje, že On je zasľúbený Mesiáš, Kristus, na ktorého hebrejský ľud tak dlho čakal.

Až v strede knihy však nachádzame niekoho, kto nie je posadnutý démonom, a napriek tomu pravdivo vyhlási, kto je Ježiš. Tým odpovie na otázku prvej polovice knihy o Kristovej identite. Tou osobou je Peter, ktorý vyzná: „Ty si Kristus.“ (Mar 8,29)

Druhá polovica Evanjelia podľa Marka (od Mar 8,31 do konca knihy) odpovedá na ďalšiu dôležitú otázku: Kam Ježiš smeruje? Odpoveď je šokujúca. Ide na kríž, čo bol v rímskom svete ten najpotupnejší spôsob smrti. A je to mimoriadne neočakávaný cieľ pre Mesiáša, o ktorom si Jeho nasledovníci myslia, že porazí Rím a ustanoví Izrael ako mocný národ.

Ježišovi zmätení učeníci nedokážu Jeho slová pochopiť. Čím viac sa Markov záznam blíži k záveru, tým menej sa učeníci pýtajú na túto bolestivú tému, až nakoniec zostanú zoči-voči nevítanej pravde úplne ticho.

Situácia okolo Ježiša je čoraz napätejšia a pochmúrnejšia. Ježiš čelí náboženským vodcom, ktorí plánujú Jeho smrť. Učeníci, ktorí dúfajú v slávne kráľovstvo, sú šokovaní zatknutím, súdnym procesom a ukrižovaním. To všetko sa úplne vymyká ich očakávaniam.

Napriek tomu Ježiš zachováva jasné a konzistentné posolstvo o tom, kam ide a čo znamená, že zomrie a vstane z mŕtvych. Chlieb a kalich Poslednej večere budú predstavovať Jeho telo a krv (Mar 14,22–25) a On sám sa stane výkupným za mnohých (Mar 10,45).

To neznamená, že išiel na kríž pokojne, bez emócií. V Getsemanskej záhrade zápasí a naberá silu uskutočniť svoje rozhodnutie (Mar 14,32–42), a na kríži zúfalo volá: „Bože môj, Bože môj, prečo si ma opustil?“ (Mar 15,34) Práve prostredníctvom temnoty, ktorú Kristus prežil, predstavuje Evanjelium podľa Marka cenu nášho spasenia. Kríž však nie je koniec Ježišovej cesty. Po svojom vzkriesení plánuje stretnutie s učeníkmi v Galilei – a ako vieme, vzniká kresťanská cirkev.

Je to nanajvýš pozoruhodný príbeh vyrozprávaný stručným, svižným štýlom, kde pisateľ evanjelia vsúva len svoje krátke komentáre. Marek vyrozprával jednotlivé príbehy jednoducho. Namiesto seba necháva hovoriť Ježišove slová, skutky a činy. Práve tie sú svedectvom o živote a smrti Ježiša Nazaretského.

Thomas R. Shepherd, PhD, DrPH, je vedúcim profesorom výskumu Novej zmluvy na Teologickom seminári Cirkvi adventistov siedmeho dňa na Andrews University. Vo voľnom čase sa venuje astronómii, hre na violončelo a rýchlej chôdzi. S manželkou Sherry majú dve dospelé deti a šesť vnúčat.