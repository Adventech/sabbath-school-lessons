---
title:  Spoločný život (Kol 3,18–4.6)
date:  14/03/2026
---

### Texty na tento týždeň
Kol 3,18–4,6; Ef 5,22–25.33; Prísl 22,6.15; 1Pet 2,16; 1Tes 5,17

**Úvodný text**
> Vaše slovo nech je vždy láskavé a múdro povedané, aby ste vedeli, ako treba každému odpovedať. (Kol 4,6)

Keď ľudia spolu žijú a pracujú v tesnej blízkosti, stretávajú sa s rôznymi problémami. Rozdielne názory môžu spôsobiť napätie a môžu prerásť do otvorených konfliktov. Čím je vzťah bližší, tým dôležitejšie je, aby si všetci navzájom rozumeli.

Najbližšie vzťahy sú, samozrejme, v rodine. Domov sa niekedy nazýva „rodinná firma“. Ide o zaujímavý spôsob, ako opísať fungovanie domácnosti. Medzi vedením podniku a vedením domácnosti existujú určité podobnosti. Mala by existovať všeobecná zhoda na hodnotách, cieľoch a zámeroch. Všetci by mali spolu dobre vychádzať. Aby všetko fungovalo, každý by mal zodpovedne vykonávať svoj diel práce. Rovnaké zásady platia aj pre cirkev, ktorá je v podstate veľkou rodinou.

V časti, ktorú budeme študovať tento týždeň, Pavol uvádza niekoľko dôležitých princípov pre čo najlepšie fungovanie kresťanskej rodiny. Keďže kresťanský domov by sa mal riadiť biblickými princípmi, nevyhnutne funguje trochu inak, ako vtedy fungovala typická rímska domácnosť. Pavol uvádza aj ďalšie cenné princípy, ktoré sú užitočné pre rôzne spoločenské vzťahy, a to ako v domácnosti, tak aj mimo nej.

**Osnova lekcie**

V predposlednej lekcii tohto štvrťroka sa budeme venovať tretej kapitole Listu Kolosanom a začiatku štvrtej kapitoly. V týchto textoch uvidíme, ako sa Kristovo dielo „zmierenia“ môže prakticky prejaviť v rodine a na pracovisku. Preskúmame biblické princípy pre vzťahy v manželstve, vzťahy medzi rodičmi a deťmi, a tiež vzťahy v zamestnaní.

- Kol 3,18.19: Vplyv zmierenia na vzťahy v manželstve (nedeľa)
- Kol 3,20.21: Vplyv zmierenia na vzťahy rodičov a detí (pondelok)
- Kol 3,22–4,1: Vplyv zmierenia na naše pracovné vzťahy (utorok)
- Kol 4,2–4: Vplyv zmierenia na naše priateľské vzťahy (streda)
- Kol 4,5.6: Vplyv zmierenia na naše vzťahy k ľuďom mimo cirkvi (štvrtok)