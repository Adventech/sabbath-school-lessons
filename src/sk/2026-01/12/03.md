---
title:  Rodičia a deti
date:  16/03/2026
---

> <p></p>
> <sup>20</sup>Deti, vo všetkom poslúchajte svojich rodičov, lebo to sa páči Pánovi. <sup>21</sup>Otcovia, nedráždite svoje deti, aby nezmalomyseľneli. (Kol 3,20.21)

**Osobné štúdium**

Deti majú v živote rodiny dôležité a nezastupiteľné miesto. Potrebujú vedieť, že sú milované a cenené ako členovia rodiny a občania nebeského kráľovstva. Ranné a večerné rodinné bohoslužby sú dôležité. Mali by byť jednoduché, ale pravidelné. Už v ranom veku môžu deti začať pomáhať s upratovaním a ďalšími povinnosťami. Najdôležitejšie je, aby sa riadili Pavlovým príkazom: „Deti, vo všetkom poslúchajte svojich rodičov, lebo to sa páči Pánovi.“ (Kol 3,20)

**Prečítajte si nasledujúce pasáže. Aké zásady sú v nich uvedené pre výchovu detí?**

`Prísl 22,6.15`

`Mat 19,14`

`5Moj 6,6.7`

`Prísl 1,8.9`

Deti sa stanú požehnaním pre rodinu, cirkev aj všetkých ostatných, ak sa im dostane správnej výchovy – príkladom aj príkazmi –, ktorá bude zahŕňať bázeň pred Hospodinom. Pavlovo poučenie pre rodičov, podobne ako jeho poučenie pre manželov a manželky, je vyvážené a vzájomné: „Otcovia, nedráždite svoje deti, aby nezmalomyseľneli.“ (Kol 3,21) To, ako rodičia (a najmä otec), komunikujú s deťmi a vychovávajú ich, hlboko ovplyvňuje ich duchovné napredovanie.

Výskumy ukazujú, že keď do zboru chodia obaja rodičia, vyššie percento detí v cirkvi zostáva, na rozdiel od prípadov, keď na bohoslužby chodí iba jeden z rodičov. Ešte prekvapujúcejšie je, že pravidelná účasť otca na bohoslužbách, dokonca viac ako matky, znamená, že väčší počet detí zotrvá v cirkvi aj v dospelosti. Úlohu otca v duchovnom formovaní detí nemožno podceňovať. Je dôležité, aby otcovia brali svoju úlohu vážne.

**Aplikácia**

`Nie všetci otcovia boli a sú (mierne povedané) príkladnými vzormi pre svoje deti. Ako môže poznanie Boha ako nášho Otca pomôcť priniesť uzdravenie tam, kde je to potrebné, najmä keď pozemskí otcovia zlyhali a spôsobili veľké škody?`