---
title:  Manželky a manželia
date:  15/03/2026
---

> <p></p>
> <sup>18</sup>Ženy, podriaďujte sa svojim mužom, ako sa sluší v Pánovi. <sup>19</sup>Muži, milujte svoje ženy a nesprávajte sa k nim drsne. (Kol 3,18.19)

> <p></p>
> <sup>21</sup>Navzájom sa podriaďujte v bázni pred Kristom. <sup>22</sup>Ženy svojim mužom ako Pánovi, <sup>23</sup>pretože muž je hlavou ženy, ako aj Kristus, Spasiteľ tela, je hlavou Cirkvi. <sup>24</sup>Ako je Cirkev podriadená Kristovi, tak vo všetkom aj ženy mužom. <sup>25</sup>Muži, milujte svoje ženy tak, ako aj Kristus miloval Cirkev a vydal za ňu samého seba. ... <sup>33</sup>A tak i každý z vás bez výnimky nech tak miluje svoju ženu ako seba. A žena nech prejavuje mužovi úctu. (Ef 5,21–25.33)

**Osobné štúdium**

V Novej zmluve je zahrnutých niekoľko súborov pokynov pre kresťanské domácnosti (pozri Ef 5,21–6,9; Kol 3,18–4,1; Tít 2,1–10; 1Pet 2,18–3,7). Je pozoruhodné, že tieto „domáce predpisy“, ako sa zvyknú nazývať, nie sú úplne hierarchické. Obsahujú totiž prvky, ktoré majú vzťahy urobiť obojstrannými a vzájomne povznášajúcimi.

`Akú vyváženosť vnáša Pavol do vzájomného spolunažívania muža a ženy (Kol 3,18.19)? Aké ďalšie rady dáva Pavol v Ef 5,21–25.33?`

Niektorí muži radi citujú verš Kol 3:18: „Ženy, podriaďujte sa svojim mužom.“ Tam sa však zastavia a vôbec neberú do úvahy dôležitý Pavlov dodatok: „ako sa sluší v Pánovi“. Nová zmluva nikde neučí, že by sa ženy mali podriaďovať všetkým mužom. Nikde sa ani nehovorí, že manželky majú ponížene slúžiť svojim mužom alebo byť v ich područí. A už vôbec Písmo nehovorí, že by sa manželky mali slepo podriaďovať každému rozmaru alebo každej túžbe svojich manželov. Pavol poukazuje na to, že manželky majú byť oddané predovšetkým Pánovi a až potom manželovi. Nesmie sa stať, že manžel pohltí individualitu manželky, alebo že sa on stane jej svedomím.

Kristus prejavil svoju lásku voči cirkvi tým, že sa za ňu obetoval. Práve táto najvyššia obeť má byť pre manželov príkladom, ako majú milovať svoje manželky (Ef 5,25). Budú verní bez ohľadu na cenu. Budú robiť rozhodnutia, ktoré sú v najlepšom záujme manželky, hoci za normálnych okolností by tieto záujmy mali byť v súlade. Takáto láska uľahčuje manželke poslúchať Boží príkaz rešpektovať svojho manžela (Ef 5,33).

Zdravé kresťanské manželstvo sa vyznačuje vzájomnosťou – manželia majú spolu diskutovať a radiť sa, majú spoločne uvažovať o svojich hodnotách a rozhodnutiach a majú prijímať spoločné rozhodnutia. Keď stoja pred závažnými rozhodnutiami, ktoré sa týkajú celej rodiny, mali by do rozhovorov zapojiť aj svoje deti. Dôležité je, aby sa rodičia pred deťmi nehádali a neponižovali sa navzájom. Ak sa po takomto procese manžel a manželka nedokážu dohodnúť, biblická cesta k pokoju spočíva v tom, že manželka privolí na názor svojho manžela, za predpokladu, že tento názor nie je v rozpore s Božím slovom. Zároveň platí, že asi všetci muži si spomenú na situácie, keď boli radi, že počúv(a)li svoje manželky a nasledovali ich rady. Čím viac manžel a manželka spolupracujú ako tím, tým šťastnejšie bude ich manželstvo.

**Aplikácia**

`Ako sa môžeme vyhnúť tomu, čo sa, žiaľ, opakovane dialo v priebehu celých dejín: vziať krásne princípy vyjadrené v týchto textoch a premeniť ich na niečo zlé, kruté a bolestivé?`