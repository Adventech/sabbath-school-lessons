---
title:  Kráčanie v múdrosti
date:  19/03/2026
---

> <p></p>
> <sup>5</sup>Počínajte si múdro voči tým, čo sú mimo a využívajte čas. <sup>6</sup>Vaše slovo nech je vždy láskavé a múdro povedané, aby ste vedeli, ako treba každému odpovedať. (Kol 4,5.6)

**Osobné štúdium**

Aká je najdôležitejšia pravda, ktorú ako kresťania môžeme poznať? Samozrejme, je to pravda o tom, že Ježiš Kristus zomrel za naše hriechy a že prostredníctvom viery v Neho môžeme mať večný život. Je to skutočnosť, na ktorú by sme nikdy sami neprišli. Túto pravdu sme sa museli dozvedieť – prostredníctvom kázania alebo zjavenia. A áno, bola nám zjavená – v Božom slove.

Existuje mnoho právd, poznania a múdrosti, ktoré by sme sa nikdy nedozvedeli, keby nám ich Boh nezjavil vo svojom Slove. Nedostali sme ich však len preto, aby sme boli múdri a mali vedomosť. Dostali sme ich, aby sme podľa tejto pravdy a múdrosti žili.

`Na čo Pavol kladie dôraz v úvodnom texte (Kol 4,5.6)? Aká výzva zaznieva v týchto veršoch?`

Žiaľ, ako kresťania sme niekedy všetkým možným, len nie kresťanmi! A ako naznačil Pavol (citujúc Iz 52,5), Izrael bol často pre neveriacich kameňom úrazu: „Pre vás sa medzi pohanmi rúhajú Božiemu menu.“ (Rim 2,24) Veľmi záleží na tom, ako sa správame k ostatným, najmä k tým, ktorí majú iné vierovyznanie (pozri Tít 2,5; 2Pet 2,2). Naozaj kresťanský domov, mládežnícke zhromaždenia naplnené modlitbou, nie pochabosťou, prostá láskavosť a pokojný, trpezlivý duch – z to všetkého sa veľa dozvedia tí, ktorí sledujú, či je naše vyznanie viery úprimné alebo nie.

V Kol 4,6 sa Pavol zameriava najmä na naše slová: „Vaša reč nech je vždy ľúbezná.“ (Roh.) Slová, ktoré hovoríme, by nemali byť len láskavé či zdvorilé, ale mali by byť inšpirované a preniknuté Božou milosťou pod vplyvom Svätého Ducha.

Grécky text doslova hovorí, že naša reč by mala byť „spríjemnená soľou“ (Kol 4,6; Roh.). Neznamená to, že máme naše slová „riadne okoreniť“. Naopak, naše slová majú byť povedané vhodne a tak, aby boli prijateľné pre tých, na ktorých sa obraciame.

„Aby ste vedeli, ako treba každému odpovedať.“ (Kol 4,6) Iba Svätý Duch nám môže dať správne slová v správnom čase na správny účel a pripraviť mysle poslucháčov na Jeho posolstvo. A iba On nám môže dať múdrosť odpovedať každému „ako treba“ (aj tu je použité slovo dei – pozri včerajší komentár ku Kol 4,4).

**Aplikácia**

`Uvažuj nad svojimi slovami, činmi a tým, ako vnímajú tvoj život ostatní. Aké posolstvo vysielaš o svojej viere? Čo pre teba v tomto kontexte znamená byť kresťanom?`