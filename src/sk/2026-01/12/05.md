---
title:  Modliť sa jeden za druhého
date:  18/03/2026
---

> <p></p>
> <sup>2</sup>Vytrvajte v modlitbe, bdejte pri nej a vzdávajte vďaky. <sup>3</sup>Modlite sa aj za nás, aby nám Boh otvoril dvere pre slovo, aby sme hlásali Kristovo tajomstvo, pre ktoré som teraz v putách, <sup>4</sup>aby som to tajomstvo urobil zjavným tak, ako som povinný hovoriť. (Kol 4,2–4)

**Osobné štúdium**

`Aké zásady modlitby spomína Pavol v úvodnom texte (Kol 4,2–4)? Na akú modlitbu vyzýva?`

Medzi najdôležitejšie slová, ktoré môžeme povedať niekomu, kto zápasí s rôznymi problémami, či už ide o rodinu, zdravie, peniaze alebo niečo iné, patria: „Modlím sa za teba.“ Modlitba je nebom daným prostriedkom na vzájomné prepojenie. „K Božiemu plánu patrí aj to, že nám na modlitbu viery odpovedá a dáva to, čo by nám nedal, keby sme o to neprosili.“ (GC 525; ZTDS 355)

Všimnime si pôsobivé opisy modlitby, ktoré Pavol používa: „vytrvajte“, „bdejte“, „vzdávajte vďaky“ – čo naznačuje, že ide o modlitbu viery (Kol 4,2). Hovorí nám, aby sme sa modlili „v každom čase“ (Ef 6,18) a „neprestajne“ (1Tes 5,17). Najúžasnejšie je, že hoci „nevieme ani to, za čo sa máme modliť..., sám Duch sa za nás prihovára nevysloviteľnými vzdychmi“ (Rim 8,26).

`Prečítaj si znova Kol 4,3. Aké „dvere pre slovo“ by ti Boh mohol otvoriť, aby si sa podelil o svoju vieru?`

Je dôležité, že Pavol sa modlil aj za správne slová, ktoré mal hovoriť. Niekedy, keď čítame jeho listy alebo jeho verejné vystúpenia v knihe Skutkov, môžeme nadobudnúť pocit, že apoštol bol vždy výrečný, bez pochybností o tom, čo by mal povedať. Tu však Pavol prosí, aby sa za neho veriaci modlili, aby mohol ono tajomstvo urobiť „zjavným“ (Kol 4,4). A napokon dodáva veľmi dôležitý výraz (grécky dei), ktorý máme preložený „ako som povinný hovoriť“. Pavol tým poukazuje na to, že dielo hlásania evanjelia je pre neho Božím imperatívom. Uvedomoval si dôležitosť predstavovania posolstva ľuďom na najvyšších úrovniach rímskej vlády vrátane Cézarovej domácnosti.

„Nie je nutné pri modlitbe si vždy kľaknúť. Zvyknime si rozprávať sa so Spasiteľom, keď sme sami, prechádzame sa alebo konáme všednú prácu. V tichej modlitbe prosme Boha neustále o pomoc, svetlo, silu a poznanie. Každý náš nádych i výdych nech je modlitbou.“ (MH 510.511; CZŽH 369.370)

**Aplikácia**

`Spomeň si na niekoho vo svojom okolí, kto prežíva ťažké obdobie – možno v oblasti zdravia, rodiny alebo viery. Za čo konkrétne sa dnes môžeš za tohto človeka modliť?`