---
title:  Pracovné vzťahy
date:  17/03/2026
---

> <p></p>
> <sup>22</sup>Otroci, vo všetkom poslúchajte pozemských pánov a neslúžte iba naoko ako tí, čo sa chcú zapáčiť ľuďom, ale s úprimným srdcom a v bázni pred Pánom. <sup>23</sup>Čokoľvek robíte, robte z tej duše ako Pánovi, a nie ako ľuďom. <sup>24</sup>Veď viete, že od Pána dostanete za odmenu dedičstvo. Slúžte Pánovi, Kristovi! <sup>25</sup>Lebo každý, kto pácha neprávosť, prijme odplatu za neprávosť. Boh nikoho neuprednostňuje. (Kol 3,22–25)

> <p></p>
> Páni, dávajte otrokom, čo je spravodlivé a čo si zaslúžia, veď viete, že aj vy máte Pána v nebi. (Kol 4,1)

**Osobné štúdium**

`Aké pokyny dáva Pavol otrokom a aké pánom (Kol 3,22–25 a Kol 4,1)?`

Ľudia dnes zvyknú pripomínať problematiku otroctva v súvislosti s niektorými biblickými radami, aby tak znevážili Písmo. Takéto snahy však pôsobia smiešne, pretože vôbec neberú do úvahy historický kontext v starozmluvnom Izraeli a novozmluvnej cirkvi. Ľudské bytosti sú stvorené na Boží obraz a rovnako ako všetky Božie inteligentné bytosti sú stvorené pre slobodu. Mojžišove zákony zakazovali, aby sa akýkoľvek Izraelita dostal do trvalého otroctva (5Moj 15,12). Zákon stanovoval šesť rokov ako maximálnu dobu služby na splatenie finančného dlhu (2Moj 21,2–6; 3Moj 25,39–43). My dnes vnímame otroctvo ako odsúdeniahodné. Otroctvo, o ktorom hovorí Písmo, sa vôbec nepodobalo ohavným praktikám, ktorých sa dopúšťali západní otrokári na pôvodnom obyvateľstve a ktoré boli nielen pohromou, ale aj hrozným zločinom proti ľudskosti.

V novozmluvných časoch musela cirkev fungovať v rámci rímskeho práva, ktoré umožňovalo vlastniť otrokov. „Na rozdiel od moderných foriem otroctva však rímske právo poskytovalo otrokom značné práva a príležitosti a pokus o zvrátenie tejto praxe by mohol ohroziť pokrok evanjelia.“ (WAHLEN Clinton, „Culture, Hermeneutics, and Scripture: Discerning What Is Universal,“ in Frank M. Hasel, ed., Biblical Hermeneutics: An Adventist Approach. Silver Spring, MD: Biblical Research Institute/Review and Herald Academic, 2020, s. 166)

Na rozdiel od všeobecnej situácie v Rímskej ríši, mal v cirkvi otrok prvoradú zodpovednosť voči Bohu. Tí veriaci, ktorí vlastnili otrokov, dostali jasné poučenie, aby s nimi zaobchádzali spravodlivo, „veď viete, že aj vy máte Pána v nebi“ (Kol 4,1). Navyše, Pavol prikázal Filemonovi, aby s Onezimom už nezaobchádzal ako so svojím otrokom, ale ako so svojím bratom (Filem 1,16). V Starej a Novej zmluve sú veriaci nazývaní Božími služobníkmi (alebo sluhami; pozri napríklad Ž 34,23; Luk 17,10; 1Pet 2,16).

Aj keď sa nám nemusí pozdávať kultúrny kontext, v ktorom vznikli niektoré biblické texty, potrebujeme sa naučiť akceptovať autoritu samotného textu. V opačnom prípade by sme seba a svoju kultúru postavili nad Písmo. Oveľa lepšie je najprv preskúmať všetko, čo Biblia o danej téme hovorí, a až potom si vytvoriť názor na biblický pohľad na konkrétnu tému.

**Aplikácia**

`Zamysli sa nad tým, ako by sa táto pasáž mohla vzťahovať na tvoje vzťahy v zamestnaní. Ako by ti princípy, o ktorých hovorí, mohli pomôcť ako šéfovi alebo zamestnancovi?`