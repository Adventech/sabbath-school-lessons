---
title:  Ľudské príkazy
date:  05/03/2026
---

> <p></p>
> <sup>20</sup>Ak ste teda s Kristom zomreli živlom sveta, prečo sa ako tí, čo žijú vo svete, podriaďujete predpisom: <sup>21</sup>„Neber do rúk, neokús, ani sa nedotýkaj?“ – <sup>22</sup>Veď sú to iba ľudské príkazy a náuka o veciach, ktoré sa použitím ničia. <sup>23</sup>Vyzerá to ako múdrosť, ako zvláštny prejav nábožnosti, sebaponižovania a telesného umŕtvovania. No nikomu nie sú na česť, ale len na uspokojenie telesného zmýšľania. (Kol 2,20–23)

**Osobné štúdium**

`Čo Pavol zdôrazňuje v úvodnom texte (Kol 2,20–23)? Ako to súvisí s kontextom celej kapitoly?`

Rovnako ako v Liste Galaťanom, aj  tu Pavol charakterizuje zachovávanie židovských obradov ako lipnutie na „živloch sveta“ (Kol 2,8.20; porovnaj Gal 4,3.9). Inými slovami, podobne ako pozemský chrám, aj tieto veci patria na zem, ale naša vlasť (naše občianstvo) je v nebi. Nemusíme sa teda nechávať obťažkávať obradným zákonom, pretože ten len predznamenával realitu, ktorú teraz prežívame prostredníctvom Krista. To znamená, že hoci uvedené obrady pôvodne dal ľuďom Boh, po tom, čo splnili svoju funkciu, už nie sú potrebné.

Pretože všetky tieto nariadenia boli zrušené na kríži (ako naznačuje božská ruka, ktorá roztrhla chrámovú oponu; pozri Mat 27,51; porovnaj Dan 9,27), kresťania (vrátane kresťanov zo Židov) týmto nariadeniam už viac nepodliehajú. Ak by sme sa im podriadili, znamenalo by to, že sme sa stotožnili s týmto svetom, ktorý pominie, na rozdiel od nového sveta, ktorý nám bol prisľúbený v Kristovi.

Veď sa tešíme na „nové nebo a novú zem, v ktorých prebýva spravodlivosť“ (2Pet 3,13), nie iba na obnovu tejto starej zeme.

Nejde len o to, že farizeji a zákonníci pridali k Mojžišovým predpisom ďalšie ľudské požiadavky (pozri Mar 7,1–13). Dodržiavanie starozmluvných obradov, ktoré Kristus naplnil, už nemohlo byť považované za Božiu požiadavku, ale iba za ľuďmi uložené povinnosti. Zdá sa, že sa stávali bremenom pre vieru, a nie niečím, čo by ju posilňovalo. Ľudia, ktorí tieto starozmluvné nariadenia zachovávali a presadzovali ich, sa ľahko dostávali do pokušenia myslieť si, že sú lepší ako ostatní. A nielen to. Takýto postoj zvádza k predstave, že si za svoje konanie zaslúžia spásu. A to je pasca, do ktorej sa nechceme nechať chytiť.

V priebehu kresťanských dejín mnohí učenci a cirkevní predstavitelia podľahli pokušeniu vydávať rôzne náboženské vyhlásenia, ktorými si uzurpovali úlohu Svätého Ducha pri vedení veriacich v chápaní významu Biblie. Sám Kristus je prameňom, z ktorého vyviera pravda Písma, ako ju učil Pavol a ostatní biblickí pisatelia.

**Aplikácia**

`Ako sa môžeme uistiť o našom správnom pochopení toho, že jediným základom našej spásy je to, čo Ježiš urobil pre nás, bez nás a namiesto nás – bez ohľadu na to, čo robí v nás?`