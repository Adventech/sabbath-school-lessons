---
title:  Tieň alebo skutočnosť?
date:  04/03/2026
---

> <p></p>
> <sup>16</sup>Nech vás teda nikto nesúdi za jedenie a pitie, ani za sviatky, novmesiace, ani za soboty. <sup>17</sup>To sú tiene budúcich vecí, ale skutočnosť je Kristova. <sup>18</sup>Nech vás nepripraví o víťaznú cenu nikto, kto sa vyžíva v poníženosti a uctievaní anjelov, kto sa nechá unášať tým, čo videl, bezdôvodne sa nadúva pod vplyvom svojho telesného zmýšľania. <sup>19</sup>Taký človek sa nedrží hlavy, z ktorej celé telo, vyživované a pospájané kĺbmi a šľachami, rastie Božím vzrastom. (Kol 2,16–19)

**Osobné štúdium**

`O akých židovsko-kresťanských praktikách hovorí Pavol v úvodnom texte (Kol 2,16–19)?`

Dodnes sa učenci nezhodujú na tom, aké problémy tu Pavol riešil. Isté však je, že apoštol v Liste Kolosanom prináša pomerne veľa informácií o tom, čo by sme mohli charakterizovať ako židovsko-kresťanský spor uprostred zboru, ktorého členovia mali prevažne pohanské korene (Kol 2,13). To znamená, že veriaci zo Židov kládli dôraz na to, čo veriaci nemuseli nasledovať.

Je zrejmé, že Kol 2,16 uvádza niekoľko bežných židovských praktík, ktoré zjavne pokračovali medzi niektorými židovskými konvertitmi na kresťanstvo. Do rovnakého kontextu zapadajú aj niektoré prvky z Kol 2,18. Ježiš kritizoval falošnú pokoru niektorých náboženských vodcov (napríklad Mat 6,1.5.7.16). Z kumránskych zvitkov sa dozvedáme, že anjeli zohrávali významnú úlohu v niektorých židovských predstavách o uctievaní. Problémy, s ktorými sa Pavol vyrovnával v Liste Kolosanom, boli s najväčšou pravdepodobnosťou podobné tým, ktorým čelil aj inde.

Keďže verš Kol 2,16 je tak často nesprávne chápaný, je dôležité preskúmať ho podrobnejšie. Všimnite si tieto body:

1. Pavlovo použitie slova „teda“ naznačuje, že ide o záver vyvodený z toho, čo už povedal. A v predchádzajúcich veršoch (Kol 2,11–15) vysvetlil, že telesná obriezka stratila svoj význam, pretože dôležitá je vnútorná zmena srdca.
2. „Jedenie a pitie“ sa vzťahuje na obete jedla a nápojov, ktoré Izraeliti prinášali do chrámu.
3. Upresnenie „za sviatky, novmesiace, ani za soboty“ (Kol 2,16) zrejme odkazuje na Oz 2,13 (Oz 2,11 Roh.), kde sa spomína rovnaká postupnosť obradných dní, ktorá zahŕňa aj obradné soboty (pozri napríklad 3Moj 23.11.24.32).

Pre naše pochopenie tohto verša je kľúčový Pavlov vlastný výklad: ide o „tiene budúcich vecí, ale skutočnosť je Kristova“ (Kol 2,17). Tieto obradné dni, podobne ako obete, poukazovali na Kristovo dielo (pozri 1Kor 5,7; 15,23). Siedmy deň, sobota, bola naopak ustanovená v Edene pred hriechom a dávno predtým, ako boli ustanovené obradné obete svätyne, preto nebola tieňom, ktorý mal byť po kríži odstránený.

**Aplikácia**

`Hoci sa v danom kontexte nehovorí o sobote ako siedmom dni, ako by si mohol uplatniť Pavlovu radu „nesúdiť“ iných (Kol 2,16)?`