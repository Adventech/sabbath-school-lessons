---
title:  Zakorenení a budovaní v Kristovi
date:  02/03/2026
---

> <p></p>
> <sup>6</sup>Ako ste teda prijali Ježiša Krista, Pána, tak v ňom žite <sup>7</sup>zakorenení a v ňom budovaní, upevnení vo viere, ako ste sa naučili; rozhojňujte sa vo vzdávaní vďaky. <sup>8</sup>Dajte pozor, aby vás niekto nepriviedol do otroctva prázdnym a klamným filozofovaním, založeným na ľudských podaniach, na živloch sveta, a nie na Kristovi. <sup>9</sup>Predsa v ňom telesne prebýva celá plnosť božstva. <sup>10</sup>Aj vy ste dosiahli plnosť v tom, ktorý je hlavou každého kniežatstva a mocnosti. (Kol 2,6–10)

**Osobné štúdium**

Téma listu Kolosanom vyjadruje jedno z najzreteľnejších pravidiel kresťanského života: „Ako ste teda prijali Ježiša Krista, Pána, tak v ňom žite.“ (Kol 2,6) Spásu si prisvojujeme prijatím Osoby, nie súboru náuk. Prijatie Ježiša však zahŕňa aj prijatie celého Jeho učenia, ako ho odovzdávajú proroci a apoštoli v Písme (pozri Ef 2,20).

A čo je najdôležitejšie, prijatie Krista znamená smrť sebe samému, úplné odovzdanie sa živému Kristovi.

Živé Slovo (Ježiš) nemožno oddeliť od písaného Slova (Biblie). Sú to dve strany tej istej mince. V skutočnosti iba prostredníctvom Písma môžeme poznať Ježiša. „Žiť“ (doslova „chodiť, „kráčať“) „v Ňom“ znamená, že dovoľujeme Jeho Slovu a Jeho Duchu, aby nás viedli vo všetkých našich rozhodnutiach a v každom našom čine.

V Kol 2,7 Pavol používa bežnú biblickú metaforu, ktorá prirovnáva kresťanov k rastlinám. V Kristovi sa zakoreňujeme tým, že ho prijmeme ako svojho Spasiteľa a usporiadame si život podľa Jeho Slova. Takto sa „upevňujeme vo viere“.

**Ako nasledujúce texty objasňujú metaforu rastliny ako symbolu veriacich?**

`Iz 61,3`

`Mat 3,10`

`Luk 8,11–15`

`1Kor 3,6`

Pavol jasne vymedzuje dve možnosti, ktoré stoja pred veriacim. Jednou je zostať „sadom Hospodina“ (Iz 61,3) a naďalej zostať úplný v Kristovi tým, že sa Ho držíme a nasledujeme Jeho učenie. Druhú možnosť by sme mohli prirovnať k umelej rastline, ktorá síce vyzerá ako ozajstná, ale v skutočnosti je bez života. Prijatím ľudských filozofií a tradícií sa dostávame do „otroctva“ (Kol 2,8). Hoci nás Kristus oslobodil, treba si dávať pozor, aby sme sa nenechali „zatiahnuť do jarma otroctva“ (Gal 5,1; porovnaj Sk 15,10).

Stručne povedané, prijatie nebiblického učenia znamená odmietnutie Krista, pretože tí, ktorí veria falošným náukám, prijali iné evanjelium a uprednostnili ľudské autority pred autoritou Písma (pozri Gal 1,6–9). Takémuto nebezpečenstvu čelila nielen raná cirkev, ono pretrváva dodnes.

**Aplikácia**

`Aká je tvoja skúsenosť s tým, čo znamená zomrieť sebe samému, aby sme prijali Krista? Prečo ide o neustály proces?`