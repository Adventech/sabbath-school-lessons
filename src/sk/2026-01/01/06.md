---
title:  Zbory vo Filipách a v Kolosách
date:  01/01/2026
---

> <p></p>
> <sup>1</sup>Pavol a Timotej, služobníci Ježiša Krista, všetkým svätým v Kristovi Ježišovi, ktorí sú vo Filipách, aj biskupom a diakonom. <sup>2</sup>Milosť vám a pokoj od Boha, nášho Otca, a od Pána Ježiša Krista. <sup>3</sup>Ďakujem svojmu Bohu, kedykoľvek si na vás spomínam. (Fil 1,1–3)

> <p></p>
> <sup>1</sup>Pavol, z Božej vôle apoštol Krista Ježiša, a brat Timotej <sup>2</sup>svätým v Kolosách a veriacim bratom v Kristovi: Milosť vám a pokoj od Boha, nášho Otca. (Kol 1,1.2)

**Osobné štúdium**

`Ako Pavol podľa úvodných veršov (Fil 1,1–3 a Kol 1,1.2) opisuje zbory vo Filipách a v Kolosách?`

Pre Pavla je typické, že vo svojich listoch hovorí o veriacich ako o „svätých“. To znamená, že krstom boli oddelení ako Boží zvláštny ľud, rovnako ako izraelský ľud bol prostredníctvom obriezky (2Moj 19,5.6; porovnaj 1Pet 2,9.10) oddelený ako „svätý národ“. (Toto nemá, samozrejme, nič spoločné s neskoršou praxou katolíckej cirkvi o svätorečení.)

Zaujímavá je aj paralela medzi pozdravmi v týchto dvoch listoch. Pavol vo Filipách hovorí o „biskupoch a diakonoch“ (Fil 1,1; „dozorcovia a diakoni“ Roh.) a v Kolosách o „veriacich bratoch v Kristovi“ (Kol 1,2; „verných bratoch v Kristu Ježišovi“; Roh.). Keď Nová zmluva hovorí o „veriacich bratoch v Kristovi“, ide o špecifické označenie určitej služobnosti v cirkvi (pozri Ef 6,21; Kol 4,7 a 1Pet 5,12). Zdá sa teda, že Pavol sa obracia nielen na členov cirkvi, ale aj na cirkevných vodcov v týchto mestách. Apoštol Pavol zmieňuje rôzne „služobnosti“ (v našom kontexte tiež „administrátori“; pozri napríklad v 1Tim 3,1–12 a Tít 1,5–9). Táto skutočnosť je svedectvom, že už v najranejšom období cirkvi existovalo určité organizačné usporiadanie jednotlivých zborov.

Pavol považoval za svoju prioritu pripravovať spolupracovníkov (ako Timotej a Epafras) a zabezpečiť tak určité vedenie miestnych zborov. Tento postup posilňoval aj jeho evanjelizačné úsilie. Inými slovami, existoval strategický prístup nielen pre šírenie, ale aj pre udržanie evanjelia. Aj naši adventistickí priekopníci nasledovali novozmluvný model cirkevnej organizácie, ako ukazujú mnohé články v Review and Herald z 50. rokov 19. storočia. James White dokonca povedal: „Božský poriadok Novej zmluvy je dostatočný zorganizovať Kristovu cirkev. Ak by bolo potrebných viac inštrukcií, dostali by sme ich prostredníctvom inšpirácie.“ (RH 6. decembra 1853, s. 173). Dlho predtým, ako Pavol písal týmto zborom, apoštoli už začali ustanovovať pracovníkov pre cirkev v Jeruzaleme (pozri Sk 6,1–6 a 11,30), ktorá „mala byť vzorom organizovania cirkevných zborov všade tam, kde poslovia pravdy získajú ľudí pre evanjelium“ (AA 91; PN 52).

Je dobre známe, že Pavol pri písaní svojich listov občas využíval pomocníkov. Timotej je v niektorých listoch spomenutý ako Pavlov spoluodosielateľ (napríklad 2Kor 1,1 a Filem 1,1). Skutočnosť, že Pavol v listoch ďalej pokračuje v singulári (používa „ja“ namiesto „my“), ukazuje na jeho výhradnú autoritu, ktorá stojí za týmito listami.