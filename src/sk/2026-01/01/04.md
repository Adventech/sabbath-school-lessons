---
title:  Pavol vo Filipách
date:  30/12/2025
---

> <p></p>
> <sup>6</sup>Cez Frýgiu a galatský kraj iba prešli, lebo Svätý Duch im bránil hlásať slovo v Ázii. <sup>7</sup>Keď prišli k Mýzii, pokúšali sa ísť do Bitýnie, ale Ježišov Duch im nedovolil. <sup>8</sup>Obišli teda Mýziu a zišli do Troady. <sup>9</sup>Tam mal v noci Pavol videnie: Akýsi Macedónčan stál a prosil ho: „Prejdi do Macedónska a pomôž nám.“ <sup>10</sup>Hneď po videní sme sa usilovali odísť do Macedónska, lebo sme usúdili, že Boh nás tam volá zvestovať im evanjelium. <sup>11</sup>Keď sme sa odplavili z Troady, zamierili sme priamo na ostrov Samotrácia, nasledujúci deň do Neapolisu <sup>12</sup>a odtiaľ do Filíp, ktoré sú najvýznamnejším mestom tej oblasti Macedónska a rímskou kolóniou. V tomto meste sme sa zdržali niekoľko dní. (Fil 16,6–12)

**Osobné štúdium**

Počas Pavlovej druhej misijnej cesty, krátko po tom, čo sa k nim pripojil Timotej, Svätý Duch im zakázal pokračovať cez Malú Áziu (Sk 16,6). Počas nočného videnia Pavol videl muža, ktorý ho prosil: „Prejdi do Macedónska a pomôž nám.“ (Sk 16,9) Okamžite sa teda vydajú do najbližšieho prístavu v Macedónii a z Troady sa plavia cez Egejské more do Neapola na európskom kontinente. Namiesto toho, aby tam evanjelizovali, Pavol, Sílas, Timotej a Lukáš, ktorý sa k nim pridal v Troade (ako naznačuje použitie množného čísla v Sk 16,11), sa vydajú do Filíp.

Vo svojej evanjelizačnej činnosti Pavol myslel vždy strategicky. Filipy boli „najvýznamnejším mestom tej oblasti Macedónska“ (Sk 16,12). V skutočnosti to bolo jedno z najuznávanejších miest Rímskej ríše, ktoré dokonca dostalo status Ius Italicum. Išlo o špeciálne postavenie, ktoré mohol udeliť rímsky cisár dôležitým mestám mimo vtedajšej Itálie. Jeho obyvatelia mali rovnaké privilégiá, ako keby sa mesto nachádzalo v Itálii, vrátane oslobodenia od dane z pozemkov a dane z hlavy, a každý, kto sa v meste narodil, sa automaticky stával rímskym občanom. Filipy boli aj dôležitou zastávka na Via Egnatia, ktorá bola hlavnou pozemnou cestou spájajúcou pobrežie Jadranského mora s mestom Bizantion (neskôr Konštantínopol, dnes Istanbul). Vďaka tomu, že v meste vznikla pomerne početná kresťanská komunita, mohli priniesť evanjelium aj do ďalších blízkych miest vrátane Amfipolisu, Apollónie, Tesaloniky (Solúna) a Beroje (Berey) (pozri Sk 17,1.10).

Je zaujímavé, že úradným jazykom vo Filipách bola v prvom storočí latinčina, o čom svedčí prevaha latinských nápisov. Vo Fil 4,15 Pavol dokonca obyvateľov oslovuje latinsky znejúcim menom Filippésioi (Filipania), zrejme ako uznanie ich osobitného rímskeho postavenia. Gréčtina bola však jazykom obchodu a okolitých miest a prostriedkom, akým sa šírilo evanjelium. Lukáš opisuje, ako sa Pavol a jeho tím pripojili k ľuďom na modlitbu pri rieke, kde sa Lýdia a jej domácnosť obrátili (Sk 16,13–15). Keďže bola obchodníčkou („predavačkou purpuru“), bola jednou z hlavných finančných podporovateľov Pavlovej služby vo Filipách. Čas, ktorý Pavol a Sílas strávili vo väzení, viedol k obráteniu celej ďalšej domácnosti – domácnosti žalárnika.

Svätý Duch vedel, že Filipy budú ideálnou „základňou“ pre šírenie evanjelia po Európe. A to aj napriek ťažkostiam, s ktorými sa budú v meste stretávať. Nech je prenasledovanie akokoľvek zlé, za určitých okolností môže umožniť evanjeliu zasiahnuť ľudí, ku ktorým by sa inak nedostalo.

**Aplikácia**

`Ako nám text Sk 9,15.16 pomáha pochopiť podstatu niektorých Pavlových skúšok? Ako nám toto poznanie môže pomôcť v našich vlastných skúškach?`