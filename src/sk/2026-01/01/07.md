---
title:  Podnety na zamyslenie
date:  02/01/2026
---

„Boh si vás vyvolil na spásu prostredníctvom posvätenia ducha a viery v pravdu. Preto stojte pevne. ... Ak verne slúžite Bohu, stretnete sa s predsudkami a odporom. Nenechajte sa však vyprovokovať, keď nespravodlivo trpíte. Neodplácajte sa. Držte sa pevne svojej bezúhonnosti v Ježišovi Kristovi. Obráťte pevne svoju tvár k nebu. Nechajte ostatných hovoriť ich vlastné slová a sledujte ich konanie. Je na vás, aby ste zotrvali v Kristovej tichosti a pokore. Konajte svoje dielo s neochvejným zámerom, s čistým srdcom, celou svojou mocou a silou, opierajúc sa o Božie rameno. Pravú a vznešenú povahu svojho diela možno nikdy nespoznáte. Hodnotu svojej bytosti môžete merať iba životom, ktorý sa vydal za vašu záchranu. ...

Pre každú dušu, ktorá rastie v Kristovi, nastanú časy úprimného a dlhotrvajúceho zápasu, lebo mocnosti temna sú odhodlané postaviť sa na cestu pokroku. Ale keď hľadíme na milosť na Kristovom kríži, nemôžeme zlyhať. Vykupiteľovo zasľúbenie znie: ‚Nikdy ťa neopustím ani nezanechám.‘ ‚Ja som s tebou po všetky dni až do konca sveta.‘“ (YI 9. novembra 1899)

**Námety na spoločné uvažovanie**

`Pavol bol niekoľkokrát väznený, vždy nespravodlivo. Ako reagujete, keď sa s vami zaobchádza nespravodlivo? Aké biblické zasľúbenia môžu byť pre nás povzbudením pre takéto časy?`

`Tertulián, jeden z prvých cirkevných vodcov, povedal o prenasledovaní kresťanov: „Čím viac nás kosíte, tím viac nás je. Krv [mučeníkov] je semenom kresťanov.“ (Apologeticum, 50) Zároveň platí, že prenasledovanie na niektorých miestach a v niektorých časoch výrazne brzdí prácu cirkvi. Akými spôsobmi môžeme podporovať tých, ktorí trpia pre svoju vieru?`

`Zamyslite sa nad úvodným textom na tento týždeň vo svetle ťažkostí, ktoré Pavol pretrpel. „Ustavične sa radujte v Pánovi.“ Čo to znamená? Ako to máme robiť? Niekto, koho milujeme, je chorý alebo zomrie. Prídeme o zamestnanie. Trpíme veľkou fyzickou bolesťou. Možno kľúčom k pochopeniu tejto výzvy je položiť si otázku: „Z čoho sa vždy radovať?“ To znamená, bez ohľadu na našu situáciu, z čoho sa môžeme vždy radovať?`

Západ slnka: 15.57