---
title:  Pavol a Kolosy
date:  31/12/2025
---

> <p></p>
> <sup>7</sup>Všetko, čo sa týka mňa, oznámi vám Tychikus, milovaný brat, verný služobník a spolupracovník v Pánovi, <sup>8</sup>ktorého som k vám poslal, aby ste o nás vedeli a aby potešil vaše srdcia, <sup>9</sup>a to s Onezimom, verným a milovaným bratom, ktorý je jeden z vás. Oni vám oznámia všetko, čo sa tu deje. (Kol 4,7–9)

> <p></p>
> <sup>10</sup>Prosím ťa za svojho syna Onezima, ktorého som splodil v putách. <sup>11</sup>Kedysi ti bol neužitočný, ale teraz je užitočný aj tebe, aj mne. <sup>12</sup>Poslal som ti ho naspäť, je mi drahý ako moje srdce. ... <sup>15</sup>Veď azda preto na chvíľu odišiel, aby si ho prijal navždy, <sup>16</sup>už nie ako otroka, ale viac ako otroka, ako milovaného brata, milého najmä mne, no tým viac tebe – aj podľa tela, aj v Pánovi. (Filem 1,10–12.15.16)

**Osobné štúdium**

Neexistuje žiadny záznam o tom, že by apoštol Pavol niekedy navštívil Kolosy. Skutočnosť, že v Kolosách napriek tomu vzniklo spoločenstvo veriacich, naznačuje mnohé o účinnosti evanjelizačného úsilia prvotnej cirkvi. Bol to Epafras, obyvateľ Kolos (Kol 4,12), kto priniesol evanjelium do tohto mesta (Kol 1,7). Ale ako sa obrátil? S najväčšou pravdepodobnosťou to bolo v polovici päťdesiatych rokov, keď bol Pavol v neďalekom Efeze, kde kázal, a „všetci, čo bývali v Ázii, Židia i Gréci, počuli Pánovo slovo“ (Sk 19,10; porovnaj Sk 20,31).

Kniha Zjavenie svedčí o tom, ako veľmi sa evanjelium rozšírilo v tejto oblasti (Zj 1,4). Najpravdepodobnejším vysvetlením tohto úspechu je dielo tých, ktorí sa obrátili vďaka Pavlovi. Prvýkrát počuli posolstvo v Efeze, najdôležitejšom meste Malej Ázie a významnom prístave. Epafras počul Pavlovo kázanie a ako jeden z jeho spolupracovníkov priniesol evanjelium do svojho rodného mesta.

Kolosy ležia približne pätnásť kilometrov juhovýchodne od Laodicey. V porovnaní s významnejšími mestami v regióne vieme o Kolosách menej, keďže archeologický výskum tam ešte stále prebieha. Vieme však, že v Kolosách bola značnú židovská komunita. Archeológovia odhadujú, že „v tejto oblasti Frýgie žilo až desaťtisíc Židov“. (PATZIA, Arthur G., New International Biblical Commentary: Ephesians, Colossians, Philemon. zv. 10. Peabody, MA: Hendrickson Publishers Inc., 1990, s. 3) Mince razené v Kolosách naznačujú, že ľudia tam, rovnako ako v mnohých rímskych mestách, uctievali rôznych bohov. Pohanské praktiky a silné kultúrne vplyvy zjavne predstavovali pre kresťanov v tejto oblasti obrovské výzvy. A to nielen pri evanjelizácii mesta, ale aj pri zotrvaní vo vernosti posolstvu evanjelia. Ďalším dôležitým kresťanom v Kolosách bol Filemon, ktorý sa mohol obrátiť približne v rovnakom čase ako Epafras.

`Prečítaj si Filem 1,15.16. Pozri aj Kol 4,9. Akým spôsobom sa Pavol snaží priviesť Filemona k prijatiu Onezima?`

Hoci rímsky zákon od Pavla vyžadoval, aby vrátil Onezima Filemonovi, Pavol apeluje na Filemonovo srdce a svedomie. Ako spoluveriaceho ho nabáda, aby s Onezimom nezaobchádzal ako s otrokom, ale ako s bratom (Filem 1,16).

**Aplikácia**

`Otroctvo dnes odsudzujeme v každej forme a určite by sme si priali, aby ho Pavol vo svojich listoch tiež odsúdil. Ako rozumiete tomu, čo Pavol píše Filemonovi? (Pri posudzovaní týchto skutočností je vždy dôležité prihliadať na dobový kontext. Je pozoruhodné, že počas otroctva v Amerike Ellen Whiteová adventistom výslovne hovorí, aby ignorovali zákon, ktorý prikazoval ľuďom vrátiť utečených otrokov. Pozri 1T 201–202.)`