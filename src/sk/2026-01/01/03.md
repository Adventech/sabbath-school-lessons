---
title:  Pavol v putách
date:  29/12/2025
---

> <p></p>
> <sup>7</sup>Tento poklad však máme v hlinených nádobách, aby nesmierna moc bola z Boha, a nie z nás. <sup>8</sup>Zo všetkých strán sme sužovaní, no nie stiesnení; sme bezradní, no nie zúfalí; <sup>9</sup>sme prenasledovaní, no nie opustení; sme zrážaní k zemi, no nehynieme; <sup>10</sup>stále nosíme na tele Ježišovo zomieranie, aby bol na našom tele zjavný aj Ježišov život. <sup>11</sup>Lebo dokiaľ žijeme, pre Ježiša sme neustále vydávaní na smrť, aby sa aj Ježišov život zjavil na našom smrteľnom tele. <sup>12</sup>A tak v nás pôsobí smrť, no vo vás život. (2Kor 4,7–12)

**Osobné štúdium**

Počas svojho pobytu v Macedónii Pavol opisuje, že sa niekoľkokrát ocitol vo väzení (2Kor 6,5; 7,5; 11,23). Prvý zaznamenaný prípad bol vo Filipách (Sk 16,16–24). Neskôr bol krátko uväznený v Jeruzaleme, kým ho nepreviezli do väzenia v Cézarei.

Inde Pavol spomína, že bol „v putách pre evanjelium“ (Filem 1,10.13). Hoci sa v Ríme nachádzal v domácom väzení, bol pripútaný k elitnému rímskemu vojakovi. Ignác, kresťan zo začiatku druhého storočia, ktorý bol tiež takto väznený, opísal, že títo vojaci sa správajú ako „divé zvieratá... ktoré sa len zhoršujú, keď sa s nimi dobre zaobchádza“. (HOLMES, Michael W., ed., The Apostolic Fathers. Grand Rapids, MI: Baker Academic, 2007, s. 231)

`Čo sa z úvodného textu (2Kor 4,7–12) dozvedáme o spôsobe, akým Pavol dokázal vydržať skúšky, ktoré mu prichádzali do života? Čo bolo podľa týchto veršov centrom jeho života?`

Bez ohľadu na to, čím Pavol prechádzal, vždy sa sústredil na svetlé stránky okolností. To mu dodalo odvahu vydržať ťažkosti a problémy. Napriek tomu, že satan naňho útočil zo všetkých síl, Pavol vedel, že nie je opustený.

`O akých duchovných zdrojoch píše Pavol v 2Kor 6,3–10? Ako mu pomohli čeliť ťažkostiam, v ktorých sa ocitol?`

Často môžeme byť v pokušení stratiť odvahu pri pohľade na naše slabosti, súčasné okolnosti alebo minulé zlyhania. Práve v takýchto chvíľach si potrebujeme pripomenúť všetky úžasné opatrenia, ktoré Boh urobil pre náš úspech v boji proti zlu. Jedným z najdôležitejších je samotná Biblia, „slovo pravdy“, pretože sa môžeme učiť z chýb iných a tiež sa učiť, ako títo ľudia uspeli. „Duch Svätý robí účinným dielo, ktoré vykonal Vykupiteľ sveta. On očisťuje srdce. Vďaka pôsobeniu Ducha Svätého sa veriaci stáva účastníkom božskej prirodzenosti. Kristus poslal svoj ho Ducha ako božskú moc, ktorá má v človekovi premáhať zdedené i vypestované sklony k zlu, a cirkvi má pomôcť získať jeho povahu.“ (DA 671; CL 435)

**Aplikácia**

`Ako sa môžeme vo svojej službe vždy „odporúčať ako Boží služobníci“ (2Kor 6,4), bez ohľadu na problémy a ťažkosti, s ktorými sa stretávame.`