---
title:  Zdroj jednoty
date:  19/01/2026
---

> <p></p>
> <sup>2</sup>Dovŕšte moju radosť: zmýšľajte rovnako, majte tú istú lásku, buďte jedna duša a jedna myseľ! <sup>3</sup>Nič nerobte z ctižiadostivosti ani pre márnu slávu, ale radšej v pokore pokladajte iných za vyšších od seba <sup>4</sup>a nevyhľadávajte každý iba svoje záujmy, ale aj záujmy druhých. (Fil 2,2–4)

**Osobné štúdium**

Zamyslime sa podrobnejšie nad Pavlovým dôrazom na jednotu vo Fil 2,2, kde tú istú myšlienku opisuje štyrmi rôznymi spôsobmi. Všimnime si tiež jeho zameranie na myseľ, myšlienky a pocity. Zatiaľ čo náboženskí vodcovia mali tendenciu zdôrazňovať vonkajšie správanie, Ježiš sa zameral na spôsob nášho uvažovania a na naše pocity. Bohatý mládenec napríklad tvrdil, že vždy dodržiaval zákon. No tým, že mu Ježiš povedal, aby predal všetko, čo mal, rozdal to chudobným a nasledoval Ho, Ježiš skúšal jeho pripútanosť k svetským veciam. Povedal tiež, že človeka poškvrňuje to, čo vychádza zo srdca (alebo mysle): „Zo srdca totiž vychádzajú zlé myšlienky, vraždy, cudzoložstvá, smilstvá, krádeže, falošné svedectvá a rúhania.“ (Mat 15,19) Na inom mieste hovorí: „Lebo ústa hovoria to, čím je naplnené srdce.“ (Mat 12,34)

`Aké praktické kroky treba podľa Pavlových slov (Fil 2,2–4) podniknúť, aby sme v cirkvi prežívali jednotu?`

Pavlove slová vykresľujú pokoru ako pokoru mysle, úctu k druhým viac ako k sebe samým, starostlivosť o záujmy iných, nielen o svoje vlastné. Ľahšie sa to povie, ako urobí, však? Toto sú však zásady, ktoré je dôležité mať na pamäti vo všetkých našich vzťahoch. V rozhovoroch máme často tendenciu sústrediť sa na svoje odpovede, namiesto toho, aby sme sa sústredili na počúvanie, pochopenie, čo hovorí druhá osoba, a na snahu vidieť problém z jej pohľadu. Spory často vznikajú z jednoduchých nedorozumení, ktorým by sa dalo vyhnúť jednoduchým aktívnym počúvaním. Možno sa nezhodneme, ale počúvanie a snaha pochopiť postoj druhej osoby je prvým krokom k pestovaniu zdravej komunikácie a dôvery.

Pavol hovorí, že máme zachovávať „jednotu ducha“, ktorá vytvára „zväzok pokoja“ (Ef 4,3). Ak je v cirkvi spor, Svätý Duch môže upokojiť rozvírenú hladinu a priviesť nás k jednote, čím vytvorí harmóniu. V tej istej kapitole Pavol hovorí o „jednote viery a poznania Božieho Syna“ (Ef 4,13). Potrebujeme mať tú istú vieru a to isté chápanie Písma prameniaceho z poznania Krista a Jeho učenia. Takáto jednota sa potom prejaví aj v jednote celého spoločenstva.

**Aplikácia**

`Čoho sa potrebujeme vzdať, aby sme sa naučili vážiť si iných viac ako seba? Ako sa to môžeme naučiť? V čom by sa zmenili naše vzťahy, keby každý takto „zomrel sebe samému“ (2 Kor 5,15; Rim 14,7)?`