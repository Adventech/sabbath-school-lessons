---
title:  Kristovo zmýšľanie
date:  21/01/2026
---

> <p></p>
> <sup>5</sup>Zmýšľajte medzi sebou tak, ako Kristus Ježiš: <sup>6</sup>On, hoci mal Božiu podobu, svoju rovnosť s Bohom nepovažoval za korisť, <sup>7</sup>ale zriekol sa jej, keď vzal na seba podobu služobníka a stal sa podobný ľuďom a podľa vonkajšieho zjavu bol pokladaný za človeka, <sup>8</sup>ponížil sa a stal sa poslušným až na smrť, a to smrť na kríži. (Fil 2,5–8)

**Osobné štúdium**

Muhammad Ali raz povedal: „Som najväčší.“ V auguste 1963, šesť mesiacov pred ziskom titulu majstra sveta v boxe v ťažkej váhe, dokonca vydal nahrávku hovoreného slova s názvom „Som najväčší“ (I Am the Greatest). Ali bol nepochybne skvelý športovec, ale nebol príkladom, ktorý by sme mali nasledovať, ak chceme mať Kristovo zmýšľanie.

Naproti tomu Ježiš bol úplne bezhriešny. Hoci bol pokúšaný „vo všetkom... podobne ako my“ (Heb 4,15), nikdy nezhrešil, a to ani len myšlienkou. Napriek tomu text Heb 5,8 hovorí: „hoci bol Synom, vo svojom utrpení sa naučil poslušnosti“. Ježišovo podriadenie sa Otcovej vôli bolo vždy dokonalé, úplné. Nikdy sa neodmietol podriadiť, hoci to nepochybne mnohokrát nebolo ľahké.

`Úvodný text (Fil 2,5–8) mnohí radia medzi najsilnejšie a najkrajšie texty Písma. Čo v ňom Pavol vyjadruje? Aké sú dôsledky týchto slov? A čo je najdôležitejšie, ako uplatňuješ tento princíp vo svojom živote?`

Ježiš, ktorý je rovný Bohu a ktorý je Bohom, nielenže na seba vzal ľudské telo, ale stal sa aj „služobníkom“ (dúlos, „sluha“, „otrok“) a potom sa obetoval ako obeť za naše hriechy! Pavol dokonca hovorí, že Kristus „sa stal kliatbou za nás“ (Gal 3,13). Boh, náš Stvoriteľ, zomrel na kríži, aby bol aj naším Vykupiteľom. A takýto čin si vyžadoval, aby sa stal kliatbou za nás.

Akým spôsobom môžeme pochopiť skutočný zmysel týchto slov? A čo je ešte dôležitejšie, ako žiť podľa týchto výziev? Ako môžeme mať rovnakú ochotu pokoriť sa a obetovať pre dobro druhých?

Na inom mieste Ježiš povedal: „Najväčší z vás bude váš sluha. Kto sa však bude povyšovať, bude ponížený, a kto sa poníži, bude povýšený.“ (Mat 23,11.12). Toto v mnohých ohľadoch odzrkadľuje Pavlove slová vo Fil 2,5–8.

Pavol tu vlastne na Ježišovom príklade zdôraznil predchádzajúcu výzvu, že nemáme robiť nič „z ctižiadostivosti ani pre márnu slávu“ (Fil 2,3).

**Aplikácia**

`Ako by sme mali reagovať na to, čo pre nás Kristus urobil podľa Fil 2,5–8? Aká reakcia by mohla byť hodná Jeho obete – ale iná než padnúť na kolená a uctievať? Prečo je nesprávne myslieť si, že naše skutky môžu pridať niečo k tomu, čo Kristus už pre nás urobil?`