---
title:  Formovanie mysle – zvonku alebo zvnútra?
date:  20/01/2026
---

> <p></p>
> Zmýšľajte medzi sebou tak, ako Kristus Ježiš. (Fil 2,5)

> <p></p>
> Veď Božie slovo je živé a účinné, ostrejšie ako akýkoľvek dvojsečný meč. Preniká až po oddelenie duše od ducha a kĺbov od špiku a rozsudzuje túžby a úmysly srdca. (Heb 4,12)

> <p></p>
> Napokon, bratia, upriamte svoju myseľ na všetko, čo je pravdivé, čestné, spravodlivé, čisté, láskyhodné a úctyhodné, to, čo je cnostné a chvályhodné.“ (Fil 4,8)

**Osobné štúdium**

Stále viac spoločností vyvíja pokročilé technológie, ktoré kombinujú výpočtový výkon počítačov s ľudským mozgom. Výskumníci dúfajú, že prepojením mysle s počítačmi bude možné ovplyvniť naše myšlienky prostredníctvom počítačov. Takéto mozgové implantáty môže priniesť pozitívne výsledky, medzi ktoré patrí prevod myšlienok na hovorené slovo (a tým umožnenie vyjadrovania napríklad po poškodení mozgu), pomoc pri zvládaní epilepsie, depresie či Parkinsonovej choroby. Nie je však ťažké predstaviť si aj pochybné a odsúdeniahodné využitie.

Takéto ovládanie mysle už v podstate existuje. Neustály tok informácií, ktorému sme každodenne vystavení napríklad na sociálnych médiách, „programuje“ naše uvažovanie, formuje naše myšlienky a riadi naše konanie. Keď sa ponoríme do médií, svetský spôsob uvažovania zanechá v našich mysliach svoju stopu a my začneme myslieť podobne alebo rovnako. Je to, akoby boli mysle iných ľudí implantované alebo zlúčené s tou našou.

Podobne ako Ježiš, aj my máme mať „zmýšľanie Ducha“ (Rim 8,6). „Božie veci nepozná nikto, len Boží Duch,“ ktorého Pavol kladie do kontrastu s „duchom sveta“ (1Kor 2,11.12). Kto je naším učiteľom? A čo sa od neho učíme?

`Prečítaj si Fil 2,5. Čo podľa teba znamená výzva „zmýšľať“ tak, ako Ježiš Kristus?`

Dá sa povedať, že rôznymi technikami sme schopní zmeniť spôsob svojho uvažovania, ale svoje srdce zmeniť nedokážeme. Takú moc má jedine Boh. Svätý Duch musí vykonať „operáciu“ nášho srdca, pri ktorej použije „meč Ducha“ (Ef 6,17), „živé a účinné“ Božie Slovo, ktoré „preniká až po oddelenie duše od ducha a kĺbov od špiku a rozsudzuje túžby a úmysly srdca“ (Heb 4,12). Iba prostredníctvom Svätého Ducha môžeme skutočne poznať samých seba, pretože naše vlastné srdce nás prirodzene klame (Jer 17,9). Hebrejské slovo pre „klamlivý“ (akov) označuje hrboľatú pôdu, na ktorej pri chôdzi zakopávame. V širšom zmysle znamená myšlienky, ktoré sú krivé, pomýlené, skazené. Preto potrebujeme byť premenení „obnovením“ nášho zmýšľania, aby sme „vedeli rozoznať, čo je Božia vôľa, čo je dobré, čo mu je príjemné, čo je dokonalé“ (Rim 12,2).

**Aplikácia**

`Prečo je dôležité, aby sme sa riadili Pavlovou výzvou vo Fil 4,8?`