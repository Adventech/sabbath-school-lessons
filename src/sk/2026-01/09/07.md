---
title:  Podnety na zamyslenie
date:  27/02/2026
---

„Nemáme nijakú vlastnú spravodlivosť, ktorou by sme mohli obstáť pred požiadavkami Božieho zákona. Kristus nám však pripravil východisko. ... Ak sa mu odovzdáš a prijmeš ho ako svojho Spasiteľa, bude ťa za svoje zásluhy pokladať za spravodlivého bez ohľadu na hriešnosť tvojho života. Namiesto tvojho charakteru bude pred Bohom Kristov charakter a Boh ťa prijme tak, akoby si nikdy nebol zhrešil. Ale to nie je všetko. Kristus mení aj tvoje srdce, v ktorom prebýva vierou. Toto spojenie s Kristom máš udržiavať nielen vierou, ale aj tým, že mu odovzdáš svoju vôľu. Dokiaľ to budeš robiť, on bude v tebe pôsobiť a ty budeš chcieť a skutočne aj konať podľa svojej dobrej vôle. ... Nemáme sa teda čím chváliť. Nemáme nijaký dôvod, aby sme sa vyvyšovali. Jediným základom našej nádeje je Kristova spravodlivosť, ktorá je nám pripočítaná a spravodlivosť, ktorú Duch Svätý pôsobí v nás i naším prostredníctvom.“ (SC 62.63; CK 42.43)

„Svetlo, ktoré mi bolo dané, bolo také silné, že mnohí od nás odišli a venovali pozornosť zvodným duchom a démonickým doktrínam. Pán si želá, aby každá duša, ktorá tvrdí, že verí pravde, mala rozumové poznanie toho, čo je pravda.“ (Ev 363)

**Námety na spoločné uvažovanie**

`Prečítajte si znova úvodný text: „Toho, ktorý nepoznal hriech, urobil za nás hriechom, aby sme sa v ňom stali Božou spravodlivosťou.“ (2Kor 5,21) Čo to znamená? Čo znamená, že Kristus sa stal za nás hriechom? Ako by nám to malo pomôcť pochopiť zástupnú povahu kríža? Ako sa v Kristovi môžeme stať „Božou spravodlivosťou“?`

`Zamyslite sa nad konceptom opísaným výrazom „raz spasený, navždy spasený“ (ide o presvedčenie, že človek, ktorý úprimne prijal Krista a bol spasený, už nikdy nemôže stratiť svoje spasenie bez ohľadu na to, čo urobí potom), ktorému verí mnoho kresťanov. Prečo sme presvedčení, že ide o falošnú náuku? Aké zjavné nebezpečenstvá predstavuje pre niekoho, kto jej verí? Ako môžeme mať istotu spasenia, aj keď spomenutý koncept odmietame?`

`Ste vo svojej viere „pevní a stáli“ (Kol 1,23)? Ako dobre viete, čomu veríte a prečo tomu veríte? Čo môžete urobiť, aby ste lepšie vedeli, čomu veríte? Prečo je dôležité, aby sme boli „pevní a stáli“ vo viere?`

Západ slnka: 17.22