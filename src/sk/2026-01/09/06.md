---
title:  Moc evanjelia
date:  26/02/2026
---

> <p></p>
> <sup>28</sup>Ktorého my zvestujeme upravujúc každého človeka k rozumnosti a učiac každého človeka vo všetkej múdrosti, aby sme predstavili každého človeka dokonalého v Kristu Ježišovi, <sup>29</sup>a tým cieľom aj úsilne pracujem zápasiac podľa jeho pôsobenia, ktoré pôsobí vo mne v moci. (Kol 1,28.29; Roh.)

**Osobné štúdium**

`Na čo sa Pavol zameriava v úvodnom texte (Kol 1,28.29)? Aký význam má trojnásobné opakovanie spojenia „každý človek“?`

Pavlovo kázanie sa zameriavalo na Krista a na Jeho ukrižovanie (1Kor 1,23). Podľa Ef 5,27 je zmyslom Kristovej obete, „aby si pripravil Cirkev slávnu, na ktorej niet poškvrny ani vrásky, ani nič podobné, aby bola svätá a bez poškvrny“. Cieľom Pavlovho kázania evanjelia je, „aby sme každého človeka predviedli pred Boha ako dokonalého v Kristovi“ (Kol 1,28). Robí to učením a varovaním. Ohlasuje rôzne body kresťanského učenia a spôsobu života (2Tes 2,15; 1Tim 4,11; 1Tim 5,7; Tít 1,9) a varuje pred následkami odmietnutia evanjelia a pred nebezpečenstvom falošných učiteľov (Sk 20,29–31; Rim 16,17).

Takto rastieme a stávame sa zrelými kresťanmi: prijímame učenie a dbáme na varovania Písma. Zrelosť je dôležitý koncept. Rodičia novorodenca oslavujú každý míľnik – prvé slovo, prvý krok alebo prvá kresba. Ktorý rodič by nebol znepokojený, keby jeho dieťa po niekoľkých rokoch stále nevedelo chodiť alebo rozprávať? Rast a vývoj sú normálne a očakávané. To isté platí aj pre kresťanský život.

Grécke slovo preložené ako „dokonalý“ (teleios) znamená zrelý, vyspelý, dokonalý alebo bezchybný. Prostredníctvom procesu kresťanského rastu si živo uvedomujeme hĺbku Božieho zákona a to, že Jeho požiadavky sú „bez medzí“ (Ž 119,96). Chápeme, že sa vzťahuje na „túžby a úmysly srdca“ (Heb 4,12).

Potrebujeme však byť opatrní, a preto Pavol používa sloveso „napomíname“ (Kol 1,28). Cesta, ktorá „sa človeku vidí ako správna“, sa napokon ukáže ako „cesta k smrti“ (Prísl 14,12). Duchovné rozlišovanie pochádza z Duchom vedeného poznania Božieho slova. Falošné učenia zvyčajne obsahujú určitú časť pravdy, ale buď pridávajú, alebo uberajú niečo z toho, čo hovorí Biblia (pozri Iz 8,20). Tieto falošné učenia často uspejú, ak ľudia priamo pochybujú o Božom slove, alebo aspoň spochybňujú jeho relevantnosť alebo uplatniteľnosť v dnešnej dobe. Musíme byť múdri ako hady, ale neškodní ako holubice, ak chceme odlíšiť skutočné pravdy Písma od bludov.

**Aplikácia**

`Čo znamená byť „dokonalý v Kristovi“ (Kol 1,28)? Ako nám pochopenie toho, čo pre nás Ježiš vykonal na kríži, pomáha pochopiť, čo znamená byť „dokonalý v Kristovi“?`