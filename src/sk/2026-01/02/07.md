---
title:  Podnety na zamyslenie
date:  09/01/2026
---

„Mnohí nedokážu konkrétne plánovať. Ich život je nevyrovnaný. Nevedia odhadnúť, ako veci dopadnú, preto sú nepokojní a zmätení. Pamätajme, že život Božích detí na tomto svete je pútnický. Nie sme schopní správne plánovať svoj život. Našou úlohou nie je utvárať si budúcnosť. Vierou Abrahám poslúchol, keď ho Boh volal, aby odišiel na miesto, ktoré mal dostať ako dedičstvo. Odišiel, hoci nevedel, kam ide. Vierou sa usadil v zasľúbenej zemi ako v cudzej a býval v stanoch s Izákom a Jákobom, spoludedičmi toho istého zasľúbenia. Lebo očakával mesto s pevnými základmi, ktorého tvorcom a staviteľom je Boh. (Heb 11,8–10)

Kristus si vo svojom pozemskom živote plány nerobil. Prijal tie, ktoré s ním mal Boh. Nebeský Otec mu ich deň čo deň odhaľoval. Podobne závislí od Boha máme byť i my. Náš život má byť jednoducho uskutočňovaním jeho vôle. Ak sa mu odovzdáme, bude riadiť naše rozhodnutia.

Mnohí, ktorí si plánujú skvelú budúcnosť, bývajú sklamaní. Dovoľme preto Bohu plánovať za nás. Ako malé dieťa dôverujme tomu, ktorý chráni nohy svojich zbožných (1Sam 2,9). Boh nikdy nevedie svoje deti inak, než by sa samy rozhodli, keby mohli vidieť koniec od začiatku a odhaliť slávu cieľa, ktorý chcú ako Boží spolupracovníci dosiahnuť.“ (MH 478.479; CZ 343.344)

**Námety na spoločné uvažovanie**

`Zamyslite sa nad uplynulým týždňom a napíšte si zoznam vecí, za ktoré ste vďační. Je možné, že by ste mali byť vďační za viac, než si uvedomujete?`

`Zamyslite sa nad poslednou vetou citátu z knihy Cesta ku zdraviu a životnej harmónii. Ide o veľmi silné vyznanie viery. Ako sa môžeme naučiť tak hlboko dôverovať Bohu?`

`Vo svetle Kol 1,6.23 uvažujte o nasledujúcich myšlienkach: „Neviera, reptanie a vzbura odlúčili staroveký Izrael na štyridsať rokov od Kanaánskej krajiny. Rovnaké hriechy oddialili vstup novodobého Izraela do nebeského Kanaánu. Ani v jednom prípade neboli príčinou Božie zasľúbenia. Je to neviera, svetáctvo, neposvätenie a spory medzi tými, ktorí o sebe hovoria, že sú Božím ľudom, čo nás tak dlho drží v tomto svete hriechu a smútku. Keby Kristova cirkev konala zverené dielo, ako to Pán ustanovil, celý svet by už bol predtým varovaný a Pán Ježiš by prišiel na našu zem v moci a veľkej sláve.“ (LDE 38) Akým spôsobom by sme sa dnes mohli previniť rovnakým konaním?`

Západ slnka: 16.04