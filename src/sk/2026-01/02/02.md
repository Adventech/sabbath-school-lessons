---
title:  Spoločenstvo evanjelia
date:  04/01/2026
---

> <p></p>
> <sup>3</sup>Ďakujem svojmu Bohu, kedykoľvek si na vás spomínam, <sup>4</sup>vždy v každej mojej modlitbe, keď sa s radosťou modlím za vás všetkých, <sup>5</sup>že máte účasť na evanjeliu od prvého dňa až doteraz. <sup>6</sup>Som presvedčený, že ten, čo vo vás začal dobré dielo, ho aj dokončí, až do dňa Krista Ježiša. <sup>7</sup>A právom takto zmýšľam o vás všetkých. Veď vás nosím v srdci, lebo vy všetci máte účasť na milosti tak v mojich putách, ako aj pri ochrane a upevňovaní evanjelia. <sup>8</sup>Veď Boh mi je svedkom, ako túžim po vás všetkých láskou Krista Ježiša. (Fil 1,3–8)

**Osobné štúdium**

`Čo je podľa úvodného textu (Fil 1,3–8) dôvodom Pavlovej vďačnosti? Aké uistenia dáva Filipanom a prečo je to dôležité?`

Pavol založil zbor vo Filipách. Z jeho listu je cítiť vrúcnosť kresťanskej vzájomnosti. Hoci ich delia stovky kilometrov, Pavol, spútaný a uväznený, nosí zbor vo Filipách a jeho členov v srdci, túži po nich „láskou Krista Ježiša“ (Fil 1,8) a ďakuje za nich Bohu. V Pavlovej modlitbe vďakyvzdania môžeme zahliadnuť Ježišov príhovor za nás v nebi.

Na náprsníku veľkňaza bolo dvanásť kameňov predstavujúcich dvanásť kmeňov Izraela. Keď sa kňaz prihováral za ľud, mal „na svojom srdci“ niesť „mená Izraelových synov“ (2Moj 28,29). Ježiš ako náš Veľkňaz v nebeskej svätyni ešte väčším spôsobom prináša mená svojho ľudu pred Otca.

Za povšimnutie stojí originálne znenie verša Fil 1,3, ktorý sa zvyčajne prekladá tak, že Pavol ďakuje v modlitbách Bohu za Filipanov pri každej spomienke na nich. Grécky text je však nejednoznačný a môže vyjadrovať aj to, že Filipania pamätajú na Pavla. Zdôrazňuje sa tým blízky vzťah medzi Pavlom a Filipanmi. Táto blízka vzájomnosť sa vyjadruje slovom „spoločenstvo“ (grécky koinonia). Tak ako mal Pavol účasť (koinonia) na Kristovom utrpení (Fil 3,10), tak nikto iný nemal „[spolu]účasť“ (grécky: sunkoinóneó) na Pavlovom utrpení tak ako Filipania, ktorí sa finančne podieľali na podpore Pavlovej služby (Fil 4,14.15). Táto vzájomnosť, ktorá trvala „od prvého dňa až doteraz“ (Fil 1,5), ho vedie k tomu, aby za nich ďakoval Bohu a modlil sa za nich „s radosťou“ (Fil 1,4).

Je zaujímavé, že Pavol opisuje svoje väzenské prostredie celkom pozitívne. Spolu s ostatnými veriacimi tak totiž môže mať „účasť na milosti... aj pri ochrane a upevňovaní evanjelia“ (Fil 1,7). Jeho použitie týchto dvoch právnych výrazov naznačuje nielen to, že jeho súdny proces je na spadnutie, ale tiež to, že Pavol aktívne zapája vojakov a návštevníkov do evanjelia. Preto je nevyhnutné oboje – „ochrana (grécky apologia) pred útokmi aj „upevnenie“ večných právd evanjelia. Zdá sa, že Pavlovi menej záleží na jeho vlastnej budúcnosti ako na obhajobe samotného evanjelia. Či už žije alebo zomrie, Pavol si je istý, že Boh dokončí „dobré dielo“, ktoré začal vo všetkých, ktorí v Neho dôverujú (Fil 1,6).

**Aplikácia**

`Ako rozumieš sľubu, že „ten, čo vo vás začal dobré dielo, ho aj dokončí“ (Fil 1,6)? Čo to znamená? Skončí sa toto dielo už pred druhým príchodom?`