---
title:  Ovocie evanjelia
date:  07/01/2026
---

> <p></p>
> <sup>3</sup>Vždy, keď sa modlíme, ďakujeme za vás Bohu, Otcovi nášho Pána Ježiša Krista. <sup>4</sup>Veď sme počuli o vašej viere v Ježiša Krista a o láske, ktorú máte k všetkým svätým <sup>5</sup>pre nádej, ktorá je vám pripravená v nebesiach a o ktorej ste už skôr počuli v pravdivom slove evanjelia, <sup>6</sup>ktoré k vám prišlo. Rovnako ako na celom svete aj u vás prináša ovocie a rastie od toho dňa, keď ste počuli a poznali Božiu milosť v pravde. <sup>7</sup>Tak ste sa to naučili od Epafrasa, nášho milovaného spolupracovníka, ktorý je pre vás verným Kristovým služobníkom. <sup>8</sup>On nám rozprával aj o vašej láske v Duchu. (Kol 1,3–8)

**Osobné štúdium**

Pavlov vzťah s Kolosanmi sa líšil od vzťahu s Filipanmi. Zaraďoval ich medzi „všetkých, čo ma ešte osobne nevideli“ (Kol 2,1). Napriek tomu ich Pavol uisťuje, rovnako ako Filipanov, že za nich ďakuje Bohu a „neprestáva“ sa za nich modliť.

`Za ktoré tri skutočnosti Pavol ďakuje Bohu v úvodnom texte (Kol 1,3–8)?`

Pavol spája tri cnosti, ktoré spomína aj na iných miestach: vieru, nádej a lásku (pozri 1Kor 13,13; 1Tes 1,3; 1Tes 5,8). Všimnime si, že apoštol nepripisuje zásluhy za ne Kolosanom. Ďakuje Otcovi, pretože, ako hovorí Jakub: „Každý dobrý údel a každý dokonalý dar pochádza zhora od Otca svetiel, v ktorom niet premeny ani tieňa zmeny.“ (Jak 1,17) Keď vidíme lásku, ktorú k nám Boh má, vedie nás to k viere v Krista (Ef 2,4–8) a dostávame nádej neba. Peter ju opisuje ako „nehynúce, nepoškvrnené a nevädnúce dedičstvo pripravené v nebesiach pre vás“ (1Pet 1,4).

Pavol tiež zdôrazňuje, že evanjelium je dôveryhodné, pretože je založené na „slove pravdy“. Tento výraz Pavol používa aj inde v súvislosti s inšpirovaným Božím slovom (pozri 2Kor 6,7; 2Tim 2,15). Na rozdiel od „ľudského slova“, ktoré „mocne pôsobí“ (Roh.) vo veriacich (1Tes 2,13) a napĺňa Božiu vôľu (Iz 55,11). Keď sa teda hlása evanjelium, Božia moc sa prejavuje pôsobením Svätého Ducha na srdcia poslucháčov a ľudia naň reagujú. Samotné evanjelium prináša ovocie, pretože je „slovom života“ (Fil 2,16).

Možno najúžasnejšie je rozšírenie evanjelia v takom krátkom čase. Asi tridsať rokov po Kristovej smrti a Jeho zmŕtvychvstaní mohol Pavol povedať, že evanjelium sa rozšírilo „na celom svete“ (Kol 1,6). O niečo neskôr v tej istej kapitole hovorí, že evanjelium „sa hlása všetkému tvorstvu pod nebom“ (Kol 1,23). Rozsiahly rímsky systém ciest umožňoval rýchlu komunikáciu a cestovanie, a preto sa Pavlove listy mohli tak široko a rýchlo šíriť. Ale je to Božia moc pôsobiaca prostredníctvom slova, ktorá dáva v človeku zrod duchovného života (Jak 1,18; 1Pet 1,23) a robí z neho nové stvorenie v Kristovi (2Kor 5,17).

**Aplikácia**

`Apoštol Pavol píše o nádeji, „ktorá je vám pripravená v nebesiach“ (Kol 1,5). Ako tejto nádeji rozumieš ty? Prečo sa vzťahuje aj na nás osobne, hoci sme jej v skutočnosti nehodní?`