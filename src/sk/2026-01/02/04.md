---
title:  Duchovné rozlišovanie
date:  06/01/2026
---

> <p></p>
> <sup>12</sup>Bratia, chcem, aby ste vedeli, že to, čo sa deje so mnou, viac prospelo šíreniu evanjelia, <sup>13</sup>takže to, že som v putách pre Krista, sa stalo známym v celej vládnej budove aj medzi všetkými ostatnými. <sup>14</sup>Mnohí z bratov v Pánovi, posilnení mojimi putami, v dôvere odvážnejšie a bez strachu hlásajú Slovo. <sup>15</sup>Niektorí síce hlásajú Krista zo závisti a nevraživosti, ale iní s dobrým úmyslom. <sup>16</sup>Jedni to robia z lásky, lebo vedia, že som tu na obranu evanjelia, <sup>17</sup>iní však ohlasujú Krista z neznášanlivosti, nie úprimne, lebo si myslia, že mi v mojich putách spôsobia súženie. <sup>18</sup>Čo na tom! Len nech sa akýmkoľvek spôsobom, či naoko, alebo úprimne, zvestuje Kristus. Z toho sa radujem a aj sa budem radovať. (Fil 1,12–18)

**Osobné štúdium**

Filipanov, pochopiteľne, zarmútilo, keď sa dopočuli o Pavlovom uväznení. Jeho dielo bolo teraz značne obmedzené. Nemohol cestovať. Nemohol kázať. Nemohol navštevovať synagógy a učiť ľudí o Ježišovi ako Mesiášovi. Už nemohol zakladať zbory. Filipania poslali Epafrodita, aby zistil apoštolov stav, povzbudil ho a uistil sa, že sa mu dostane všetko, čo bude potrebovať.

`Prečítaj si Fil 1,12–18. Ako Pavol vnímal svoje uväznenie? Aké ponaučenie si môžeme vziať z postoja, ktorý mal napriek okolnostiam, v ktorých sa ocitol?`

Posolstvo, ktoré sa k nim od Pavla dostalo, muselo Filipanov prekvapiť. Pavol vnímal svoju situáciu inak, než by sa dalo očakávať. Jeho duchovné rozlišovanie ho viedlo k tomu, že svoje uväznenie vnímal ako niečo dobré. Neprekážalo mu, naopak, vnímal to ako niečo, čo „viac prospelo šíreniu evanjelia“ (Fil 1,12). Tam, kde iní videli len putá a mreže, Pavol videl svojich rímskych strážcov ako potenciálne duše v Božom kráľovstve. Videl tiež, že jeho uväznenie veľmi povzbudilo ostatných, aby boli aktívnejší a odhodlanejší šíriť evanjelium a aby smelo hovorili o Kristovi bez strachu z následkov.

Možno je ťažké si to predstaviť, ale niektorí si skutočne mysleli, že z Pavlovho uväznenia budú mať úžitok. Zrejme dúfali, že upadne do zabudnutia, a tak sa otvorí väčší priestor pre nich a ich vlastné kázanie evanjelia. Ide o veľmi smutný príklad ľudského sebectva, ktoré sa objavuje dokonca aj v cirkvi. Ako povedal Jeremiáš dávno pred Pavlom: „Nadovšetko klamlivé je srdce, je nenapraviteľné, kto sa v ňom vyzná?“ (Jer 17,9)

Našťastie, niektorí verní pracovníci sa stali ešte horlivejšími v šírení evanjelia. Pavla milovali a svedectvo o jeho utrpení pre vieru ich viedlo k väčšej dôvere v Krista a povzbudilo ich, aby boli ešte aktívnejší pre Pána. Dodávalo im to silu ísť tam, kam sa predtým báli ísť, a viedlo ich to hovoriť v situáciách, v ktorých predtým mlčali. Viedlo ich to dokonca k tomu, že ešte viac ľudí prijalo Krista a šírilo evanjelium spásy.

**Aplikácia**

`Aké ponaučenie si môžeme vziať zo skúseností, ktoré síce boli nepochybne zlé, ale priniesli aj nejaký úžitok? Ako sa môžeme naučiť dôverovať Bohu aj v prípadoch, keď úžitok nemusí byť zjavný?`