### Úvod

#### Spojenie neba a zeme

Spomeň si na najťažšiu prácu, akú si kedy musel vykonať. Čo ti ju sťažovalo? Boli to očakávania alebo čas vyhradený na prácu? Bol to tvoj postoj k úlohe? Alebo ľudia, s ktorými si musel spolupracovať? Alebo sa ti len zdalo, že je to nad tvoje sily?

Zamyslime sa nad cieľom plánu spásy: zjednotiť nebo so zemou. Znie to ako nemožná úloha? Z ľudského hľadiska to tak určite je. Tesne pred svojím nanebovstúpením však Ježiš dal apoštolom práve takúto „nemožnú“ úlohu: „Choďte teda a získavajte mi učeníkov vo všetkých národoch a krstite ich v mene Otca i Syna i Svätého Ducha a naučte ich zachovávať všetko, čo som vám prikázal. A hľa, ja som s vami po všetky dni až do konca sveta.“ (Mat 28,19.20)

S podobne „nereálnou“ úlohou poslal Ježiš aj Pavla k pohanom: „Aby si im otvoril oči, nech sa odvrátia od tmy k svetlu a od satanovej moci k Bohu a aby tak dosiahli odpustenie hriechov a účasť medzi tými, ktorí sú posvätení vierou vo mňa.“ (Sk 26,18)

Niektorí by sa po takomto poverení mohli automaticky vzdať. Nemali by sme však prehliadnuť zasľúbenia, ktoré Ježiš pri oboch príležitostiach dal. Apoštolom povedal: „A hľa, ja som s vami po všetky dni až do konca sveta.“ (Mat 28,20) A Pavla Ježiš povzbudil: „Vzchop sa a postav sa na nohy. Totiž preto som sa ti zjavil, aby som ťa ustanovil za svojho služobníka a svedka toho, čo si videl, i toho, čo ti ukážem.“ (Sk 26,16)

Stručne povedané, Ježiš dáva ľudsky nemožné úlohy, aby sme sa pri ich splnení spoliehali skôr na Neho, než na seba. Nikdy nám nedáva úlohu bez toho, aby nám nedal silu ju aj vykonať. „Keď sa vôľa človeka zjednotí s Božou vôľou, už ju nič nepremôže. Všetko, čo treba vykonať na Boží príkaz, možno v Božej sile aj uskutočniť. Každý Boží príkaz dáva človekovi aj silu splniť ho.“ (COL 333; KP263.264)

Je úžasné, že v čase, keď Pavol písal Kolosanom, bolo už evanjelium hlásané „všetkému tvorstvu pod nebom“ (Kol 1,23). Samozrejme, nie všetci ho prijali. Ale ak sa pozorne pozrieme na poverenie, ktoré dal apoštolom (Mat 28,18–20) a apoštolovi Pavlovi, Ježiš nikdy nesľúbil, že sa všetci stanú učeníkmi alebo že sa všetci obrátia. Evanjelium sa má „hlásať po celom svete na svedectvo všetkým národom. A potom príde koniec.“ (Mat 24,14) Ako toto svedectvo vyzerá? Ako presne ho máme uskutočňovať?

Tento štvrťrok budeme študovať Pavlove listy Filipanom a Kolosanom. Oba listy sú si v mnohom podobné. Predovšetkým zjavujú Krista, jediného, kto je schopný zjednotiť nebo so zemou. On je „rebrík“, ktorý Jakub videl siahať zo zeme do neba (1Moj 28,12; porovnaj Ján 1,51). Ako Syn človeka a zároveň Syn Boží nás vykupuje z hriechu a prihovára sa za nás.

Pri štúdiu týchto listov uvidíme oba aspekty Ježiša. Budeme uvažovať o niektorých veľkolepých výrokoch o Kristovom božstve a o tom, ako sa všetkého vzdal, aby nás spasil. Uvidíme Pavla, ako z väzenia zápasí s problémami v oboch zboroch. Jeden z nich sám založil (Filipy), druhý nikdy osobne nenavštívil (Kolosy). Vzťahy a kontakty, ktoré Pavol vybudoval v celej „svetovej cirkvi“ tej doby, mu umožnili, reagovať na vzniknuté problémy dokonca aj z rímskeho väzenia. Vedel, že jeho čas sa kráti. Urobil teda všetko, čo mohol, aby priblížil cirkev k nebu a zároveň prehĺbil vzťahy vo vnútri cirkvi. Týmto nám ukazuje, ako sa aj dnes môže Božia cirkev zjednotiť s nebom. Len takto môže naplniť poverenie pre čas konca zo Zjavenia 14, ktoré poznáme ako „posolstvo troch anjelov“.

_Clinton Wahlen, PhD, je zástupcom riaditeľa Biblického výskumného inštitútu pri Generálnej konferencii. Jeho špecializáciou je Nová zmluva, hermeneutika a adventistické dejiny. Žil a pracoval v Nemecku, na Novom Zélande, v Rusku, v Spojenom kráľovstve a na Filipínach._