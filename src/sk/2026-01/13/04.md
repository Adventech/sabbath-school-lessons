---
title:  Dokonalí a naplnení Božou vôľou
date:  24/03/2026
---

> <p></p>
> <sup>12</sup>Pozdravuje vás Epafras, jeden z vás, služobník Krista Ježiša, ktorý ustavične bojuje za vás modlitbami, aby ste sa stali dokonalými a vo všetkom naplnení Božou vôľou. <sup>13</sup>Lebo môžeme dosvedčiť, že sa veľa namáha pre vás aj pre tých, čo sú v Laodicei a v Hierapolise. (Kol 4,12.13)

**Osobné štúdium**

V posledných rokoch vzniklo pomerne veľa kníh o „živote zameranom na cieľ“ a o „cirkvi zameranej na cieľ“. Hoci môže byť problematické nechať sa viesť určitým cieľom, jasné „zameranie na cieľ“ je nevyhnutné pre dosiahnutie akéhokoľvek zmysluplného úsilia. Pavlov život a služba, ako aj život a služba jeho spolupracovníkov a ostatných apoštolov, sú príkladom takéhoto zamerania (pozri Fil 3,13.14). Výsledky hovoria samy za seba – evanjelium sa rýchlo šírilo po celej Rímskej ríši a za jej hranicami (Kol 1,23). Rovnaké zameranie je potrebné aj dnes.

`O akom cieli hovorí Pavol v úvodnom texte (Kol 4,12.13)? Ako sa dá tento cieľ dosiahnuť?`

Ako sme spomenuli v predchádzajúcej lekcii, Epafras pravdepodobne zohral kľúčovú úlohu v šírení evanjelia do Kolos a blízkych miest Laodicea a Hierapolis (pozri aj 1. lekciu). Epafrasove pozdravy a modlitby boli nepochybne pre veriacich v týchto zboroch veľkým povzbudením. Jeho modlitby mali jasné zameranie. Epafras „bojoval modlitbami“, aby Kolosania „stáli dokonalí a naplnení každou vôľou Božou“ (Kol 4,12; Roh.). Pozrime sa bližšie na hlboké myšlienky obsiahnuté v tomto vyjadrení.

„Stáli“ – toto slovo znamená stáť pevne a neochvejne, čo je možné len vtedy, ak sme „založení na viere a pevní“ a dôverujeme pravdivosti evanjelia (Kol 1,23). To isté slovo Pavol niekoľkokrát spomína aj v súvislosti s bojom proti „úkladom diabla“ (Ef 6,11) a v odolávaní silám temnoty prostredníctvom božskej moci tým, že sa oblečieme do „plnej Božej výzbroje“ (Ef 6,10–18 ; porovnaj 2Tim 2,19).

„Dokonalí“ – toto slovo označuje dokonalosť charakteru, ktorá nachádza svoj konečný prejav v obetavej láske (Mat 5,44.48) u tých, ktorí nikdy nebudú tvrdiť, že už cieľ dosiahli. Pavol sám o sebe píše: „Nie že by som to všetko bol už dosiahol a bol už dokonalý, ale bežím, aby som to získal, pretože si ma získal aj Kristus Ježiš.“ (Fil 3,12)

„Naplnení“ – toto mocné slovo znamená úplnosť a tiež uskutočnenie niečoho v plnej miere. Rovnaký koncept je použitý v súvislosti s Abrahámom, ktorý bol „pevne presvedčený“, že Boh urobí to, čo sľúbil, hoci je to z ľudského hľadiska nemožné (Rim 4,21), a na označenie Pavla, ktorého Pán posilnil, aby prostredníctvom neho „bola dovŕšená zvesť“ (2Tim 4,17).

„Vo všetkom naplnení Božou vôľou“ – ide o veľmi komplexný výrok. Sám Pavol sa modlil, aby Kolosania jasne poznali Božiu vôľu: „Aby ste vo všetkej múdrosti a duchovnej rozumnosti boli naplnení poznaním jeho vôle, aby ste žili hodní Pána a páčili sa mu vždy, keď budete prinášať ovocie v každom dobrom skutku a rásť v poznaní Boha a aby ste boli posilňovaní každou mocou podľa sily jeho slávy, ku všetkej vytrvalosti a trpezlivosti.“ (Kol 1,9–11)

**Aplikácia**

`Epafras sa modlil, aby veriaci „stáli dokonalí a naplnení každou vôľou Božou“. V ktorej konkrétnej oblasti tvojho života ťa Boh pozýva stáť pevnejšie alebo sa úplne poddať Jeho vôli?`