---
title:  „Vo všetkom naplnení Božou vôľou“ (Kol 4,7–18)
date:  21/03/2026
---

### Texty na tento týždeň
Kol 4,7–18; Ef 6,21; Sk 15,36–40; 2Tim 4,10.11; 2Pet 3,10–14; Iz 60,1–3

**Úvodný text**
> Za všetko vzdávajte vďaky, lebo to je Božia vôľa v Kristovi Ježišovi. (1Tes 5,18)

V záverečnej časti Listu Kolosanom sa dozvedáme o širšej sieti Pavlových spolupracovníkov. Skutky apoštolov ukazujú, ako sa najprv spojil s Barnabášom, potom so Sílasom a napokon prinášajú prehľad jeho troch misionárskych ciest.

Tento týždeň sa pozrieme na Pavlovu misijnú stratégiu. Tá zahŕňala nielen veľmi efektívne využitie času a zdrojov na dosiahnutie hlavných centier Rímskej ríše, ale aj školenie budúcich laických pracovníkov, aby sa dostali do miest a mestečiek, ktoré Pavol nenavštívil, ako napríklad Kolosy, Laodicea a Hierapolis.

Pavol sa neustále usiloval spájať ľudí a zbory. Robil to prostredníctvom osobných návštev počas svojich ciest a tiež ako väzeň prostredníctvom svojich listov. Uvedomoval si, že úspech evanjeliovej misie závisí od spolupráce všetkých – kresťanov zo Židov aj z pohanov, mužov aj žien a ľudí ako Tychichus, Aristarchos, Justus, Epafras, Lukáš alebo Nymfa. Je zaujímavé, že sa dozvedáme aj o liste, ktorý napísal do Laodicey, ktorý sa nám nezachoval. Pavol do týchto záverečných veršov vtesnáva mnoho informácií, vrátane osobnej výzvy mužovi menom Archippos. Kým ešte mal možnosť, snažil sa urobiť všetko pre posilnenie jednotlivých zborov.

**Osnova lekcie**

V záverečnej časti nášho štúdia sa pozrieme na Pavlovu sieť spolupracovníkov a jeho misijnú stratégiu. Preskúmame, ako prostredníctvom osobných pozdravov a výziev posilňoval jednotu medzi zbormi a povzbudzoval veriacich, aby sa úplne oddali Božej vôli.

- Kol 4,7–9: Tychikos a Onezimos ako Pavlovi spolupracovníci (nedeľa)
- Kol 4,10.11: Aristarchos, Marek a Justus – misijná práca ako „tímová úloha“ (pondelok)
- Kol 4,12.13: Epafras a jeho modlitby za cirkev (utorok)
- Kol 4,14.15; 2Tim 4,10.11: Démas – smutný príklad zlých priorít (streda)
- Kol 4,16–18: Archippos a Laodicejčania – povzbudenie k vernej službe (štvrtok)