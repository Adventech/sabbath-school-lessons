---
title:  Žiť v tomto svete, ale nie z neho
date:  25/03/2026
---

> <p></p>
> <sup>14</sup>Pozdravuje vás milovaný lekár Lukáš i Démas. <sup>15</sup>Pozdravte bratov v Laodicei i Nymfu a cirkev, ktorá je v jej dome. (Kol 4,14.15)

> <p></p>
> <sup>10</sup>Démas ma totiž opustil, lebo si zamiloval terajší svet, a odišiel do Tesaloniky, Krescent do Galácie, Títus do Dalmácie. <sup>11</sup>Iba Lukáš je so mnou. Vezmi Marka a priveď ho so sebou, pretože mi bude užitočný v službe. (2Tim 4,10.11)

**Osobné štúdium**

`Čím sa podľa úvodných textov (Kol 4,14.15 a 2Tim 4,10.11) Lukáš líši od Démasa a prečo?`

Apoštol Ján hovorí: „Nemilujte svet, ani to, čo je vo svete. Ak niekto miluje svet, nie je v ňom Otcova láska.“ (1Ján 2,15) Lukášova láska k Ježišovi a Jeho kráľovstvu ho viedla k tomu, že stál pri Pavlovi až do konca, bez ohľadu na okolnosti, zatiaľ čo Démas miloval tento svet viac ako ten budúci.

**Prečítaj si nasledujúce pasáže. Aká rada v nich zaznieva pre tých, čo očakávajú druhý Kristov príchod?**

`Mar 13,32–37`

`Tít 2,11–14`

`2Pet 3,10–14`

`Zj 3,17–21`

Ježiš a apoštoli nás často vyzývajú, aby sme „bdeli“, boli sme ostražití a vždy pripravení na príchod Majstra –, aby nás nič nezaskočilo. Žiaľ, rovnako ako učeníci, ktorí nedbali na Ježišov príkaz „bdejte a modlite sa“ (Mar 14,38), mnohí kresťania sa týmito výzvami neriadia. Všetko závisí od toho, komu alebo čomu patria naše srdcia. Nedá sa totiž slúžiť dvom pánom.

V posolstve pre Laodiceu nám Ježiš dáva jasné inštrukcie: (1) Čiňme pokánie zo svojich hriechov. (2) Máme otvoriť svoje srdcia Ježišovi a nechať Ho, aby mal nad všetkým moc. To nám potom (3) umožní získať „zlato“ viery a lásky, ktoré je preskúšané a zvíťazilo nad pokušením.

**Aplikácia**

`Na pokánie z akých konkrétnych skutkov alebo postojov by ťa mohol Ježiš vyzvať práve dnes? Ktorou časťou Jeho inštrukcií (1–3) sa potrebuješ práve teraz najviac riadiť?`