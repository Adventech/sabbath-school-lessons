---
title:  Prepojenie cirkvi
date:  23/03/2026
---

> <p></p>
> <sup>10</sup>Pozdravuje vás môj spoluväzeň Aristarchos a Barnabášov bratranec Marek, o ktorom ste už dostali pokyny; prijmite ho, keď k vám príde <sup>11</sup>i s Ježišom, ktorý sa volá Justus. Oni sú spomedzi obrezaných mojimi jedinými spolupracovníkmi na Božom kráľovstve; oni mi boli útechou. (Kol 4,10.11)

**Osobné štúdium**

Dnes sme prepojení internetom, sociálnymi sieťami a nespočetnými mobilnými zariadeniami. Len ťažko si vieme predstaviť, akej výzve musel Pavol čeliť, keď chcel zborom pomôcť, aby sa necítili osamotené, ale vnímali, že sú súčasťou niečoho väčšieho.

`Dozvedeli sme sa už, že Pavol posielal správy prostredníctvom rôznych poslov (Kol 4,7–9). Akými ďalšími spôsobmi Pavol povzbudzoval na prepojenie zborov (Kol 4,10.11)? Pavol sa v liste venuje aj niektorým problémom a zborom adresuje aj veľmi konkrétne pozdravy. Ako by mohlo znieť hlavné Pavlovo posolstvo adresované zborom?`

Týmito pozdravmi Pavol vytvára a podporuje prepojenie medzi spoluveriacimi. Dozvedáme sa, že Marek bol Barnabášovým bratrancom. Pavol tak pripravuje cestu pre Markovu pravdepodobnú návštevu Kolos. Aristarcha doslova opisuje ako „spoluzajtca“ (Roh.), čo znamená, že bol uväznený s Pavlom. Obaja boli vojaci v „Božej výzbroji“ (Ef 6,10.11), bojujúci za oslobodenie satanových zajatcov pre službu v Božom kráľovstve (pozri 2Tim 2,1–4). Ježiš („ktorý sa volá Justus“; ide o židovskú a rímsku formu toho istého mena, obe znejú podobne, ako napríklad Saul/Pavol) je im tiež odporúčaný ako dôveryhodný spolupracovník v evanjeliu.

Pavol zdôrazňuje, že Aristarchos, Marek a Justus sú židovskí veriaci („spomedzi obrezaných“). Potom spomína troch pohanov: Epafrasa, Lukáša a Démasa (Kol 4,12–14). Je dôležité, že napriek určitému napätiu v cirkvi medzi veriacimi zo Židov a z pohanov sú títo spolupracovníci schopní spolupracovať efektívne, jednotne a vo vzájomnom súlade. Pavol hovorí, že oni „jediní“ (Kol 4,11) mu boli „útechou“. Zrejme naznačuje určité sklamanie z toho, že pri ňom v jeho utrpení nestálo viac kresťanov zo Židov. Napriek tomu je dôležité, že v tomto čase sa Ján Marek, ktorý pred niekoľkými rokmi opustil Pavla a Barnabáša počas ich prvej misijnej cesty (Sk 13,13), preukázal nielen ako lojálny, ale aj ako „útecha“ pre Pavla (Sk 15,36–40).

Hrozby pre jednotu cirkvi nie sú ničím novým. Tým, ako sa adventistická cirkev v uplynulých desaťročiach rozrástla po celom svete, prešla hlbokými zmenami a mnohé skutočnosti narúšajú jej jednotu. Dôraz na jednotu je preto možné cítiť na každej úrovni cirkvi.

**Aplikácia**

`Ktoré okolnosti spôsobujú napätie vo vašom zbore? Čo môžeš urobiť pre zmiernenie toho, čo ohrozuje jeho jednotu?`