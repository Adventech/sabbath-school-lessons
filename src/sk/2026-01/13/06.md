---
title:  Posolstvo pre Laodiceu
date:  26/03/2026
---

> <p></p>
> <sup>16</sup>Keď tento list u vás prečítate, postarajte sa, aby si ho prečítali aj v cirkvi v Laodicei a vy si zasa prečítajte list písaný Laodicejčanom. <sup>17</sup>A Archippovi povedzte: „Usiluj sa plniť službu, ktorú si v Pánovi prijal.“ <sup>18</sup>Môj, Pavlov, pozdrav napísaný vlastnou rukou. Pamätajte na moje okovy. Milosť nech je s vami! (Kol 4,16–18)

**Osobné štúdium**

`Uvažuj o úvodnom texte Kol 4,16–18 v súvislosti s Kol 2,1–3. Ako súvisí Ježišovo posolstvo pre Laodiceu (pozri včerajšiu časť) s Listom Kolosanom, ktorý sa mal čítať aj v laodicejskom zbore?`

Pri pohľade na históriu Božieho ľudu v priebehu vekov vidíme, že tie isté problémy sa vyskytujú opakovane. Proroci karhali Izrael za to, že chcel uctievať Boha rovnako ako okolité národy. Vyzývali Boží ľud, aby činil pokánie, kým nebude neskoro. Izaiáš dokonca nariekal: „Ako sa z verného mesta stala neviestka?“ (Iz 1,21) a nabádal ľudí, aby sa vrátili k Bohu a požiadali Ho o odpustenie a očistenie (Iz 1,16–20). Ján Krstiteľ (Mat 3,2.8–10) aj Ježiš (Mat 4,17; 12,33–37) vyzývali Izraelitov, aby činili pokánie a prinášali ovocie, ktoré obstojí v skúške súdu v posledných dňoch. A podobné posolstvo hlásali aj apoštoli (Sk 2,38; 3,19; 17,30; 2Kor 7,9.10).

**Porovnajte nasledujúce pasáže. Aké podobnosti existujú medzi posolstvami v týchto dvoch knihách?**

`Iz 60,1–3 a Zj 18,1–4`

`Iz 62,1–5 a Zj 19,7.8`

Boh zjednotí nebo a zem. Ale pre prebiehajúci veľký spor sa to musí stať postupne:

1. Na Golgote prišiel satan aj o posledné zvyšky sympatií, ktoré mal medzi nebeskými bytosťami (Ján 12,31).
2. Prostredníctvom Kristovej súdnej služby v nebeskej svätyni je Boží ľud zdokonaľovaný „v každom dobre“. Kristus robí všetko preto, aby Jeho nasledovníci „plnili Jeho vôľu“ (Heb 13,21), a pripravuje si ich tak pre nebo.
3. Prostredníctvom tisícročného súdu a posledného súdu na konci tisícročia sú všetky zostávajúce otázky navždy vyriešené a hriech a nekajúci hriešnici sú zničení v jazere večného ohňa, ktorý zároveň očistí zem (Zj 21,8).
4. Len úplným ukončením hriechu sa môžu nebo a zem úplne zjednotiť (Zj 21,3).

**Aplikácia**

`Čo môžeš ty sám (bez toho, aby si sa pozeral na niekoho iného) urobiť, aby si zostal verný Bohu a pravde, ktorú nám dal? Aké rozhodnutia ti pomôžu ukázať, komu skutočne patrí tvoje srdce?`