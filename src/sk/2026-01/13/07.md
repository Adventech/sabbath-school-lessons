---
title:  Podnety na zamyslenie
date:  27/03/2026
---

„Keď sa človek odovzdá Kristovi, obnovené srdce ovládne nová moc. Nastáva zmena, ktorú človek sám od seba nikdy neuskutoční. Je to nadprirodzený zásah, ktorý do ľudského života vnáša nadprirodzený prvok. Kristus sa odovzdanému človeku stáva pevnosťou v rozbúrenom svete a chce, aby On bol pre neho zvrchovanou autoritou. Človek vedený nebeskými silami je schopný odolávať satanovým útokom. Ak za svojho sprievodcu neprijmeme Krista, ovládne nás odveký nepriateľ. Z dvoch veľkých duchovných mocností, ktoré zápasia vo svete o prvenstvo, nevyhnutne musíme byť pod vládou jednej alebo druhej z nich. Do područia moci temna sa môžeme dostať aj vtedy, keď kráľovstvu temnoty nechceme slúžiť priamo. Stačí, ak sa nerozhodneme pre kráľovstvo svetla. Ak nespolupracujeme s nebeskými silami, srdce nám ovládne satan, zmení ho a urobí si z neho trvalý príbytok. Jedinou obranou proti zlu je Kristova prítomnosť v srdci na základe viery v jeho spravodlivosť. Ak nebudeme živo spojení s Bohom, nikdy neodoláme zvodnému vplyvu sebeckej lásky, samoľúbosti a pokušeniu hriechu. Môžeme sa zbaviť mnohých zlých návykov, na určitý čas môžeme prerušiť spojenie so satanom, no bez živého spojenia s Pánom a bez stále nového odovzdania sa Bohu budeme stále v moci zla. Bez osobného poznania Krista a stáleho spoločenstva s ním sme vydaní napospas nepriateľovi a nakoniec budeme plniť jeho vôľu.“ (DA 324; CL 210)

**Námety na spoločné uvažovanie**

`Preštudujte si vyššie uvedený citát z knihy Cesta lásky. Áno, vo veľkom spore sú len dve strany a pokiaľ sa vedome nerozhodneme pre Krista, sme na strane satana (Luk 11,23). Nech už nás myšlienka, že neexistuje žiadna „tretia“ strana akokoľvek trápi, Boh nie je povinný zariadiť, aby nás Jeho pravdy nepohoršili. Čo vám táto skutočnosť hovorí o tom, aké dôležité je podriadiť svoju vôľu Kristovi?`

`Prečítajte si Zj 14,14–16. Skorý dážď Turíc umožnil semenu evanjelia vyklíčiť a rásť, zatiaľ čo neskorý dážď pripravuje zem na konečnú žatvu. Čo o tejto perspektíve hovorí Zj 14,12?`

`Akými spôsobmi nás ovplyvňuje kultúra a svet okolo nás? Aký vplyv má na nás osobne a aký na spoločenstvo cirkvi? Ako sa môžeme chrániť pred negatívnymi vplyvmi sveta, ktoré boli problémom pre Boží ľud v každej dobe?`

Západ slnka: 18.05