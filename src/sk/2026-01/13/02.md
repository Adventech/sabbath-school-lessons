---
title:  Poučenie o dosahu
date:  22/03/2026
---

> <p></p>
> <sup>7</sup>Všetko, čo sa týka mňa, oznámi vám Tychikus, milovaný brat, verný služobník a spolupracovník v Pánovi, <sup>8</sup>ktorého som k vám poslal, aby ste o nás vedeli a aby potešil vaše srdcia, <sup>9</sup>a to s Onezimom, verným a milovaným bratom, ktorý je jeden z vás. Oni vám oznámia všetko, čo sa tu deje. (Kol 4,7–9)

> <p></p>
> <sup>21</sup>Chcem, aby ste aj vy vedeli, čo je so mnou, čo robím, všetko vám oznámi Tychikus, milovaný brat a verný služobník v Pánovi. <sup>22</sup>Poslal som ho k vám, aby ste sa o nás dozvedeli a aby potešil vaše srdcia. (Ef 6,21.22)

**Osobné štúdium**

Od Pavla sa môžeme veľa naučiť o šírení evanjelia. Počas svojich ciest preputoval viac ako dvadsaťtisíc kilometrov. Je to ohromujúce, keďže väčšinu cesty prešiel pešo a časť času bol aj vo väzení.

Pavol strávil veľkú časť svojej služby vo veľkých prístavných mestách, akými boli napríklad Korint a Efez. Z týchto centier obchodu sa potom posolstvo šírilo do vnútrozemia. Pavol sa vracal aj do zborov, ktoré založil, aby posilnil a povzbudil nových veriacich. Keď nemohol zbory navštíviť osobne, posielal veriacim listy. Takto vedeli, že na nich myslí a záleží mu na nich.

`Porovnaj úvodné texty (Kol 4,7–9 a Ef 6,21.22). Ako Pavol opisuje Tychika? Prečo ho spolu s Onezimom poslal do Kolos?`

Niektoré skutočnosti sa lepšie komunikujú ústne ako písomne. Bolo by zaujímavé vedieť, aké posolstvá títo dvaja muži odovzdali Kolosanom. Pavol veril, že povzbudenia, ktoré prinesie Tychikus, „potešia srdcia“ adresátov (Kol 4,8; Ef 6,22). Tieto správy pravdepodobne obsahovali aj podrobnosti o Pavlovej situácii vo väzení. V každom prípade bola takáto komunikácia dôležitá aj ako prostriedok na udržiavanie osobných väzieb, ktoré spájajú veriacich.

Tychikus, ktorého meno znamená „šťastný“, bol určite veľmi dôveryhodným vyslancom. Pavol ho opisuje ako „verného služobníka“ a „spolupracovníka“. Išlo o jedného z dvoch mužov z Malej Ázie, ktorých si Pavol vybral (Sk 20,4), aby ho sprevádzali na jeho ceste pri zbierke pre núdznych veriacich v Jeruzaleme. Bol s Pavlom aj počas jeho druhého väznenia v Ríme, odkiaľ ho apoštol poslal do Efezu, aby posilnil tamojšie dielo (2Tim 4,12). Pavol uvažoval aj o tom, že ho pošle k Títovi na Krétu (Tít 3,12). Sprevádzal ho Onezimus, ktorý sa obrátil počas Pavlovho pobytu v Ríme (pozri 1. lekciu) a opisuje ho ako „verného“.

Zdá sa, že Pavol chcel vedieť aj o situácii veriacich v Kolosách. Tieto informácie mohol získať prostredníctvom niekoho, kto sa za ním z Kolos vypravil – a mohol to byť aj samotný Tychikus. Pavol svojím záujmom vyjadroval lásku a záujem o tamojších veriacich. Hoci zbor osobne nenavštívil, posilňoval ich vo viere, aby mohli oslovovať ďalších.

**Aplikácia**

`Akým spôsobom osobné Pavlove vyjadrenia ukazujú jeho ľudskosť? V čom jeho postoje potvrdzujú platnosť jeho služby?`