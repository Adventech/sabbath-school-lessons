---
title:  Misijný príbeh
date:   27/03/2026
---

#### Ukradnutá Biblia zakladá zbor

_David Fletcher_

V roku 2021 vypukli v Papue-Novej Guinei kmeňové boje medzi piatimi dedinami. V jednej z nich, Kemefa, bolo mnoho domov vypálených a majetok vyrabovaný. Zahynulo najmenej 16 ľudí.

Uprostred konfliktu vnikol jeden z bojovníkov do zboru Cirkvi adventistov siedmeho dňa v Kemefe a ukradol Bibliu. Volal sa Abuni Ane a knihu si odniesol do svojej rodnej dediny Orege.

Keď sa boje skončili, Abuni začal čítať ukradnutú Bibliu. Ako čítal, dotýkalo sa to jeho srdca.

Prešlo niekoľko mesiacov a Abuniho dedinu navštívil adventistický pastor Dicks Neheza. Abuni vytiahol ukradnutú Bibliu a vysvetlil mu, čo sa stalo. Vyjadril ľútosť a povedal, že chce činiť pokánie a odovzdať svoj život Bohu.

Pastor spolu s Abunim založili v dedine Orege domáci zbor a zakrátko sa Abuni rozhodol dať sa pokrstiť.

Pri svojom krste sa Abuni podelil o svoj príbeh s prítomnými členmi zboru Kemefa, odkiaľ Bibliu ukradol. Poprosil ich o odpustenie a Bibliu odovzdal staršiemu zboru.

Starší, hovoriac v mene celého zboru, Abunimu odpustil a požiadal ho, aby si Bibliu ponechal. Daroval mu aj zborový spevník. Povzbudil ho, aby ďalej čítal Bibliu, spieval chválospevy Bohu a založil zbor v Orege.

Abuni sa hneď pustil do práce. Na druhý deň sa spolu s dvoma priateľmi vybral do lesa zbierať drevo na polo-trvalú stavbu zboru. Pastor Neheza priniesol tesárske náradie. V ten istý deň vznikla v Orege zborová stanica s troma zakladajúcimi členmi.

Odvtedy sa zbor rozrástol na 18 členov, vrátane ôsmich ľudí, ktorí boli pokrstení počas evanjelizačných stretnutí „PNG for Christ“ v roku 2024.

Pastor Neheza je ohromený tým, že kmeňové boje a ukradnutá Biblia viedli k vzniku zboru. Pôvodná stavba je dnes už primalá a pripravujú sa plány na výstavbu väčšieho, trvalého zborového domu.

_Vaše pravidelné misijné dary podporujú zakladanie zborov v Papue-Novej Guinei i po celom svete. Trinásta sobota tohto štvrťroka je určená pre Juhopacifickú divíziu, do ktorej patrí aj Papua-Nová Guinea._

_Ďakujeme vám za váš štedrý dar túto sobotu._