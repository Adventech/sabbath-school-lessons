---
title:  Kristova viera
date:  04/02/2026
---

> <p></p>
> <sup>7</sup>No to, čo mi bolo ziskom, som pre Krista pokladal za stratu. <sup>8</sup>A vôbec, všetko pokladám za stratu pre vznešenosť poznania Krista Ježiša, môjho Pána. Pre neho som všetko ostatné stratil a pokladám to za odpad, aby som získal Krista <sup>9</sup>a bol v ňom ako človek bez vlastnej spravodlivosti, ktorá je zo Zákona, ale aby som mal spravodlivosť skrze vieru v Krista, spravodlivosť z Boha, založenú na viere. (Fil 3,7–9)

**Osobné štúdium**

Nenechajme si ujsť to najdôležitejšie, čo sa Pavol snaží vyjadriť v uvedenom texte. Na ceste do Damasku zažil úžasnú premenu, keď vymenil svoj starý, na zákone založený život za prítomnosť samotného Krista – „aby som získal Krista a bol nájdený v ňom“ (Fil 3,8.9; Roh.).

`Byť nájdený „v Ňom“, teda v Kristovi, je zaujímavý výraz. Ako Pavol používa túto myšlienku na iných miestach (pozri Rim 1,17; Ef 1,7; 2Kor 5,21; Kol 2,3.9; Gal 2,20 a 3,26)?`

Pavlova zmienka o tom, že je „v Kristovi“, je predmetom rozsiahlych diskusií. Nie je prekvapujúce, že najlepšie vysvetlenie pochádza od samotného Pavla, ktorý píše, že „podľa plánu, až sa naplní čas, [Otec] zjednotí v Kristovi ako v hlave všetko, čo je na nebi i na zemi“ (Ef 1,10). To bol Boží zámer od začiatku. A Pavol objasňuje, ako sa to deje: „Vy ste však z neho v Ježišovi Kristovi, ktorý sa nám stal múdrosťou od Boha, spravodlivosťou a posvätením i vykúpením.“ (1Kor 1,30)

Byť „v Kristovi“ zahŕňa všetko, čo sa týka plánu spasenia: od prebudenia nášho duchovného vnímania (múdrosť), cez ospravedlnenie vierou (spravodlivosť), prípravu na nebo (posvätenie) až po oslávenie pri druhom príchode (vykúpenie). Spása je Kristovo dielo od začiatku do konca – pre nás a v nás. Získaním Krista teda máme všetko, čo potrebujeme.

`Ktoré dve skutočnosti Pavol porovnáva v úvodnom texte (Fil 3,9) a prečo je dôležité uvedomovať si tento kontrast?`

Pavol si uvedomil, že mať „vlastnú spravodlivosť“ nie je skutočná spravodlivosť, pretože zákon nemôže dať život (pozri Gal 3,21.22). Život nám môže dať len Kristus prostredníctvom viery. A nejde len tak o hocijakú vieru. Veď aj diabli veria a trasú sa (Jak 2,19). Jediná spásna viera je „viera Kristova“. Iba Jeho viera naplno poslúchala a môže poslúchať. (Grécke slovo pre vieru, pistis, znamená aj vernosť.) Takže, ak sme v Kristovi a On žije v nás (Gal 2,20), potom žijeme Jeho vierou prostredníctvom našej viery v Neho.

**Aplikácia**

`Pavol sa vzdal všetkého, aby bol v Kristovi – nespoliehal sa na vlastnú spravodlivosť, ale na vieru a vernosť Ježiša. V ktorej konkrétnej oblasti svojho života potrebuješ vymeniť vlastnú snahu za Jeho prítomnosť a moc?`