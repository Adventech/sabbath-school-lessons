---
title:  Na čom naozaj záleží
date:  03/02/2026
---

> <p></p>
> <sup>35</sup>Ježiš sa dopočul, že ho vyhodili. Vyhľadal ho a povedal mu: „Ty veríš v Syna človeka?“ <sup>36</sup>Ten mu odpovedal: „A kto je to, Pane, aby som v neho veril?“ <sup>37</sup>Ježiš mu povedal: „Už si ho videl; je to ten, čo sa s tebou rozpráva.“ <sup>38</sup>A on povedal: „Verím, Pane,“ a klaňal sa mu. <sup>39</sup>Tu Ježiš povedal: „Súdiť som prišiel na tento svet, aby tí, čo nevidia, videli, a tí, čo vidia, oslepli.“ <sup>40</sup>Počuli to farizeji, ktorí boli pri ňom, a povedali mu: „Vari sme aj my slepí?“ <sup>41</sup>Ježiš im odpovedal: „Keby ste boli slepí, nemali by ste hriech. Vy však hovoríte: ‚Vidíme,‘ a tak váš hriech zostáva.“ (Ján 9,35–41)

**Osobné štúdium**

Včera sme si pripomenuli, že skutočnosti, ktorými sa kedysi Pavol hrdil, boli v skutočnosti prekážkami pre jeho vieru. Zaslepili ho totiž a neuvedomoval si, ako veľmi potrebuje Krista. V tejto časti Pavol používa obchodný jazyk. Hovorí o zisku a strate, aby opísal svoju „duchovnú účtovnú knihu“ pred obrátením. Hoci si to neradi priznávame, aj my máme niečo ako „duchovnú účtovnú knihu“. Pavlove zisky a straty sa kedysi merali tradičnými zákonníckymi hodnotami tej doby, nie biblickými hodnotami, ako ich učil Ježiš.

Po Pavlovom obrátení vyzeralo jeho duchovné „účtovníctvo“ úplne odlišne. Stupnica hodnôt sa totiž dramaticky zmenila, z „meny zákonníctva“ na „menu nebies“.

„Ten, ktorý zostúpil z neba, môže právom hovoriť o nebi a správne predstavovať všetky náležitosti, ktoré tvoria nebeskú menu, na ktorú vpečatil svoj obraz a podpis. Pozná nebezpečenstvo, ktorému sú vystavení tí, ktorých prišiel pozdvihnúť z úpadku a povýšiť na miesto vedľa seba na tróne. Poukazuje na hrozbu, v ktorej sa nachádzajú, keď prejavujú náklonnosti k márnym a nebezpečným veciam. Snaží sa odviesť naše mysle od pozemského k nebeskému, aby sme nemrhali časom, talentom a príležitosťami na to, čo je úplnou márnosťou.“ (RH, 1. júla 1890)

Vo svete judaizmu prvého storočia bol Pavol rýchle vychádzajúcou hviezdou, až kým neoslepol pri pohľade na osláveného Ježiša na ceste do Damasku (Skutky 9). Až vtedy sa napravil jeho duchovný zrak a on mohol jasne vidieť pravdu o Ježišovi a spasení, ktoré priniesol.

`Ján 9 rozpráva príbeh o inom mužovi, ktorý bol slepý a potom jasne uvidel Ježiša. Ježiš povedal, že „prišiel na tento svet, aby tí, čo nevidia, videli, a tí, čo vidia, oslepli“ (Ján 9,39). Ako môžeš tento princíp uplatniť vo svojom živote?`

Čo by mohlo mať väčšiu hodnotu než večný život v nebi a na novej zemi? A predsa svetské hodnoty mnohým zatemňujú pohľad na túto skutočnosť. Existuje zásadný konflikt medzi tým, čo si cení tento svet (pozri Mat 13,22; Luk 4,5.6; 1Ján 2,16), a tým, čo si cení nebo – podobnosť s Kristom a zachránené duše.

**Aplikácia**

`Svet nás môže zaslepiť voči duchovným pravdám a voči tomu, čo je skutočne dôležité. Čo nám môže pomôcť sústrediť náš pohľad na to, na čom skutočne záleží?`