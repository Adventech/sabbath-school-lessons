---
title:  „Radujte sa v Pánovi“
date:  01/02/2026
---

> <p></p>
> <sup>1</sup>Napokon, bratia moji, radujte sa v Pánovi. Neunavuje ma písať vám o tom istom a vás to utvrdí. <sup>2</sup>Dajte si pozor na psov, dajte si pozor na zlých pracovníkov, dajte si pozor na rozrezancov. <sup>3</sup>Veď my sme skutočne obrezaní, my, ktorí v Božom Duchu slúžime Bohu, chválime sa v Kristovi Ježišovi a nespoliehame sa na telo, hoci ja by som sa mohol spoliehať aj na telo. (Fil 3,1–3) 

**Osobné štúdium**

`Aké pozitívne a negatívne poznámky Pavol uvádza v úvodnom texte (Fil 3,1–3)? Ako spolu súvisia? Ako opisuje veriacich?`

Pavol pokračuje veľmi pozitívne a takmer to znie, akoby svoj list končil. Ale nie je to tak. Vracia sa k jednej z hlavných tém tohto listu: radovať sa v Pánovi. A pre radosť prináša niekoľko dôvodov. Najdôležitejšie je, aby sme mali dôveru v Krista, nie v seba: „Chválime sa v Kristovi Ježišovi a nespoliehame sa na telo.“ (Fil 3,3) Kto z nás sa na vlastnej koži musel presvedčiť, že na „telo“ sa spoliehať neoplatí?

Také dôrazné trojnásobné varovanie („Dajte si pozor!“) ako vo Fil 3,2 sa nenachádza nikde inde v Písme. Filipania zrejme veľmi dobre vedeli, na akú hrozbu Pavol upozorňuje. Pravdepodobne nejde o tri samostatné problémy. Naopak, Pavlovo varovanie sa zrejme vzťahuje na skupinu falošných učiteľov, ktorých opisuje tromi rôznymi spôsobmi.

Zlých alebo bezbožných Izraelitov niekedy označovali ako „psy“ (Fil 3,2; porovnaj Ž 22,17; Iz 56,10; Mat 7,6; 2Pet 2,21.22). Na falošných učiteľov sa vzťahuje aj výstižná charakteristika „zlí pracovníci“. Označenie „rozrezanci“ (Fil 3,2; „okyptenci“ SSV; „obriezka“ Roh.) naznačuje, že podobne ako v Galácii a iných oblastiach, aj vo Filipách sa niektorí kresťania snažili vnútiť veriacim z pohanov obriezku. To však bolo v rozpore s rozhodnutím apoštolského koncilu (pozri Skutky 15).

Je pozoruhodné, že jedným z riešení duchovných problémov, vrátane šírenia falošných náuk, je výzva „radujte sa v Pánovi“ (Fil 3,1; porovnaj Fil 4,4).

Všetko, z čoho sa radujeme, nám prináša radosť (podobne ako v slovenčine, aj v gréčtine majú obe slová rovnaký základ: chairó a chara). Boh chce, aby sme boli radostní, a Jeho Slovo je akýmsi návodom na dosiahnutie skutočného šťastia a trvalej radosti. Patrí sem prijatie Božej milosti (Ž 31,8), vloženie našej dôvery v Hospodina (Ž 5,12), prijatie požehnaní spásy (Ž 9,15), prijatie Božieho zákona ako nášho spôsobu života (Ž 119,14) vrátane soboty (Iz 58,13.14), viera v Jeho slovo (Ž 119,162) a výchova detí k zbožnosti (Prísl 23,24.25).

**Aplikácia**

`Do života každého z nás prichádzajú občas (alebo často) ťažkosti. Možno práve teraz prechádzaš komplikovaným obdobím. Napriek tomu, z čoho sa môžeš a mal by sa radovať? Čo ti v tom bráni?`