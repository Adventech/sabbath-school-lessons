---
title:  Koniec pozemskosti
date:  09/03/2026
---

> <p></p>
> <sup>5</sup>Umŕtvujte teda to, čo je vo vašich údoch pozemské: smilstvo, nečistotu, vášeň, zlú žiadostivosť a lakomstvo, ktoré je modloslužbou. <sup>6</sup>Pre tieto veci prichádza Boží hnev na neposlušných synov. (Kol 3,5.6)

**Osobné štúdium**

Dnes zaznieva mnoho hesiel: „Zastavte vojnu!“ „Zastavte odlesňovanie!“ „Ukončite jadrové zbrojenie!“ Ale pravdepodobne nikdy sme nikoho nepočuli skandovať: „Skončite s pozemskosťou!“ Také niečo nezodpovedá hodnotovému nastaveniu nášho sveta. Nie že by vyššie uvedené slogany alebo ich posolstvo boli nesprávne. Z pohľadu večnosti sú však príliš krátkozraké. Naše zameranie musí smerovať vyššie, do večnosti.

`Ako rozumieš Pavlovej výzve „umŕtvujte to, čo je vo vašich údoch pozemské“ (Kol 3,5.6; pozri aj Rim 6,1–7)? Čo znamená byť mŕtvy sebe a tomu, čo je pozemské? A naopak, čo znamená žiť pre „to, čo je hore“ (Kol 3,1)?`

Aj keď sme duchovne zomreli s Kristom, naše „údy“ – teda pokušenia, ktoré nám prinášajú naše telo a myseľ – musia byť „umŕtvované“.

V súvislosti s touto výzvou by sme si mali uvedomiť dve skutočnosti. Po prvé, v Kol 3,1 Pavol používa taký tvar gréckeho slovesa, ktorý predpokladá, že sme už boli „s Kristom vzkriesení“. Po druhé, výzva v Kol 3,5 je následkom tejto skutočnosti („teda“). Pozemské veci (smilstvo, nečistotu, vášne, zlú žiadostivosť, chamtivosť atď.) môžeme umŕtviť iba preto, že sme boli vzkriesení s Kristom. Máme preto nielen Jeho duchovný život, ale aj moc odstrániť tieto pozemské veci z našich myslí a životov.

Je zaujímavé, že jediný ďalší výskyt presnej frázy z Kol 3,6 („Boží hnev“) v gréčtine je v Rim 1,18. Boh „vydal“ ľudí ich vlastným zlým cestám (Rim 1,24), a tak teraz „prichádza“ Jeho hnev (pozri aj Zj 6,16.17) „na neposlušných“ (Kol 3,6). V Rim 1,18 sa Pavol zmieňuje o „bezbožnosti a nespravodlivosti“. V tejto súvislosti hovorí aj o „nečistote“ (Rim 1,24, rovnaké slovo je aj v Kol 3,5) a charakterizuje tak ľudí, ktorých „pre túžby ich sŕdc vydal... Boh napospas nečistote, takže sami zneucťovali vlastné telá“ (Rim 1,24).

Ako zneuctievali svoje telá? Tým, že odmietali uznať Stvoriteľa. Zároveň ich Boh vydal ich „hanebným vášňam“ (pozri Rim 1,26.27).

**Aplikácia**

`Ako sa v živote riadiš slovami „umŕtvujte teda svoje údy, ktoré sú na zemi“ (Kol 3,5)?`