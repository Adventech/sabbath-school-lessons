---
title:  Podnety na zamyslenie
date:  13/03/2026
---

„Ak Boží Duch ovláda myseľ a srdce, potom obrátený človek začne spievať novú pieseň, lebo na vlastnej skúsenosti poznáva splnenie Božieho prísľubu o odpustení všetkých prestúpení a o vymazaní hriechov. Kajal sa za prestúpenie Božieho zákona a vyznal vieru v Krista, ktorý zomrel, aby ospravedlnil človeka. Prostredníctvom viery sme teda ospravedlnení, a tak máme vo vzťahu s Bohom pokoj, ktorý nám daroval náš Pán, Ježiš Kristus. (Rim 5,1) Kresťan však práve na základe tejto skúsenosti nemôže nečinne zložiť ruky a uspokojiť sa s tým, čo preňho Kristus vykonal. Kto chce vojsť do duchovného kráľovstva, zistí, že sa proti nemu postavili všetky sily a vášne hriešnej prirodzenosti zaštítené silami ríše temnoty. Deň čo deň musí obnovovať svoje posvätenie a dennodenne bojovať proti zlu. Staré návyky a vrodené sklony k zlému ho budú chcieť ovládnuť, a preto musí byť veľmi obozretný, ak chce nad nimi v Kristovej moci zvíťaziť. ... To, čo najviac potrebujeme, je práve moc vznešenejšieho, čistejšieho a ušľachtilejšieho života. Priveľa sa zaoberáme svetom a príliš málo Božím kráľovstvom. Kresťan sa v snahe o dosiahnutie ideálu, ktorý mu zjavuje Boh, nemusí ničoho obávať. Kristova milosť a moc na dosiahnutie mravnej a duchovnej dokonalosti je prisľúbená všetkým. Ježiš je zdroj sily a studnica života. ... Kvôli nám zapája všemocné sily neba. Jeho životodarnú moc môžeme cítiť na každom kroku.“ (AA 476–478; PN 275)

**Námety na spoločné uvažovanie**

`Aká je vaša skúsenosť so zasľúbením, že sme boli „ospravedlnení vierou“? Ako tento úžasný sľub zmenil váš život? Ako toto zasľúbenie súvisí s myšlienkou, že sme tiež „boli vzkriesení s Kristom“?`

`Čo pre vás znamená mať nebeské zmýšľanie? Je to dôležitejšie ako konanie pozemského dobra? Ako nájsť správnu rovnováhu medzi týmito konceptmi?`

`Zamyslite sa nad tým, aký vplyv má váš život na ostatných. A hoci o tom máme tendenciu premýšľať v kontexte nášho individuálneho vplyvu, čo náš vplyv ako cirkvi? Aký vplyv má vaše zborové spoločenstvo na vašu miestnu komunitu?`

`Prečítajte si Kol 3,11. Čo sa z tohto textu dozvedáme o jednote, ktorú by sme mali mať v Kristovi?`

Západ slnka: 17.44