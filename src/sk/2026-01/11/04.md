---
title:  Obnovení v poznaní
date:  10/03/2026
---

> <p></p>
> <sup>6</sup>Pre tieto veci prichádza Boží hnev na neposlušných synov. <sup>7</sup>Kedysi ste sa v tom aj vy pohybovali a žili. <sup>8</sup>Teraz však aj vy zhoďte zo seba všetko: hnev, rozhorčenie, zlobu, rúhanie, necudné reči zo svojich úst. <sup>9</sup>Neluhajte si navzájom, keď ste už vyzliekli starého človeka s jeho skutkami <sup>10</sup>a obliekli ste si nového, ktorý sa obnovuje, aby nadobudol poznanie podľa obrazu toho, ktorý ho stvoril. <sup>11</sup>Potom už nie je ani Grék, ani Žid, ani obriezka, ani neobriezka, ani barbar, ani Skýt, ani otrok, ani slobodný, ale všetko a vo všetkých je Kristus. (Kol 3,6–11)

**Osobné štúdium**

`Ako Pavol ďalej rozvíja svoje napomenutia v Kol 3,6–11?`

Úvodné slová Kol 3,8 signalizujú dramatickú a rozhodujúcu premenu zo smrti do života: „Teraz však.“ V gréčtine je zdôraznené slovo „teraz“. Keďže ste teda s Kristom vzkriesení a hľadáte to, čo je hore, váš súčasný život má „teraz“ ukázať výrazný kontrast s vaším životom pred obrátením. Keďže ste umŕtvili „to, čo je vo vašich údoch pozemské“ (Kol 3,5), „teraz... zhoďte zo seba všetko: hnev, rozhorčenie, zlobu, rúhanie, necudné reči zo svojich úst“ (Kol 3,8).

Hnev aj rozhorčenie môžu byť vyjadrením Božej spravodlivej reakcie na hriech (o ktorej sme hovorili včera). Podobne na hriech reagoval aj Ježiš (Mar 3,5; Zj 6,16). Nám však Písmo adresuje výzvu, aby bol „každý človek rýchly, keď treba počúvať, pomalý, keď má hovoriť, pomalý do hnevu. Lebo človek v hneve nekoná, čo je spravodlivé pred Bohom.“ (Jak 1,19.20) Zloba (vo význame zlomyseľnosť) praje druhému nešťastie. Rúhanie tu má význam hrubé, urážlivé vyjadrovanie. Pavol teda odsudzuje jazyk, ktorý je hrubý a vulgárny. A napokon odmieta klamstvo, ktorým si tiež ubližujeme (porovnaj 3Moj 19,11.18). Dôvodom, prečo máme zo seba „zhodiť“ („zložiť“) toto všetko, je, že „ste už vyzliekli starého človeka s jeho skutkami“ (Kol 3,9).

`Čo Pavol myslí pod pojmom „starý človek“ v porovnaní s „novým človekom“? Pozri aj Rim 6,6 a Ef 4,22–24.`

Slovesá, ktoré Pavol používa na opis procesu premeny zo starého na nové, súvisí s „oblečením“, akoby si niekto „vyzliekol“ („zhodil“) zo seba starý, špinavý odev a „obliekol“ si nové biele rúcho (porovnaj Zach 3,4). Podobné rozlíšenie medzi starým a novým sa používa aj v súvislosti so starou a novou zmluvou, ktoré sú charakterizované vonkajšou literou zákona a zákonom vpísaným Duchom do srdca (2Kor 3,4–18).

Tieto metafory opisujú obrátenie a jeho účinky, ktoré Pavol nazýva „novým stvorením“ (2Kor 5,17). Pavol píše Kolosanom, že si obliekli „nového [človeka], ktorý sa obnovuje, aby nadobudol poznanie podľa obrazu toho, ktorý ho stvoril“ (Kol 3,10) a ktorý je obrazom neviditeľného Boha (Kol 1,15). Získanie poznania Krista prostredníctvom Jeho Slova nás premieňa „na taký istý obraz v stále väčšej sláve“ (2Kor 3,18). To nás stavia nad všetky etnické, geografické a sociál-ne hranice (Kol 3,11), pretože sme občanmi oveľa vznešenejšieho kráľovstva.

**Aplikácia**

`Aký „starý odev“ – zvyky, postoje alebo spôsob rozprávania – ťa dnes Svätý Duch pozýva odložiť, aby si mohol byť opäť obnovený na Kristov obraz?`