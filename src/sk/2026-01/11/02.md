---
title:  Nebeské zmýšľanie
date:  08/03/2026
---

> <p></p>
> <sup>1</sup>Ak ste teda boli spolu s Kristom vzkriesení, hľadajte to, čo je hore, kde Kristus sedí po pravici Boha. <sup>2</sup>Myslite na to, čo je hore, nie na to, čo je na zemi. <sup>3</sup>Lebo ste umreli a váš život je skrytý s Kristom v Bohu. <sup>4</sup>Keď sa zjaví Kristus, váš život, vtedy sa aj vy spolu s ním zjavíte v sláve. (Kol 3,1–4)

**Osobné štúdium**

`Čo je podľa Pavla predpokladom nášho nebeského zmýšľania (Kol 3,1–4)? Čo to znamená?`

Z vrcholu hory je možné pozorovať rozľahlú krajinu, ktorá nás obklopuje. Od nepamäti vrchy navštevovali tí, ktorí hľadali bližšiu skúsenosť s Bohom (pozri Ž 121,1.2). Dokonca aj „vrchy“ vytvorené človekom, nazývané zikkuraty (stupňovité veže s terasami a chrámom na vrchole), postavili pohania s podobným cieľom – stretávanie s bohmi. Je zaujímavé, že v meste Úr, ktoré mal Abrám opustiť, sa nachádzal vysoký zikkurat viditeľný zo vzdialenosti niekoľkých kilometrov. Samotná zmena nadmorskej výšky však nestačí na to, aby sa človek dostal bližšie k nebu v duchovnom zmysle. Ľudské úsilie na to nestačí.

Naopak, k nebu nás môže priblížiť iba zázrak milosti, prostredníctvom ktorého sme zomreli s Kristom a boli s Ním vzkriesení (obrazne znázornené krstom, pozri Kol 2,12.13).

Všimnime si, že od začiatku tretej kapitoly Listu Kolosanom Pavol opakovane kladie dôraz na to, čo je hore, v nebi: „to, čo je hore“, „kde Kristus sedí po pravici Boha“, „s Kristom v Bohu“, „s Ním... v sláve“ (Kol 3,1–4).

Je pravda, že v živote každého kresťana sa odohráva mnoho ťažko vysvetliteľných skutočností. Ako môže človek naozaj „zomrieť“ a „byť vzkriesený“, keď sa zdá, že ide stále o tú istú osobu, ktorá žiadnu skúsenosť života a smrti neprežila? Pozemskému zmýšľaniu, ktoré nie je pod vplyvom Svätého Ducha, nedáva takéto uvažovanie žiadny zmysel. Ale pre tých, ktorí duchovne zmýšľajú, pretože prijali nové srdce zasľúbené Bohom, je smrť hriechu a vzkriesenie s Kristom realitou.

Pavol formuluje svoje príkazy a napomenutia, pretože každý kresťan potrebuje neustále obnovovať svoj duchovný život (pozri 2Kor 4,16). Je totiž zrejmé, že môžeme odpadnúť od Krista a byť stratení! Počas nášho pozemského putovania nie sme nikdy v bezpečí pred pokušením.

Preto potrebujeme každý deň urobiť nové rozhodnutie „hľadať to, čo je hore“ (Kol 3,1). Náš večný život je bezpečne „skrytý s Kristom v Bohu“ (Kol 3,3), ale vonkajší prejav tohto života nemôže byť skrytý. Naopak, musí byť viditeľný celému svetu.

**Aplikácia**

`Čomu zvyčajne patria tvoje myšlienky – tomu, čo je hore alebo dole? Ak príliš často smerujú dole, ako môžeš zmeniť ich nasmerovanie?`