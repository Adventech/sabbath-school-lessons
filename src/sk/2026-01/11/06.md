---
title:  Žiť nový život
date:  12/03/2026
---

> <p></p>
> <sup>16</sup>Kristovo slovo nech vo vás prebýva bohato: vo všetkej múdrosti sa navzájom učte a napomínajte a vďačne spievajte vo svojich srdciach Bohu žalmy, hymny, duchovné piesne. <sup>17</sup>A všetko, čo konáte slovom alebo skutkom, všetko robte v mene Pána Ježiša a skrze neho ďakujte Bohu Otcovi. (Kol 3,16.17)

**Osobné štúdium**

Pavlova starosť o pokoj a harmóniu v cirkvi sa jasne objavuje v posledných veršoch Kolosanom 3. Téme Božieho pokoja sme sa už venovali (7. lekcia). Na rozdiel od pax Romana („rímsky mier“) nie je pax Christi („Kristov pokoj“) pokojom vnúteným zvonku, ale má nám „vládnuť“ zvnútra. To sa môže stať iba vtedy, ak naše životy vedie Kristus.

`Čo podľa Pavla umožňuje Kristovi vládnuť v našom živote (Kol 3,16.17)? Aké miesto majú podľa Pavla v našom živote piesne?`

Jazyk týchto veršov je veľmi opisný. Zobrazuje Kristovo slovo, ktoré v nás prebýva. To sa deje, keď pozorne čítame Bibliu, aby sme počúvali a učili sa z Božej múdrosti. Hoci je grécky text trochu nejednoznačný, hudba súvisí s tým, že sa navzájom učíme a napomíname (Kol 3,16).

Nejde však len tak o hocijakú hudbu. Pavol používa veľmi špecifickú terminológiu (podobne v Ef 5,19), keď spomína „žalmy, hymny a duchovné piesne“.

Hoci to nie je jednoznačné, zdá sa, že sa tu spomína existujúca starozmluvná zbierka žalmov a rozrastajúca sa novozmluvná zbierkou hymnov. „Duchovné piesne“ môžu byť všeobecným pojmom pre akúkoľvek pieseň chvály súvisiacu s duchovným životom alebo životom cirkvi. Slová piesní sú prostriedkom na vyučovanie pravdy a poskytovanie pokynov o tom, ako žiť nový život s Kristom. Mnohé skvelé duchovné piesne z uplynulých storočí majú mocné povznášajúce posolstvá nádeje a uistenia, ktoré sú také potrebné vo svete, ktorý nás gniavi, skľučuje a znepokojuje.

Hudba má mocný vplyv. Dávidova hra na harfe mala upokojujúci účinok na kráľa Saula (1Sam 16,23). Ale keď sa Dávid stal jeho rivalom, Saulov hnev a rozhorčenie sa zvýšili (1Sam 18,10.11). Klinicky sa preukázalo, že pokojná klasická hudba znižuje úzkosť, optimalizuje funkciu mozgu, zlepšuje relaxáciu, pomáha pri bolesti a napomáha socializáciu.

Kto z nás ešte na vlastné oči nevidel, aký silný vplyv môže mať hudba na naše emócie a myšlienky, či už dobrý alebo zlý? Hudba – tá správna hudba – môže byť duchovne povznášajúca.

**Aplikácia**

`Písmo hovorí, že čokoľvek robíme, má sa diať „v mene Pána Ježiša“ (Kol 3,17). Môžeš naozaj povedať, že to tak robíš? Ak nie, ako to môžeš zmeniť? Čo musíš prestať robiť, ak to nemôžeš robiť v mene Pána?`