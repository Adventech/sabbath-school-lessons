---
title:  Život s Kristom (Kol 3,1–17)
date:  07/03/2026
---

### Texty na tento týždeň
Kol 3,1–17; Rim 1,18; Rim 6,1–7; Ef 4,22–24; 5Moj 7,6–8; 1Sam 16,23

**Úvodný text**
> Nadovšetko sa však odejte láskou, ktorá je zväzkom dokonalosti. (Kol 3,14)

Možno si sa už aj ty stretol s upozornením, aby si nebol až tak zameraný na nebeské veci, pretože z teba nebude žiadny pozemský úžitok. Hoci je to v istom zmysle pravda, existuje aj presne opačné upozornenie. Apoštol Pavol o ňom hovorí v Kolosanom 3, kde upozorňuje, že ak máme príliš pozemské zmýšľanie, nebudeme Pánovi užitoční v nebeských veciach.

Pavol upriamuje našu pozornosť na mnohé praktické, reálne zásady, ktoré majú svoj pôvod v nebi a ktorým môžu porozumieť iba tí, čo „boli spolu s Kristom vzkriesení“ (Kol 3,1).

Pavlove rady sú nesmierne praktické. Ich cieľom je posilniť všetky naše vzťahy, nielen tie v cirkvi.

Ježiš povedal: „Milujte svojich nepriateľov a modlite sa za tých, ktorí vás prenasledujú, aby ste boli synmi svojho Otca v nebesiach. Lebo on dáva vychádzať slnku nad zlými aj nad dobrými a zosiela dážď na spravodlivých aj nespravodlivých“ (Mat 5,44.45)

Znie to ako niečo nemožné? Z ľudského hľadiska je to tak. Aby sme mohli skutočne žiť pre Boha, musíme najprv zomrieť sami sebe. Ak chceme byť nášmu nebeskému Otcovi nejako užitoční tu na zemi, potrebujeme mať nebeské zmýšľanie.

Tento týždeň sa sústredíme na to, ako môže život s Kristom priniesť zmenu nielen tu a teraz, ale aj pre večnosť.

**Osnova lekcie**

Táto lekcia sa zameriava na praktické dôsledky života s Kristom a na to, ako nebeské zmýšľanie ovplyvňuje náš pozemský život. Pri čítaní 3. kapitoly Listu Kolosanom preskúmame, ako odložiť „starého človeka“ a obliecť si „nového“, ktorého charakter sa prejavuje láskou, pokojom a vďačnosťou.

- Kol 3,1–4: Dôsledok spasenia – nové nasmerovanie (nedeľa)
- Kol 3,5.6: Dôsledok spasenia – odmietnutie „žiadostí tela“ (pondelok)
- Kol 3,6–11: Dôsledok spasenia – „oblečenie“ nového ľudstva (utorok)
- Kol 3,12–14: Dôsledok spasenia – obnova nášho charakteru (streda)
- Kol 3,16.17: Dôsledok spasenia – život na Božiu chválu (štvrtok)