---
title:  Charakter nového života
date:  11/03/2026
---

> <p></p>
> <sup>12</sup>Ako vyvolení Boží, svätí a milovaní, oblečte si milosrdný súcit, dobrotivosť, pokoru, miernosť, trpezlivosť, <sup>13</sup>navzájom sa znášajte a odpúšťajte si, najmä ak by mal niekto niečo proti niekomu. Ako Pán odpustil vám, tak aj vy odpúšťajte druhým! <sup>14</sup>Nadovšetko sa však odejte láskou, ktorá je zväzkom dokonalosti. (Kol 3,12–14)

**Osobné štúdium**

Po opise zlých návykov a záporných vlastností, ktoré odstraňujeme a zanechávame, keď prichádzame ku Kristovi, Pavol prechádza k pozitívam – ako keď prechádzame z tmy do svetla.

`Čo Pavol hovorí v úvodnom texte (Kol 3,12–14) o veriacich v Kolosách? Ako to súvisí s kvalitami, ktoré si majú obliecť?`

Tak ako bol Izrael povolaný Bohom, aby sa stal Jeho zvláštnym ľudom a zrkadlil Jeho charakter, aj veriaci v Ježiša sú „vyvolení Boží“ (Kol 3,12). Nie všetci však žijú podľa tohto „vyvolenia“. Ako povedal Ježiš: „Lebo je veľa povolaných, ale málo vyvolených.“ (Mat 22,14; porovnaj Mat 24,22.24.31). Pavlove zmienky o vyvolených majú podobný význam (Rim 8,33; 2Tim 2,10). Aj veriaci, podobne ako Izrael, sú „milovaní“ Bohom a „svätí“ (5Moj 7,6–8). Táto výsada so sebou nesie dôležitú zodpovednosť, ktorou je zvestovať „veľké skutky toho, čo vás povolal z temnoty do svojho predivného svetla“ (1Pet 2,9). A to uskutočňujeme tým, ako teraz žijeme.

Osem vlastností, ktoré Pavol spomína, tvorí naozaj mimoriadny zoznam: milosrdný súcit, dobrotivosť, pokora, miernosť, trpezlivosť, vzájomné znášanie sa, odpúšťanie a láska (Kol 3,12–14). Tieto vlastnosti môžu prameniť iba zo srdca zjednoteného s Kristom, pretože vyjadrujú Jeho charakter a spôsob, ako On s nami zaobchádzal. Máme odpúšťať druhým, „ako Pán odpustil vám“ (Kol 3,13). Láska je „zväzkom dokonalosti“ (Kol 3,14), pretože je to Jeho láska k nám, ktorá nás s Ním spája a umožňuje nám skutočne milovať druhých (1Ján 4,11.12).

Tieto vlastnosti ovplyvňujú naše vzťahy dvomi spôsobmi: (1) Prejavovanie lásky, milosrdenstva, láskavosti a odpustenia druhým prináša požehnanie nám aj ostatným. Je napĺňajúce milovať a žehnať druhým. Ľudia zvyčajne budú na našu lásku reagovať podobne a my budeme naďalej prijímať Božie milosrdenstvo a odpustenie (Mat 5,7; 6,14). (2) A čo je podstatnejšie, takéto naše konanie oslavuje Boha, čo môže povzbudiť ostatných, aby verili a nasledovali Ježiša. Prejavovaním lásky zjavujeme moc Božej milosti. „Nič nevplýva na človeka viac než nesebecký život. Najsilnejším dôkazom v prospech evanjelia je milujúci a láskavý kresťan.“ (MH 470; CZŽH 337)

**Aplikácia**

`Ako predstavuješ Krista svojím správaním k ostatným ľuďom – a najmä k tým, ktorí k tebe nie sú láskaví?`