---
title:  Misijný príbeh
date:   16/01/2026
---

#### Pávy na záchranu

Výskyt mladých kobier znepokojil Beulah Fernandez, riaditeľku detského domova a školy Sunshine na kampuse cirkvi adventistov siedmeho dňa v Bangalore v Indii. Mala dobrý dôvod na obavy. Pred piatimi rokmi chlapca uhryzla kobra, keď naháňal teľa cez mangový háj. Napriek tomu, že ho rýchlo odviezli do nemocnice, musel podstúpiť niekoľko operácií a rok zložitej liečby kým sa zotavil.

Teraz sa zdalo, že mladé kobry sú všade na 4-hektárovom kampuse: na ceste, v záhrade, pod autom a dokonca aj pred dverami Beulahinho domu.

„Ó Pane!“ modlila sa. „Toto má byť bezpečné miesto pre deti. Prosím, pomôž nám!“

Boli privolaní lovci hadov, no tí boli zvyknutí chytať hady v mestských budovách a uzavretých priestoroch.

Bolo ťažké nájsť mladé kobry na rozsiahlom kampuse so stromami s plodmi manga, banánov, chlebovníka, sapodilly, papáje, cukrových jabĺk, avokáda, kokosových orechov, guavy, fíg, marakují a graviol .

Zamestnanci a deti sa vrúcne modlili.

Potom jeden zo zamestnancov zbadal na kampuse páva. Môže to byť? Páv uprostred veľkého mesta? Pávy sú známe tým, že lovia jedovaté hady.

Krátko na to ďalší zamestnanec zazrel druhého páva.

O niekoľko večerov neskôr boli zamestnanci a deti svedkami majestátneho predstavenia: páv a jeho samica, pávica, ktorí sa majestátne prechádzali po záhrade.

Všetci sledovali s úžasom, ako ligotavý modrý páv roztiahol svoj dlhý, žiarivý chvost so vzormi pripomínajúcimi oči.

Po tomto večere mladé kobry zmizli.

Aj keď hady boli preč, páv a pávica zostali na kampuse ako dôstojní strážcovia detí a zamestnancov.

Aj dnes, takmer každý deň niekto zakričí: „Páv!“ – a deti vybehnú von, aby sa pozreli na krásneho vtáka.

Beulah verí, že pávy boli odpoveďou na ich vrúcne modlitby. Za 45-ročnú históriu školy a detského domova ešte žiadny páv nenavštívil areál kampusu.

„Veríme, že Boh poslal pávy,“ povedala. „Boh naozaj miluje svoje deti a stará sa o ne a stále nás môže udivovať nádhernými riešeniami všetkých našich problémov.“

_Vaše misijné dary sobotnej školy podporujú vzdelávanie adventistov siedmeho dňa po celom svete. Ďakujeme, že prispievate na misiu._