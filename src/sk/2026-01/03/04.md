---
title:  Pevné presvedčenie
date:  13/01/2026
---

> <p></p>
> <sup>23</sup>Ťahá ma to na obe strany: túžim zomrieť a byť s Kristom, a to by bolo oveľa lepšie, <sup>24</sup>ale pre vás je potrebnejšie, aby som ostal v tele. <sup>25</sup>Na to sa spolieham a viem, že zostanem a budem s vami všetkými na vaše napredovanie a na radosť z viery, <sup>26</sup>aby ste sa mnou mohli ešte viac chváliť v Kristovi Ježišovi, keď zasa prídem k vám. (Fil 1,23–26)

**Osobné štúdium**

`Ako rozumieš Pavlovým slovám o tom, že „by bolo oveľa lepšie“, keby zomrel a bol s Kristom (Fil 1,23–26)?`

Uvedené verše zostávali v priebehu dejín nepochopené. Pavol sa v nich zaoberal kontrastom medzi životom a smrťou. Kresťan žije pre Krista a môže za Neho dokonca zomrieť. V tomto zmysle je to „zisk“, pretože naše svedectvo je o to silnejšie a presvedčivejšie (Fil 1,21). Niet totiž pochýb, že človek naozaj verí, keď je za túto vieru ochotný dokonca aj zomrieť.

Musíme si však tiež uvedomiť, že mŕtvi sú skutočne mŕtvi. „Mŕtvi nevedia nič.“ (Kaz 9,5) Odpočívajú v hrobe až do zmŕtvychvstania (pozri Ján 5,28.29). Preto Ježiš povedal o Lazárovi, ktorý zomrel: „Náš priateľ Lazár zaspal, no ja ho idem zobudiť.“ (Ján 11,11)

Ak ľudia po smrti idú okamžite do neba, predstavme si, aké by to bolo pre Lazára. Po štyroch dňoch, keď si už Lazár naplno užíval raj, prichádza anjel so „zlou“ správou: „Prepáč, Lazár, ale Ježiš ťa volá späť na zem. Nemôžeš tu zostať.“

Keď sledujeme takýto nesprávny výklad až do jeho logického záveru, vidíme jeho skutočnú pomýlenosť. Smrť je ako bezsenný spánok, z ktorého Ježiš prebudí svojich verných nasledovníkov pri druhom príchode. Potom budú spolu so živými svätými uchvátení a vzatí do neba, aby boli s Ježišom navždy (pozri 1Tes 4,16.17).

Pavlov „odchod“ zo súčasného života, aby bol s Kristom, znamená byť s Ním v utrpení a umieraní (2Tim 4,6), aby „dosiahol vzkriesenie z mŕtvych“ (Fil 3,11). Tiež si nepochybne uvedomoval, že v smrti zavrie oči a že hneď nato, v okamihu, uvidí Ježiša, ktorý ho spolu s celým Božím ľudom vezme na miesto, ktoré Ježiš pripravil pre všetkých, ktorí Ho milujú (Ján 14,3; 1Kor 2,9).

Hoci bol Pavol ochotný zomrieť pre Krista, vedel, že pre Filipanov by bolo lepšie, „aby... ostal v tele“ (Fil 1,24). Je zaujímavé, že pre kresťana nie je vždy ľahké odpovedať na otázku, či je lepšie žiť pre Krista alebo pre Neho zomrieť. Pavol priznáva, že ho to „ťahá... na obe strany“ (Fil 1,23), teda zostať nažive alebo odpočívať v hrobe.

**Aplikácia**

`Je jasné, že nikto z nás nechce zomrieť. Zároveň platí, že vo chvíli, keď zomrieme, bude naša prvá nasledujúca myšlienka patriť Kristovmu návratu. Ako by nám táto myšlienka mohla pomôcť pochopiť Pavlovo uvažovanie v úvodnom texte?`