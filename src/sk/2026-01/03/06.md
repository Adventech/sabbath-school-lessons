---
title:  Zjednotení a nebojácni
date:  15/01/2026
---

> <p></p>
> <sup>27</sup>Len žite tak, ako to zodpovedá Kristovmu evanjeliu, aby som, či už prídem a uvidím vás, alebo neprídem, počul o vás to, že pevne stojíte v jednom duchu a svorne bojujete za vieru v evanjelium. <sup>28</sup>Protivníkom sa nedajte ničím zastrašiť! To bude znamením od Boha – im na záhubu, ale vám na spásu. <sup>29</sup>Veď vám sa dostala milosť pre Krista, aby ste v neho nielen verili, ale za neho aj trpeli. <sup>30</sup>Vediete predsa taký istý zápas, aký ste videli u mňa a teraz o ňom počúvate. (Fil 1,27–30)

**Osobné štúdium**

`Apoštol Pavol veriacim vo Filipách píše: „svorne bojujete za vieru v evanjelium“ (Fil 1,27). Ako rozumieš týmto slovám? Ako táto charakteristika súvisí s nebojácnosťou?`

Satanovou stratégiou je rozdeľovať a podrobovať si. Nejednota je smrteľná. Ježiš povedal: „Ak je nejaký dom vnútorne rozdelený, taký dom nemôže obstáť.“ (Mar 3,25) Satan má radosť, keď na tento jednoduchý princíp zabúdame. Ak však zostávame jednotní, máme predpoklady napĺňať našu prorockú úlohu ako biblického ostatku (Zj 12,17) a zvestovať večné evanjelium „obyvateľom zeme, každému národu, kmeňu, jazyku a ľudu“ (Zj 14,6). Jednota je kľúčová pre naplnenie nášho poslania šíriť toto Bohom dané posolstvo. Ježišova modlitba v Jánovi 17 zdôrazňuje „pravdu“ Božieho slova ako jeden z najdôležitejších kľúčov k jednote (Ján 17,17.19). Naše posolstvo preto nemožno oddeliť ani od nášho poslania, ani od našej jednoty. Posolstvo, poslanie a jednota sú tak úzko prepojené, že jedno bez druhého vedie k rozpadu a zlyhaniu. Ak jeden z týchto troch kľúčových faktorov chýba, nemôžeme uspieť. Ak sú však všetky tri prítomné v našich životoch, niet sa čoho báť. Nemusíme sa báť žiadneho protivenstva (Fil 1,28). Satan je porazený nepriateľ. Aj keby sme mali byť za svoju vieru usmrtení, nič nám nemôže ublížiť. „Ktože vám uškodí, ak budete horliť za dobro?“ (1Pet 3,13) Diabol nemá žiadnu moc zastaviť šírenie Božej pravdy.

`Stručne zhrň spoločnú tému týchto veršov: Mat 10,38; Sk 14,22; Rim 8,17 a 2Tim 3,12.`

Život v tomto padlom svete je ťažký a zložitý. A to dokonca aj pre tých „najlepších“ z nás. Jób bol spravodlivý muž. Biblia hovorí, že to bol „bezúhonný, priamy človek, ktorý sa bál Boha a stránil sa zlého“ (Jób 1,1). A predsa jeho aj celú jeho rodinu postilo z večera do rána nešťastie. Každý z nás vie, či už z osobnej skúsenosti, alebo z toho, čo sa stalo iným, že život akoby visel na okraji priepasti a nikdy nevieme, kedy sa dostaneme za jej okraj. Utrpenie je viac či menej údelom nás všetkých. Nakoniec je však lepšie trpieť pre Krista ako pre čokoľvek iné.

**Aplikácia**

`Akú nádej a akú útechu môžeme mať ako kresťania uprostred nášho utrpenia?`