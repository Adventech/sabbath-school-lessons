---
title:  Stojte pevne v jednote
date:  14/01/2026
---

> <p></p>
> Len žite tak, ako to zodpovedá Kristovmu evanjeliu, aby som, či už prídem a uvidím vás, alebo neprídem, počul o vás to, že pevne stojíte v jednom duchu a svorne bojujete za vieru v evanjelium. (Fil 1,27)

> <p></p>
> <sup>17</sup>Posväť ich v pravde; tvoje slovo je pravda! <sup>18</sup>Ako si ma ty poslal do sveta, tak som ich aj ja poslal do sveta. <sup>19</sup>A posväcujem sa pre nich, aby aj oni boli posvätení v pravde. (Ján 17,17–19)

**Osobné štúdium**

Ježišova posledná modlitba za učeníkov sa niesla v znamení jednej kľúčovej témy: jednoty. Ježiš hľadel za udalosti kríža, keď sa znova stretne so svojím Otcom a potom s nami: „Otče, chcem, aby aj tí, ktorých si mi dal, boli so mnou tam, kde som ja; aby videli moju slávu, ktorú si mi dal...“ (Ján 17,24) Ježiš sa modlil, aby Otec zachoval svoje deti, „aby boli jedno ako my“ (Ján 17,11). Zdôraznil tiež hrozné dôsledky nejednoty. Veď napokon, nejednota je pre mnohých dôvodom, prečo nechcú uveriť, alebo dokonca prestanú veriť. V tejto krátkej modlitbe Ježiš dvakrát zdôrazňuje našu jednotu s Ním a Otcom, „aby svet veril“ a „aby svet poznal, že si ma ty poslal a zamiloval si si ich tak ako mňa“ (Ján 17,21.23).

`Porovnaj texty Fil 1,27 a Ján 17,17–19. Čo je podľa Ježiša aj Pavla nevyhnutné pre jednotu v cirkvi?`

Grécke slovo politeuesthe v slovnom spojení „žite tak, ako to zodpovedá“ (Fil 1,27; „obcujte tak, aby to bolo hodno“; Roh.) znamená doslova „žiť ako občan“ – nie nejakého pozemského kráľovstva, ale ako občan nebeského kráľovstva. Kázeň na vrchu vykresľuje krásny obraz toho, čo znamená byť deťmi nebeského Otca a členmi Jeho kráľovstva: chudobní duchom, tichí, hladní a smädní po spravodlivosti, milosrdní, čistého srdca, mierotvorní, nastavujúci druhú tvár, milujúci svojich nepriateľov, žehnajúci tým, ktorí nás preklínajú, a preukazujúci dobro tým, ktorí nás nenávidia. Ako to zhrnul prorok, cieľom nášho života by malo byť „zachovávať právo, milovať láskavosť a v pokore chodiť so svojím Bohom“ (Mich 6,8).

Ak niekto žije takým spôsobom, je ťažké sa na neho hnevať alebo byť z jeho správania znepokojený. Alebo je to inak? Stáva sa, že nás nahnevá konanie ľudí, ktorí sa zdajú byť až príliš dobrí. Môžeme byť dokonca v pokušení ponížiť ich alebo nájsť ich slabinu, aby sme dokázali, že nie sú takí dobrí, ako sa zdajú. A to všetko len preto, aby sme sa my cítili lepšie. Prečo sa namiesto toho radšej nesústrediť na to, ako môžeme byť my sami láskavejší, štedrejší, milosrdnejší a pokornejší?

Ellen Whiteová upozorňovala na ľudí, ktorí „milujú svet a jeho zisky viac ako Boha alebo pravdu“ (5T 277).

Nejednota v cirkvi často pramení práve z pýchy. „Keď ľudia pestovali pýchu a svetskú ctižiadosť, Kristov Duch ustúpil. Rivalita, rozbroje a sváry ovládli cirkev, aby ju rozvrátili a oslabili“ (5T 240.241)

**Aplikácia**

`Je dôležité, aby sa každý z nás naučil pokore a miernosti, ktoré nám ukázal Ježiš! V čom by bola naša cirkev iná, ak by sme sa všetci nechali viesť Jeho vzorom?`