---
title:  Obraz neviditeľného Boha
date:  15/02/2026
---

> <p></p>
> On je obraz neviditeľného Boha, prvorodený všetkého tvorstva. (Kol 1,15)

> <p></p>
> <sup>1</sup>Na počiatku bolo Slovo, to Slovo bolo u Boha a to Slovo bolo Boh. <sup>2</sup>Ono bolo na počiatku u Boha. ... <sup>14</sup>To Slovo sa stalo telom a prebývalo medzi nami a my sme videli jeho slávu, slávu, akú má od Otca jednorodený Syn, plný milosti a pravdy. ... <sup>18</sup>Boha nikto nikdy nevidel. Jednorodený Boží, ktorý je v lone Otca, nám ho zjavil. (Ján 1,1.2.14.18)

> <p></p>
> Kto videl mňa, videl aj Otca. (Ján 14,9)

**Osobné štúdium**

Keď sa pozrieme do zrkadla alebo na fotografiu, vidíme svoj vlastný obraz. Je to však obraz plochý, dvojrozmerný. V niektorých ohľadoch socha poskytuje jasnejšiu predstavu, no stále zaostáva za živou, dýchajúcou realitou. Biblický koncept obrazu, hoci sa niekedy odvoláva na tieto menej výstižné zobrazenia, naznačuje niečo oveľa hlbšie.

`Pokús sa zhrnúť rôzne významy slova „obraz“ v týchto veršoch. Ako sa môžu líšiť od opisu Ježiša ako obrazu Boha? 1Moj 1,26.27; 1Moj 5,3; 1Kor 15,49; 2Kor 3,18; Heb 10,1`

Ľudské bytosti boli stvorené tak, aby sa čo najviac podobali Bohu – fyzicky, duchovne, vzťahovo a funkčne. Napriek tomu zrkadlia Boží obraz iba v niektorých aspektoch. Hriech totiž poškodil Boží obraz v nás. Ježiš nám však umožňuje „vidieť“ neviditeľného Boha. Ježiš povedal: „Kto videl mňa, videl aj Otca.“ (Ján 14,9) On je nielen „odblesk jeho [Božej] slávy“, ale aj „obrazom jeho podstaty“ (Heb 1,3; doslova „vyjadrením podstaty“). On je Božia myšlienka, ktorá sa stala počuteľnou, a Boží charakter, ktorý sa stal viditeľným.

`Prečítaj si Mat 11,27 a Ján 1,1.2.14.18. Prečo má Ježiš jedinečnú schopnosť zjaviť Otca?`

Všimnime si aj iné spôsoby, akými Ježiš opísal svoj vzťah k Bohu Otcovi:

„Môj Otec pracuje doteraz, aj ja pracujem.“ (Ján 5,17) „Ja a Otec sme jedno.“ (Ján 10,30) „Nik neprichádza k Otcovi, ak len nie skrze mňa.“ (Ján 14,9)

Dôležitá je aj skutočnosť, že Ježiš o sebe hovoril v absolútnom zmysle slova pomocou Božieho mena: „JA SOM“ (pozri 2Moj 3,14): „Ja som chlieb života.“ (Ján 6,35) „Ja som svetlo sveta.“ (Ján 8,12) „Ja som dobrý pastier.“ (Ján 10,11.14) „Ja som vzkriesenie a život.“ (Ján 11,25) „Ja som v Otcovi a Otec je vo mne.“ (Ján 14,11) „Skôr ako bol Abrahám, Ja som!“ (Ján 8,58)

**Aplikácia**

`Ak by Ježiš bol niekým iným ako samotným Bohom, čo by to znamenalo, okrem toho, že Otec poslal nejakú stvorenú bytosť, aby za nás zomrela? Prečo sa to tak radikálne a zásadne líši od samotného Boha v osobe Krista, ktorý za nás zomrel?`