---
title:  „Prvorodený všetkého tvorstva“
date:  16/02/2026
---

> <p></p>
> <sup>15</sup>On je obraz neviditeľného Boha, prvorodený všetkého tvorstva. <sup>16</sup>Veď v ňom bolo stvorené všetko na nebi i na zemi, viditeľné i neviditeľné, tróny i panstvá, kniežatstvá a mocnosti, všetko je stvorené skrze neho a pre neho. <sup>17</sup>A on je pred všetkým a všetko pretrváva v ňom. (Kol 1,15–17)

**Osobné štúdium**

V Novej zmluve sa pojmy „prvorodený“ a „jednorodený“ takmer vždy vzťahujú na Ježiša (pozri Luk 2,7; Rim 8,29; Heb 1,6; Zj 1,5). V Liste Kolosanom sa o Ježišovi dvakrát hovorí ako o prvorodenom („prvorodený všetkého tvorstva“ Kol 1,15 a „prvorodený z mŕtvych“ Kol 1,18). Ani keď sa tento termín vzťahuje na ľudí, nemusí to nevyhnutne znamenať toho, kto sa narodil chronologicky ako prvý. Biblický koncept „prvorodeného“ zdôrazňuje osobitný vzťah, ktorý má syn k svojmu otcovi bez ohľadu na poradie narodenia. Existujú totiž prípady, keď práve mladší synovia zohrávajú dôležitejšiu úlohu – spomeňme aspoň Izáka, Jákoba a Jozefa.

Dávid, hoci najmladší z ôsmich synov, je pomazaný za kráľa (1Sam 16,10–13) a prostredníctvom žalmistu Boh povedal: „Ustanovím ho za prvorodeného, za najvyššieho medzi kráľmi zeme.“ (Ž 89,28) Mojžišovi zasa hovorí: „Izrael je môj prvorodený syn.“ (2Moj 4,22) V tomto zmysle teda výraz „prvorodený“ znamená predovšetkým dôležitosť, jedinečnosť a nadradenosť.

`Čo má Pavol na mysli, keď v Kol 1,15–17 nazýva Ježiša „prvorodený všetkého tvorstva“?`

Pavol zjavne nechce naznačiť, že Ježiš bol prvým stvorením. V skutočnosti túto možnosť kategoricky vylučuje, keď zdôrazňuje, že Ježiš stvoril všetko. „Všetko“ bolo stvorené „v ňom“, „skrze neho“ a „pre neho“ (Kol 1,16). Ježiš je tu jednoznačne označený ako činiteľ, prostredníctvom ktorého Boh uskutočnil proces stvorenia (pozri aj Ef 3,9; Ján 1,1–3; Zj 4,11).

Pavlovo vyhlásenie je veľmi komplexné. „Všetko“ znamená naozaj všetko – priestorovo (nebo a zem), ontologicky (viditeľné a neviditeľné) a funkčne (tróny, panstvá, kniežatstvá a mocnosti). Posledné štyri výrazy sa zvyčajne vzťahujú na anjelské bytosti (pozri Ef 3,10; 6,12). Akoby sa chcel uistiť, že nebude pochopený nesprávne, Pavol tiež ukazuje, že Ježiš existoval „pred všetkým“ (Kol 1,17). Grécky výraz môže znamenať prednosť v hodnosti aj v čase, ale vo všetkých ostatných prípadoch v Pavlových spisoch sa vzťahuje práve na čas (pozri napríklad 1Kor 2,7; Gal 1,17 a Ef 1,4).

Ďalší argument, ktorým Pavol zdôrazňuje Ježišovo popredné postavenie, je to, že „všetko pretrváva v ňom“ (Kol 1,17). Grécke slovo (synistémi) znamená, že v Ježišovi všetko „drží pohromade“, „spája sa“. Ježiš je zjednocujúcim faktorom vesmíru nielen kvôli svojej úlohe Stvoriteľa, ale aj preto, že je Vykupiteľom.

**Aplikácia**

`Boh, Stvoriteľ, zomrel za nás. Čo by k tomu mohli pridať naše skutky? Prečo je predstava, že naše skutky by mohli pridať k tomu, čo Kristus už pre nás urobil, rúhavá?`