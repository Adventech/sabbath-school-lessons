---
title:  Timotej – osvedčený charakter
date:  28/01/2026
---

> <p></p>
> <sup>19</sup>Mám však nádej v Pánovi Ježišovi, že čoskoro k vám pošlem Timoteja, aby som sa aj ja potešil, keď sa dozviem, čo je s vami. <sup>20</sup>Veď nemám nikoho, kto by zmýšľal rovnako a tak úprimne sa o vás staral. <sup>21</sup>Všetci totiž hľadajú iba svoje záujmy, a nie záujmy Ježiša Krista. <sup>22</sup>Ale o ňom viete, ako sa osvedčil, veď so mnou ako syn s otcom slúžil evanjeliu. <sup>23</sup>A tak dúfam, že ho budem môcť poslať k vám, len čo uvidím, čo bude so mnou. (Fil 2,19–23)

**Osobné štúdium**

Timotejova úloha ako jedného z odosielateľov tohto listu sa spomína už v prvom verši (Fil 1,1). Teraz Pavol začína podrobne opisovať, aký cenný je Timotej ako jeden z jeho spolupracovníkov. Je opísaný ako evanjelista (2Tim 4,5), ktorého Pavol poslal do Macedónska (1Tes 3,2; porovnaj Sk 18,5 a 19,22) a pri niekoľkých príležitostiach aj do Korintu (1Kor 4,17; 16,10). Predtým pracoval s Pavlom a Silvánom v Korinte (1Tes 1,1; 2Tes 1,1) a neskôr v Efeze (1Tim 1,2.3; porovnaj Sk 19,22). Pavol opisuje Timoteja ako niekoho, kto „zmýšľal rovnako“ (Fil 2,20). Grécke slovo (isopsychos doslova „rovnaký v duši“) naznačuje, že sa v mnohom podobal Pavlovi, vrátane jeho oddanosti Kristovi, energického úsilia o šírenie evanjelia a záujmu o Filipanov.

`Prečo Pavol tak pozitívne a obšírne hovorí o Timotejovi (pozri Fil 2,19–23)? Aké ďalšie skutočnosti sa o Timotejovi dozvedáme z Pavlových listov (pozri 1Kor 4,17; 2Tim 1,5)?`

Ďalšou dôležitou charakteristikou Timoteja je, že sa „osvedčil“ (Fil 2,22; „jeho dokázanosť“ Roh.). Toto grécke slovo (dokimé) opisuje človeka, ktorý prešiel skúškami (Rim 5,4) a ktorého charakter a služba sa osvedčili v poslušnosti (2Kor 2,9; 9,13). Pavol vie, že to platí o Timotejovi, pretože to videl na mnohých miestach, kde spolu pracovali pri šírení evanjelia.

Práve ťažké životné skúsenosti často preveria našu povahu a ukážu, kým sme vo vnútri. „Život nás formuje. ... Kým sme na tomto svete, stretávame sa s nepriateľskými vplyvmi. Ocitáme sa v situáciách, ktoré preveria náš charakter. Ak v nich obstojíme, naše kresťanské cnosti sa budú rozvíjať. Keď pokojne znášame nespravodlivosť a urážky a láskavo odpovedáme na útoky a tvrdé zaobchádzanie, dokazujeme tým, že v našom srdci prebýva Kristov Duch. ... Všetky ťažkosti a nepríjemnosti, ktoré sme povolaní znášať, sú praktickými lekciami pri uplatňovaní zásad kresťanského života. Ak v nich obstojíme, rozvíja to v nás Kristovu povahu a odlišujú kresťana od svetského človeka.“ (5T 344)

**Aplikácia**

`Uvažuj nad pokušeniami, ťažkosťami a nepríjemnosťami, ktorým si v uplynulom čase čelil. Znášal si ich „pokojne“ a „obstál“ si v nich? Čo môžeš urobiť, aby ti podobné skúsenosti pomohli formovať tvoj charakter?`