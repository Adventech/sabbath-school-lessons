---
title:  „Ustavične sa radujte v Pánovi“
date:  10/02/2026
---

> <p></p>
> <sup>4</sup>Ustavične sa radujte v Pánovi. Opakujem: Radujte sa! <sup>5</sup>Vaša miernosť nech je známa všetkým ľuďom. Pán je blízko! <sup>6</sup>Pre nič nebuďte ustarostení, ale vo všetkom s vďakou predkladajte Bohu svoje žiadosti vo svojich modlitbách a prosbách. <sup>7</sup>A pokoj Boží, ktorý prevyšuje každý rozum, uchráni vaše srdcia a vaše mysle v Kristovi Ježišovi. (Fil 4,4–7)

**Osobné štúdium**

`Ako môžeme podľa úvodného textu (Fil 4,4–7) prežívať „pokoj Boží“?`

Po opätovnej zmienke o potrebe jednoty (Fil 4,1–3) Pavol prechádza k ďalšej téme: radovaniu sa v Pánovi (Fil 4,4–7).

Až príliš často sa znepokojujeme pre niečo, čo sa napokon vôbec nestane alebo prejde rovnako rýchlo, ako sa objavilo. Ježiš opakovane zdôrazňoval, že nemáme byť „ustarostení“ (pozri Mat 6,25–34; 10,19) a Peter nám pripomína, že všetky svoje starosti a úzkosti môžeme zložiť na Pána, „lebo on sa o vás stará“ (1Pet 5,7). Neustále rastúce problémy na celom svete by nás mali viesť k čoraz väčšej nádeji, že Pánov príchod je naozaj blízko (porovnaj Mat 24,33; Luk 21,28; Jak 5,8).

Prostriedkom proti každej úzkosti a každému trápeniu je modlitba viery (Fil 4,6.7). Písmo ukazuje, že máme veriť a konať tak, akoby naša modlitba bola vypočutá ešte predtým, ako uvidíme jej naplnenie. Máme sa totiž modliť „s vďakou“ (Fil 4,6). K modlitbám Pavol pridáva aj slovo „prosba“ (grécky: deésis), ktoré signalizuje vyhrotený čas a stav naliehavosti (pozri napríklad Luk 1,13; Fil 1,19; 1Tim 5,5; Jak 5,16). Hoci naše modlitby sú stále len „prosbami“, môžeme mať istotu, že naše prosby boli prijaté, pokiaľ prosíme „podľa jeho vôle“ (1Ján 5,14). Potom môžeme odpočívať a prežívať pokoj s istotou, že všetky naše prosby sú v Božích rukách.

`Ako nasledujúce pasáže rozširujú tvoje pochopenie podstaty Božieho pokoja? Ž 29,11; Iz 9,6; Luk 2,14; Ján 14,27; 1Kor. 14,33`

Boží pokoj je niečo, čo svet nikdy nemôže dať, pretože Boží pokoj pochádza z istoty, že máme dar večného života prostredníctvom Ježiša, nášho Spasiteľa (Rim 5,1; 6,23). Tento pokoj ovplyvňuje každý aspekt života a „prevyšuje každý rozum“ (Fil 4,7). Nedá sa teda pochopiť uvažovaním, mysľou, ako na to poukazuje použité grécke slovo nús („myseľ“, „rozum“).

**Aplikácia**

`Ako by si niekomu vysvetlil, čo znamená prežívať „pokoj Boží“?`