---
title:  „Stojte pevne v Pánovi“
date:  09/02/2026
---

> <p></p>
> <sup>20</sup>Ale naša vlasť je v nebesiach, odkiaľ očakávame aj Spasiteľa, Pána Ježiša Krista. <sup>21</sup>On mocou, ktorou si všetko môže podmaniť, pretvorí naše ponížené telo, aby sa stalo podobným jeho oslávenému telu. (Fil 3,20.21)

**Osobné štúdium**

`Ako Pavol v úvodnom texte (Fil 3,20.21) charakterizuje „vlasť“ („občianstvo“ Roh.) kresťanov?`

Na rozdiel od nepriateľov kríža, ktorí „myslia iba na to, čo je pozemské“, a nemajú väčšieho boha ako svoje brucho (Fil 3,19), „vlasť“ kresťanov je v nebesiach a naším vládcom je sám Ježiš Kristus. Aby zdôraznil túto myšlienku, Pavol hovorí, že naše „ponížené telo“ podlieha chorobám, úpadku a smrti, a preto ho napokon Kristus premení svojou mocou, „aby sa stalo podobným jeho oslávenému telu“ (Fil 3,21).

**Ako nasledujúce pasáže opisujú oslávený stav?**

`Jób 19,25–27`

`Luk 24,39`

`1Kor 15,42–44`

`1Kor 15,50–54`

`Kol 3,4`

Úplne nakoniec bude prostredníctvom Ježiša zničená smrť, „posledný nepriateľ“ (1Kor 15,26). A to je naša najväčšia nádej, najväčšie zasľúbenie, ktoré sme dostali v Ježišovi – nielen koniec smrti, ale úplne nové telo, dokonca „oslávené telo“ (Fil 3,21).

V knihe o tom, ako nájsť „spasenie“ bez Boha, ktorá dosť pochabo tvrdila, že prekonanie strachu zo smrti je vlastne „spasenie“, autor Luc Ferry pripúšťa, že kresťanstvo „nám umožňuje nielen prekonať strach zo smrti, ale aj poraziť samotnú smrť. A tým, že tak robí z hľadiska individuálnej identity, a nie anonymity alebo abstrakcie, sa zdá byť jedinou verziou, ktorá ponúka skutočne definitívne víťazstvo osobnej nesmrteľnosti nad naším stavom smrteľníkov.“ (FERRY, Luc. A Brief History of Thought. New York: HarperCollins, 2011, Kindle edition, s. 90) To je na ateistu celkom dôležité konštatovanie, nie?

Pre Pavla teda naša nebeská vlasť zahŕňa zasľúbenie vzkriesenia a večného života v úplne novej existencii, ktorú si teraz sotva dokážeme predstaviť.

**Aplikácia**

`Prečo je zasľúbenie večného života také dôležité pre všetko, v čo veríme? Čo také by nám tento svet mohol ponúknuť, aby to stálo za to, aby sme sa vzdali toho, čo nám ponúka Kristus?`