---
title:  Kľúče k spokojnosti
date:  12/02/2026
---

> <p></p>
> <sup>10</sup>Veľmi som sa zaradoval v Pánovi, že sa už zasa raz rozvinula vaša starostlivosť o mňa. Pravda, aj predtým ste na to mysleli, ale nemali ste príležitosť. <sup>11</sup>Nehovorím to preto, že by som mal nedostatok. Lebo ja som sa naučil vystačiť s tým, čo mám. <sup>12</sup>Viem sa aj uskromniť a viem žiť i v hojnosti. Vo všetkom a do všetkého som zasvätený: byť sýty aj hladovať, mať hojnosť aj trieť núdzu. <sup>13</sup>Všetko môžem v Kristovi, ktorý ma posilňuje. ... <sup>19</sup>Môj Boh vám splní každú vašu potrebu podľa svojho bohatstva v sláve skrze Krista Ježiša. (Fil 4,10–13.19)

**Osobné štúdium**

`Čo je podľa Pavla kľúčové pre prežívanie spokojného a šťastného života (Fil 4,10–13.19)?`

Keď nastane hraničná situácia (hlad, choroba, zranenie alebo strata), človek začne premýšľať o veciach, na ktorých skutočne záleží, a zaoberať sa požehnaniami, ktoré sa zvyčajne berú ako samozrejmosť. Keď „trieme núdzu“ (Fil 4,12), vtedy sa naplno prejaví hodnota viery.

Naopak, keď máme „hojnosť“, mali by sme si vždy uvedomovať, že o ňu môžeme veľmi rýchlo prísť (pozri Prísl 23,5). Ako nám pripomínajú Jób aj Pavol, nič sme si na svet nepriniesli, keď sme sa narodili, a nič si so sebou nevezmeme ani do hrobu (Jób 1,21; 1Tim 6,7).

Všimnime si nasledujúce biblické zasľúbenia:

„Hospodin je môj pastier, nič mi nechýba.“ (Ž 23,1)

„Váš nebeský Otec predsa vie, že to všetko potrebujete.“ (Mat 6,32)

„Naňho zložte všetky svoje starosti, lebo on sa o vás stará.“ (1Pet 5,7)

„Môj Boh vám splní každú vašu potrebu podľa svojho bohatstva v sláve skrze Krista Ježiša.“ (Fil 4,19)

A najúžasnejšie zo všetkých: „Všetko môžem v Kristovi, ktorý ma posilňuje.“ (Fil 4,13) Možno nikto z nás nedokáže úplne pochopiť, čo znamená ono „všetko“. Určite, ako pri každej žiadosti o Božiu pomoc a silu, musíme prosiť podľa Jeho vôle. Mnohokrát však zabúdame prosiť o veci, o ktorých vieme, že sú v súlade s Jeho vôľou. Preto Jakub vo svojom liste pripomína: „Nič nemáte, lebo neprosíte.“ (Jak 4,2)

Tu je niekoľko vecí, o ktoré môžeme s dôverou žiadať, pretože vieme, že sú v súlade s Božou vôľou:

- Spása pre milovaného človeka alebo priateľa (1Tim 2,3.4)
- Odvaha zdieľať našu vieru (Zj 22,17)
- Odpustenie, keď vyznáme a opustíme hriech (1Ján 1,9)
- Sila poslúchať Božie prikázania (Heb 13,20.21)
- Láska k tým, ktorí nás nenávidia a zle s nami zaobchádzajú (Mat 5,44)
- Múdrosť pre náročné situácie (Jak 1,5)
- Pochopenie pravdy v Božom slove (Ján 8,32)

**Aplikácia**

`Ako sa vyrovnávaš s tým, že hoci si sa modlil za určité skutočnosti, tie nenastali, alebo sa už ani neuskutočnia?`