---
title:  Občianstvo v nebesiach (Fil 3,17–4,23)
date:  07/02/2026
---

### Texty na tento týždeň
Fil 3,17–4,23; 1Kor 15,42–44; Ján 14,27; Ž 119,165; Jób 1,21; 1Tim 6,7

**Úvodný text**
> Pre nič nebuďte ustarostení, ale vo všetkom s vďakou predkladajte Bohu svoje žiadosti vo svojich modlitbách a prosbách. (Fil 4,6)

Tento týždeň uzavrieme naše štúdium Listu Filipanom. Sústredíme sa najmä na cenné ponaučenia a zásady pre každodenný život. Zdá sa, že mnohé z vysokých morálnych hodnôt, ktorými sa riadil apoštol Pavol, nachádzame práve v záverečných veršoch listu. Podobne ako sa Ježišovo učenie zameriava na vnútorného človeka, aj Pavol sa s nami delí o tajomstvá radostného kresťanského života.

Okolnosti a udalosti v našom živote sa až bolestivo často nevyvíjajú tak, ako by sme si predstavovali. Napriek tomu nemusíme prežívať obavy, úzkosť ani skľúčenosť. Existujú totiž zásady, ktoré nám pomôžu nájsť vnútornú silu čeliť aj náročným výzvam života. Vďaka tomu môžeme prežívať trvalý pokoj, ktorý nám môže dať iba Boh. Prítomnosť a budúcnosť sú v Jeho rukách a On nám poskytne všetko, čo potrebujeme.

A čo je najdôležitejšie, nemusíme vkladať svoje nádeje do pozemských vlád, ktoré nás pravidelne sklamú. Ako kresťania sme občanmi Božieho nebeského kráľovstva. A s týmto občianstvom prichádzajú aj úžasné privilégiá. A tiež zodpovednosti.

**Osnova lekcie**

V tejto lekcii sa naposledy pozrieme do Listu Filipanom (Fil 3,17 – 4,23). Na záver svojho listu sa apoštol Pavol zameriava na čisto praktickú aplikáciu toho, o čom doteraz hovoril. Budeme tak môcť preskúmať jeho posolstvo o tom, ako môžeme prežívať trvalý Boží pokoj a už dnes žiť na zemi ako občania Božieho kráľovstva.

- Fil 3,17–19: Dobré vzory v živote veriacich (nedeľa)
- Fil 3,20.21: Život s nádejou na vzkriesenie (pondelok)
- Fil 4,4–7: Život naplnený pokojom a radosťou (utorok)
- Fil 4,8.9: Život s novými hodnotami (streda)
- Fil 4,10–13.19: Spokojný život s dôverou v Božie zaopatrenie (štvrtok)