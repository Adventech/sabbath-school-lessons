---
title:  Podnety na zamyslenie
date:  13/02/2026
---

„Len tí, ktorí sú ochotní stále prijímať novú milosť, budú mať do statok sily nielen pre každodennú vlastnú potrebu, ale aj na to, aby ju mohli úspešne použiť v službe blížnym. Nečakajú na nejaký príhodný čas, keď ich mimoriadny dar duchovnej moci zázračne uschopní získať ľudí, ale denne sa odovzdávajú Bohu, aby ich použil ako nástroj pri uskutočňovaní svojich zámerov. Denne zužitkúvajú príležitosti slúžiť, ktoré sa im naskytnú v najbližšom okolí. Denne svedčia o Majstrovi, nech je to kdekoľvek, či v malom prostredí vlastnej rodiny, alebo pri verejnej činnosti. Posvätený pracovník nachádza veľkú útechu v tom, že Kristus za svojho pozemského života denno-denne prosil svojho Otca o nový dar potrebnej milosti. Po takom spoločenstve s Bohom mohol posilňovať a žehnať iných. ... Každý pracovník, ktorý nasleduje Kristov príklad, bude pripravený prijať a použiť moc, ktorú Boh sľúbil svojej cirkvi, aby úroda zeme dozrela pre žatvu.“ (AA 56; PN 32)

„Boh pozná naše potreby a stará sa o ne. Hospodin má pre svoje deti pokladnicu zásob a môže im dať, čo potrebujú, nech sa deje čokoľvek. Prečo mu teda nedôverujeme? On dal svojim deťom vzácne zasľúbenia pod podmienkou vernej poslušnosti Jeho prikázaniam. Niet bremena, ktoré by nemohol odstrániť, žiadnej temnoty, ktorú by nemohol rozptýliť, žiadnej slabosti, ktorú by nemohol premeniť na moc, žiadnych obáv, ktoré by nemohol upokojiť, žiadnej vhodnej túžby, ktorú by nemohol viesť a ospravedlniť. Nemáme sa pozerať na seba. Čím viac sa zaoberáme vlastnými nedokonalosťami, tým menej sily budeme mať na ich prekonanie.“ (TMK 224)

**Námety na spoločné uvažovanie**

`Spomeňte si na niektoré z vašich najjasnejších príkladov vypočutej modlitby. Ako vám pomohli zažiť „pokoj Boží, ktorý prevyšuje každý rozum“? A čo tie modlitby, ktoré neboli vypočuté? Ako môžete aj napriek tomu zažiť zasľúbený pokoj?`

`Pokúste sa v kontexte Fil 4,8 uvažovať nad tým, čo napĺňa vaše myšlienky? Ako spôsob vášho uvažovania posilňuje vašu vieru a vaše kráčanie s Bohom?`

`Diskutujte o poslednom citáte (TMK 224). Aké sú dôsledky výroku „Čím viac sa zaoberáme vlastnými nedokonalosťami, tým menej sily budeme mať na ich prekonanie“? Čo je teda kľúčom k prekonaniu našich nedokonalostí?`

Západ slnka: 16.59