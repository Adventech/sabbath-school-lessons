---
title:  Misijný príbeh
date:   13/02/2026
---

#### Stať sa bohatým adventistom

Malý Rene mal rád všetko, čo sa týkalo adventistov siedmeho dňa. Vo svojej rodnej provincii na Filipínach sa zdalo, že všetci bohatí ľudia sú adventisti. Mali veľké ryžové polia a dobrú životnú úroveň. Rene túžil po podobnom životnom štýle.

Jedného dňa ho niekoľko adventistických detí pozvalo, aby s nimi čítal Bibliu. Potom ho syn zamestnávateľa jeho otca, adventistický pestovateľ ryže, pozval na sobotnú školu a do kostola.

Rene po prvýkrát počul o sobote. Znelo to logicky. Zároveň si všimol, že adventistické deti sa dobre obliekajú. Páčilo sa mu, že nenadávajú. Chcel byť ako oni.

Keď mal 12 rokov, bol pokrstený a pripojil sa k adventistickej cirkvi.

Nezbohatol a jeho život sa zdal byť čím ďalej, tým horší. Jeho rodina ním opovrhovala pre jeho vieru a prestala ho podporovať v štúdiu. Bol nútený opustiť školu. Po štyroch rokoch mal toho dosť. V 16 rokoch opustil cirkev a pripojil sa k svojmu otcovi na ryžových poliach adventistického farmára. Čoskoro začal piť, fajčiť, hral hazardné hry a jedol všetky druhy nečistého jedla.

Prešli dva roky a na dvere zaklopal 17-ročný chlapec Rodel.

„Som misionár,“ povedal matke Reneho. „Môžem vojsť?“ „Aký misionár?“ spýtala sa. „Missionárske hnutie 1000,“ povedal. „Čo to je?“ spýtala sa. „Som misionár adventistov siedmeho dňa,“ povedal. „Ach,“ povedala matka. „Môj syn je adventista, ale odpadol od viery.“ „Kde je?“ „Spí.“

Ako ťažko pracujúci farmár bol Rene vyčerpaný. Matka priviedla k nemu Rodela. „Priateľ môj, prečo si prestal byť adventistom?“ spýtal sa Rodel.

Rene bol prekvapený, ale dal jasne najavo, že sa nechce vrátiť do cirkvi. „Moja rodina ma ako adventistu nenávidela.“

„Môžem ťa pozvať do kostola?“ „Myslím, že nie. Nemôžem ísť.“

Rodel odišiel. Ale o rok a pol neskôr, keď mal Rene 20 rokov, sa vrátil. „Priateľ môj, poď so mnou na ryby,“ povedal.

Rodel sa nesnažil presviedčať Reneho, aby šiel do kostola. Jednoducho sa s ním spriatelil. Spoločne chodili na ryby. Po nejakej dobe sa Rene sám ocitol späť v kostole počas sobôt.

_Rene Tucaldo je finančný riaditeľ organizácie 1000 Missionary Movement, ktorej ústredie v Silangu na Filipínach bolo postavené s pomocou darov z Trinástej soboty v roku 1996._

_Viac sa dozviete budúci týždeň._

![Rene Tucaldo](picture7.jpg) 