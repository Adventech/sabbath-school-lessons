---
title:  Misijný príbeh
date:   22/04/2022
---

#### Verní starí rodičia

_Andrew McChesney_

Keď sa zotmelo a na kukuričnom poli sa už nedalo pracovať, rodina Reyneke sa zhromaždila okolo veľkého jedálenského stola k večeri. Táto rodina bývala na malej farme v centrálnej časti južnej Afriky. Rodičia spolu so siedmimi synmi a štyrmi dcérami jedli každý večer to, čo si sami dopestovali: kukuričnú kašu, zemiaky, tekvicu a mäso. Po večeri deti upratali zo stola, umyli riad a otec otvoril veľkú holandskú Bibliu, aby si urobili večernú pobožnosť.

V onen večer otec otvoril Bibliu na stránkach knihy Exodus. V 20. kapitole začal čítať: „Pamätaj na sobotný deň, že ho máš svätiť! Šesť dní budeš pracovať a konať všetku svoju prácu. Siedmy deň je sobota pre Hospodina, tvojho Boha. Nebudeš konať nijakú prácu...“ (2Moj 20,8-10)

„Pozorne počúvajte,“ povedal otec trochu zmätene, „tu je napísané, že šesť dní máme pracovať a siedmy deň odpočívať.“ Odpočívať v siedmy deň bola pre nich úplná novota. Dosiaľ sa vždy zameriavali na prvý deň týždňa, nedeľu, ako na deň odpočinku. Ale v Biblii čítali niečo iné.

Otec si do Biblie na okraj napísal poznámku. Vedľa slov „šesť dní budeš pracovať“ si napísal „čas na prácu“. A tam, kde bolo napísané „siedmy deň budeš odpočívať,“ si napísal „čas na oddych“. Zdalo sa mu to celkom jasné. Jeho rodina začala svätiť sobotu ako siedmy deň určený na odpočinok. Rodiny na susedných farmách si to čoskoro všimli a nasledovali ich príklad. Na troch farmách sa v sobotu prestalo pracovať. 

Po nejakom čase sa istý kolportér z Cirkvi adventistov zastavil na tejto farme a predal otcovi malú knihu napísanú v holandskom jazyku s názvom Božia zmluva s človekom.

Prostredníctvom tejto knihy sa rodina prvýkrát zoznámila s Cirkvou adventistov siedmeho dňa. Pochopili, že na svete sú aj ďalší ľudia, ktorí svätia sobotu.

Napriek tomu, že neexistuje záznam o tom, že by sa rodičia stali oficiálnymi členmi Cirkvi adventistov siedmeho dňa, štyri z ich jedenástich detí sa stali adventistami. Jedno z ich vnúčat Gideon Reyneke v súčasnosti pracuje ako kazateľ a tajomník Juhoafricko-Indickooceánskej divízie. Je zodpovedný za oddelenie misie v južnej Afrike a ďalších štrnástich krajinách tejto divízie.

Gideon hovorí, že svoje adventistické dedičstvo zdedil po verných starých rodičoch, ktorí v 20. rokoch minulého storočia čítali Bibliu a rozhodli sa poslúchnuť jej nariadenia. „Modlím sa za to, aby sa ich príbeh odovzdával z generácie na generáciu a priniesol ovocie – motivoval ľudí rozhodnúť sa pre Krista,“ povedal na záver.

_Misijné príbehy tohto štvrťroku pomôžu šíriť evanjelium v divízii, v ktorej pôsobí Gideon Reyneke. Ďakujeme za vaše štedré dary._
