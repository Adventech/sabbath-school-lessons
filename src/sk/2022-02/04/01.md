---
title:  Potopa
date:  16/04/2022
---

### Texty na tento týždeň
Genezis 6–9

> <p>Úvodný text</p>
> Ako bolo za dní Noacha, tak bude aj pri príchode Syna človeka. (Matúš 24,37)

„Hospodin videl, že ľudská zloba na zemi je veľká a všetko zmýšľanie ľudského srdca je ustavične naklonené len k zlu.“ (Gn 6,5) Sloveso „videl“ (Gn 6,5) privádza čitateľa späť k jednotlivým Božím krokom počas stvorenia. To, čo Boh vidí teraz, nie je vôbec „dobré“. Boh vidí „zlobu“ a „zlo“ (Gn 6,5). Je to, akoby Boh ľutoval, že stvoril svet, ktorý je teraz naplnený zlom.

A predsa, Božia ľútosť (Gn 6,6) obsahuje aj prvky spásy. Hebrejské slovo preložené ako „oľutoval“ (nacham) sa odzrkadľuje v mene Noach, ktoré znamená „útecha“ (Gn 5,29). Božia odpoveď na ľudskú zlobu a zlovoľnosť má teda dve strany. Obsahuje nielen správu o spravodlivosti, ktorá niektorých privedie k zničeniu, ale aj zasľúbenie útechy a milosrdenstva, ktoré prináša záchranu aj ostatným.

Tento „dvojhlas“ už bol počuť u Kaina a Ábela (Šéta). Neskôr sa opakoval v kontraste medzi líniami Šéta („Boží synovia“) a Kaina („synovia človeka“). Teraz tento dvojhlas zaznieva opäť, keď Boh rozlišuje medzi Noachom a zvyškom ľudstva.

Štvrtá lekcia nášho štúdia knihy Genezis zameria našu pozornosť na tragické obdobie rozmachu hriechu, ktorý viedol k celosvetovej potope. Aj v tomto príbehu však budeme môcť vidieť Božiu lásku, milosť a túžbu zachrániť.

`Gn 6,13–22: Príprava na potopu (nedeľa)`

`Gn 7,11–19: Udalosti potopy (pondelok)`

`Gn 8,1–19: Koniec potopy (utorok)`

`Gn 8,20–9,13: Zmluva (streda a štvrtok)`