---
title:  Ľudská skazenosť
date:  14/04/2022
---

> <p></p>
> <sup>17</sup>Kain poznal svoju ženu, ktorá počala a porodila Henocha. Postavil mesto a dal mu meno svojho syna Henocha. <sup>18</sup>Henochovi sa narodil syn Irád; Irád splodil Mechújaela, Mechújael Metúšaela a Metúšael Lemecha. <sup>19</sup>Lemech si vzal dve ženy. Jedna sa volala Ada a druhá Cilla. <sup>20</sup>Ada porodila Jabála, ktorý sa stal praotcom tých, čo bývajú v stanoch pri stádach. <sup>21</sup>Jeho brat sa volal Jubál; on sa stal praotcom všetkých, čo hrajú na citare a flaute. <sup>22</sup>Aj Cilla porodila, a to Túbal-Kajina. Bol kováč a zhotovoval rozličné výrobky z bronzu a zo železa. Túbal-Kajinova sestra bola Naama. <sup>23</sup>Raz povedal Lemech svojim ženám: „Ada a Cilla, počujte môj hlas, Lemechove ženy, načúvajte mojej reči! Zabil som muža, ktorý ma poranil, mládenca, ktorý ma udrel. <sup>24</sup>Ak je pomsta za Kaina sedemnásobná, za Lemecha je sedemdesiatsedemnásobná.“<sup>25</sup>Adam opäť poznal svoju ženu. Porodila syna a dala mu meno Šét, lebo povedala: „Boh mi dal iného potomka namiesto Ábela, ktorého zabil Kain.“ <sup>26</sup>Aj Šétovi sa narodil syn a dal mu meno Enóš. Vtedy sa začalo vzývať meno Hospodina.  

**Osobné štúdium**

`Uvažuj o úvodnom texte (Gn 4,17–24). Čo bolo Kainovým dedičstvom a ako Kainov zločin otvoril cestu pre rastúcu skazenosť ľudstva?`

Kainov vnuk Lemech sa odvoláva na Kainov zločin vo svojom vlastnom kontexte. Porovnanie zločinu Kaina a zločinu Lemecha je poučné. Kým Kain o svojom zločine mlčí, zdá sa, že Lemech sa ním chváli a vyjadruje to dokonca piesňou (Gn 4,23.24). Kým Kain prosí o Božie milosrdenstvo, o Lemechovi nič také nevieme, naopak, je na svoj čin hrdý. Aj keď je Kain sedemkrát pomstený Bohom, Lemech verí, že bude pomstený sedemdesiatsedemkrát (pozri Gn 4,24). Jeho postoj naznačuje, že si veľmi dobre uvedomuje svoju vinu a ohavnosť svojho konania.

Kain mal len jednu ženu (Gn 4,17). Lemech je prvý, o kom sa dozvedáme, že si „vzal dve ženy“ (Gn 4,19). Toto zintenzívnenie a povýšenie zla negatívne ovplyvní aj ďalšie generácie Kainových potomkov.

Biblický text bezprostredne nadväzujúci na príbeh zla v rodine Kainových potomkov zaznamenáva novú udalosť, ktorá stojí v protiklade k bujnejúcemu hriechu. „Adam opäť poznal svoju ženu.“ (Gn 4,25) Výsledkom je narodenie Šéta. Týmto menom Eva naznačuje, že od Hospodina dostala namiesto Ábela náhradu, „iného potomka“.

Meno Šét sa v Písme nachádza ešte skôr ako meno Ábel. Je odvodené z hebrejského slovesa ašit, ktoré má význam „položím“ alebo „dám“ (Gn 3,15) a je súčasťou mesiášskeho proroctva. Potomstvo Mesiáša bude súčasťou rodovej línie Šéta. Biblický text potom uvádza záznam mesiášskej línie, ktorá sa začína Šétom (Gn 5,3) a zahŕňa Henocha (Gn 5,24), Matuzalema a končí sa Noachom (Gn 6,8).

Slovné spojenie „Boží synovia“ (Gn 6,2) sa týka potomstva Šéta, pretože práve ono malo zachovať Boží obraz (Gn 5,1.4). Na druhej strane sa zdá, že spojenie „ľudské dcéry“ (Gn 6,1) má negatívny význam. Do kontrastu sú tu postavení tí, čo nesú Boží obraz, s tými, ktorí nesú obraz človeka. Pod vplyvom „ľudských dcér“ si Boží synovia „brali ženy zo všetkých, ktoré si volili“ (Gn 6,2; Roh), čo naznačuje nesprávny smer, ktorým sa ľudstvo uberalo.

**Aplikácia**

`Uvažuj o texte Gn 6,1–5. Ide o silné svedectvo o skazenosti hriechu! Prečo musíme v Božej moci urobiť všetko, čo je v našich silách, aby sme zo svojho života odstránili hriech?`