---
title:  Misijný príbeh
date:   15/04/2022
---

#### Odpustenie som získal vo väzení (2. časť)

_Andrew McChesney_

O týždeň v sobotu sa Dante, 36-ročný študent teológie na adventistickej univerzite Sagunto, opäť stretol s Matiasom, ktorý si odpykáva trest vo väzení v Španielsku. Matias ho privítal celý nadšený. Po niekoľkých minútach sa však zmenil tón jeho hlasu. Začal sa nepokojne vrtieť na stoličke. Rozprával o svojom detstve a dospelosti, o rokoch, keď sa trápil a bojoval s hriešnou žiadostivosťou.

„Nemám pocit, že by som vlastne urobil niečo zlé,“ povedal. „Keď ma prepustia z väznice, budem ďalej pokračovať v tom, čo som robil predtým.“ Uprel pohľad na Danteho a čakal, ako zareaguje.

Dante pochopil, že Matias ho skúša. Chcel vedieť, čo mu povie o Bohu – či povie, že Boh človeka miluje, alebo že ho odsudzuje. Dante sa v duchu pomodlil: „Pane Ježišu, prosím, udeľ mi zo svojej milosti. Ty si mi predsa odpustil a môžeš odpustiť aj jemu.“

Keď Matias videl, že Dante neodpovedá, spýtal sa ho: „Čo by ste urobili, keby ste ma opäť prichytili?“

Dante s modlitbou na perách mu pomaly odvetil: „Ak Boh mohol omilostiť mňa a dať mi spasenie, môže ho dať aj vám.“

Matiasovou tvárou preblesklo prekvapenie. „Neodsúdite ma?“ spýtal sa.

Dante otvoril Bibliu a prečítal: „ Nerobím totiž to dobré, čo chcem, ale konám zlé, čo nechcem. Ak však robím to, čo nechcem, nerobím to ja, ale hriech, ktorý prebýva vo mne. “ (Rim 7,19-20) Potom pokračoval: „Často svojim činom nerozumieme. Nerobíme to, čo chceme. Nakoniec skončíme tam, kde sme nechceli byť. Je pravda, že necítite vinu za to, čo ste robili, pretože nedokážete ovládať svoje správanie.“

Matias si vzal od Danteho Bibliu a ešte raz si prečítal tie verše. Potom mu Dante otočil list a ukázal verše Rim 8,1-2: „A tak teraz už nie je žiadne odsúdenie pre tých, čo sú v Kristovi Ježišovi. Veď zákon životodarného Ducha v Kristovi Ježišovi ťa oslobodil od zákona hriechu a smrti.“

„Boh vás neodsudzuje,“ povedal Dante. „Chce vám pomôcť a stále vás miluje. Môžete žiť inak. Musíte však dovoliť Duchu Svätému, aby vo vás prebýval. Chce vám pomôcť rovnako, ako pomohol mne.“

Na Matiasovej tvári sa objavil hlboký smútok. Pohŕdanie a neúcta boli zrazu preč. Dante až teraz prvýkrát pochopil, že Matias prežíval veľmi silný pocit viny za svoju minulosť. Od toho dňa sa všetko zmenilo. Matias sa prestal vysmievať Bohu i Biblii.

„Potom som začal s Matiasom študovať Bibliu,“ povedal Dante na záver. „Matias sa rozhodol, že chce zmeniť svoj život. Už netúžil kráčať po starých chodníčkoch, ale chcel byť na Božej strane.“

_Matias (jeho pravé meno bolo zmenené) je jedným z vyše tucta väzňov, ktorí každé sobotné popoludnie študujú Bibliu s Dantem a ďalšími deviatimi študentmi teológie na adventistickej univerzite Sagunto. Vaše misijné dary podporujú adventistické školy na celom svete v príprave študentov hovoriť o Kristovi a jeho sľube milosti a spasenia ďalším ľuďom v tomto svete plnom hriechu._

_„Ak Boh dokáže zmeniť moje srdce, tak dokáže zmeniť srdce každého človeka,“ povedal Dante._
