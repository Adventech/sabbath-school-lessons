---
title:  Misijný príbeh
date:   15/04/2022
---

#### Odpuštěno ve vězení: Část 2

_Andrew McChesney_

Následující sobotu přivítal vězeň Matías ve španělské věznici Danteho, 36letého studenta teologie z adventistické univerzity v Sagunto, s přívalem veselé konverzace. Po několika minutách však Matías náhle změnil tón a začal se nervózně vrtět. Vyprávěl o svém dětství a dospělém životě. Popisoval dlouholetý boj s hříšnými touhami.

"Nemám pocit, že bych udělal něco špatného," řekl. "Až vyjdu z vězení, zopakuju, co jsem udělal." Zadíval se na Danteho a čekal na jeho reakci.

Dante pochopil, že ho zkouší. Matías chtěl zjistit, zda se v něm odráží odsuzující nebo milující Bůh. Dante se tiše modlil: "Ježíši, dej mi Svou milost. Ty jsi odpustil mně a můžeš odpustit i jemu."

Když Matías viděl, že jeho návštěvník tiše sedí, znovu promluvil.

"Co bys mi udělal, kdybys mě přistihl?" zeptal se.

Dante, který se stále modlil, pomalu odpověděl: "Když Bůh může dát milost a spásu mně, může dát milost a spásu i tobě."

Matíasovi se překvapením zkřivila tvář. "Ty se mě nechystáš odsoudit?" zeptal se.

Dante otevřel Bibli a četl: "Vždyť nečiním dobro, které chci, nýbrž zlo, které nechci. Jestliže však činím to, co nechci, nedělám to již já, ale hřích, který ve mně přebývá." (Římanům 7,19.20 CSP) "Svému jednání často nerozumíme," řekl. "Neděláme to, co chceme dělat, a nakonec děláme to, co dělat nechceme. Je možné, že nemáš špatný pocit ze svých činů, protože je nedokážeš ovládat?"

Matías vzal Dantovi z rukou Bibli a tu pasáž si přečetl.

Dante otočil na Římanům 8,1.2 a četl: "Nyní tedy není žádného odsouzení pro ty, kteří jsou v Kristu Ježíši a nechodí podle těla, ale podle Ducha. Vždyť zákon Ducha života v Kristu Ježíši mě osvobodil od zákona hříchu a smrti."

"Bůh tě neodsoudil," řekl Dante. "Chce ti pomoci a stále tě miluje. Můžeš žít jinak. Musíš jen nechat v sobě žít Božího Ducha. On ti chce pomáhat, stejně jako pomáhal mně."

Matíasovu tvář naplnil hluboký smutek. Pohrdání a opovržení bylo pryč. Dante pochopil, že Matías poprvé prožívá hluboký pocit viny.

Od toho dne se všechno změnilo. Matías se přestal vysmívat Bohu a Bibli.

"Od té chvíle jsem s ním začal studovat Bibli," řekl Dante v jednom rozhovoru. "Od té chvíle chtěl změnit svůj život. Už nechtěl pokračovat ve svých starých způsobech, ale chtěl být na Boží straně."

_Matías (není to jeho pravé jméno) patří mezi více než tucet vězňů, kteří se každé sobotní odpoledne účastní biblického studia pod vedením Danteho a dalších devíti studentů z Adventistické univerzity Sagunto. Vaše dary na misii při sobotní škole pomáhají adventistickým vzdělávacím institucím po celém světě vychovávat studenty, jako je Dante, aby sdíleli Ježíšovo vzácné zaslíbení milosti a spasení ve světě nemocném hříchem._

_"Pokud Bůh může změnit mé srdce, může změnit srdce kohokoli," řekl Dante._
