---
title:  Kain a Ábel
date:  10/04/2022
---

> <p></p>
> <sup>1</sup>Adam poznal svoju ženu Evu, ona počala, porodila Kaina a povedala: „Dostala som muža od Hospodina.“ <sup>2</sup>Porodila aj jeho brata Ábela. Ábel sa stal pastierom oviec, ale Kain obrábal pôdu. 

**Osobné štúdium**

`Uvažuj o úvodnom texte (Gn 4,1.2). Čo sa z týchto veršov dozvedáme o narodení Kaina a Ábela?`

Prvá udalosť, ktorú biblický autor zaznamenal bezprostredne po vyhnaní Adama a Evy z rajskej záhrady, je narodenie. V hebrejčine v Gn 4,1 je „Hospodin“ priamo spojený so slovom „muž“. Doslovný preklad by znel: „Dostala som muža, Hospodina.“

Takýto doslovný preklad by naznačoval, že Eva si pamätá mesiášske proroctvo z Gn 3,15 a verí, že porodila svojho Spasiteľa, Pána. „Spasiteľov príchod bol predpovedaný už v raji. Keď Adam s Evou prvýkrát počuli zasľúbenie, očakávali jeho skoré splnenie. Radostne vítali svojho prvorodeného syna v nádeji, že on bude Vysloboditeľom.“ (DA 31; TV 18)

Väčšia časť príbehu sa venuje Kainovi. Nie je len prvorodeným synom, ktorého rodičia takmer „uctievali“. V celej kapitole podľa textu Genezis hovorí iba on, Ábel mlčí. Kým Eva vzrušene komentuje Kainovo narodenie, o Ábelovi nehovorí nič, prinajmenšom nič, čo by bolo zaznamenané v texte. Rozprávač jednoducho uvádza, že „porodila aj... Ábela“ (Gn 4,2).

Samotné meno Kain je odvodené z hebrejského slovesa kana, ktoré znamená „získať“ a označuje nadobudnutie, vlastníctvo niečoho vzácneho a mocného. Na druhej strane, hebrejské meno Hebel („Ábel“) znamená „dych“, „para“ (Ž 62,10) alebo „vánok“ (Ž 144,4; tiež „prelud“ alebo „márnosť“) a označuje neuchopiteľnosť, nepolapiteľnosť či prázdnotu. Rovnaké slovo hebel Kazateľ opakovane používa vo význame „márnosť“. Aj keď nechceme do týchto krátkych textov vkladať viac, než sa v nich nachádza, veľmi pravdepodobne Adam a Eva verili, že ich nádej vychádza z Kaina. Boli presvedčení, že Kain, nie jeho brat, je zasľúbený Mesiáš.

**Aplikácia**

`Čo je v živote skutočne hebel, teda prchavé a pominuteľné, ale my k tomu pristupujeme, akoby na tom mimoriadne záležalo? Prečo je dôležité vedieť odlišovať podstatné od nepodstatného?`