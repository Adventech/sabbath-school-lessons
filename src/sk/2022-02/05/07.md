---
title:  Podnety na zamyslenie
date:  29/04/2022
---

V knihe Patriarchovia a proroci si prečítajte kapitolu „Babylonská veža“ (PP 117–124; PP /sk/ 81–85).

„Neskôr sa rozhodli postaviť tu mesto a v ňom takú vysokú vežu, že bude divom sveta. Výstavba mesta a veže mala zabrániť ľuďom v osídľovaní šíreho okolia. Podľa Božieho príkazu mali sa ľudia rozísť po celej zemi, mali ju naplniť a ovládnuť ju. Stavitelia Babylona chceli však utvoriť spoločenstvo a postupne založiť celosvetovú ríšu. Jej strediskom bude ich mesto a jeho nádheru bude obdivovať a vážiť si celý svet; preslávi svojich zakladateľov. Do neba siahajúca majestátna veža mala pripomínať moc a múdrosť svojich staviteľov a pokoleniam mala oznamovať ich slávu.

Obyvatelia šineárskej roviny spochybňovali Božie zasľúbenie a neverili, že Boh znova nepošle na zem potopu. Mnohí z nich síce existenciu Boha popierali a potopu pripisovali pôsobeniu prírodných príčin. Iní ešte verili v najvyššiu Bytosť, ktorá mohla zničiť predpotopný svet, ale búrili sa proti nej ako kedysi Kain. Pri výstavbe veže mysleli aj na vlastnú bezpečnosť pre prípad ďalšej možnej potopy. Nazdávali sa, že ak veža presiahne výšku vôd minulej potopy, budú bezpeční pred každým možným ohrozením. Nazdávali sa, že ak sa im podarí postaviť vežu až po oblačnú klenbu, potom budú môcť zistiť aj príčiny potopy. Celá táto stavba mala zvýšiť slávu staviteľov a odpútať myšlienky budúcich pokolení od Boha a zviesť ich k modloslužbe.“ (PP 118.119; PP /sk/ 82)

**Námety na spoločné uvažovanie**

`Ktoré príklady z histórie alebo zo súčasnosti nám ukazujú, aké problémy môžu spôsobiť tí, čo si chcú „urobiť meno“?`

`Ako sa môžeme ako cirkevné spoločenstvo vyhnúť nebezpečnej snahe postaviť si vlastnú babylonskú vežu? Čo by nás mohlo viesť k takémuto úsiliu?`

Západ slnka: 19.55