---
title:  Misijný príbeh
date:   29/04/2022
---

#### Zázrak v Spojených arabských emirátoch

_Gureni Lukwaro_

Pradeep Liyanage nerozmýšľal o náboženstve, kým jeho syn nezačal chodiť do klubu Pathfinder v Spojených arabských emirátoch. Trinásťročný chlapec chodieval domov zo stretávok klubu veľmi nadšený. Páčili sa mu najmä biblické príbehy, ktoré tam počul. Čím viac boli Pradeep s manželkou svedkami chlapcovho entuziazmu a čím viac príbehov si vypočuli, tým viac v ich srdci rástla túžba po Bohu. Začali teda študovať Bibliu s Muyiom Oyinloye, kazateľom Cirkvi adventistov siedmeho dňa v meste Sharjah.

Po nejakom čase jeho manželka a syn odovzdali svoje srdcia Ježišovi a boli pokrstení. Aj Pradeep sa chcel pripojiť k Cirkvi adventistov, ale bránil mu v tom jeden hriešny zlozvyk – fajčenie. Zdalo sa, že je voči nemu bezmocný.

V tom čase prišla do zboru Gulf Field nová vedúca zdravotnej misie, ktorá mala viesť toto oddelenie v Únii Stredného východu a severnej Afriky. Keď sa Kathy Coleman zoznamovala so svojou novou kanceláriou, uvedomila si, že jej chýba oficiálna pečiatka oddelenia zdravia, ktorá má byť základnou súčasťou všetkých dokumentov. Rozhodla sa preto zavolať predošlému vedúcemu oddelenia zdravia a spýtať sa ho na pečiatku a na niekoľko škatúľ s vecami, ktoré jej tam nechal a nevedela čo s nimi. V škatuliach boli rôzne materiály, vrátane materiálu o tom, ako prestať fajčiť s názvom Voľne dýchaj.

Kathy si práve triedila materiály, keď jej zavolal kazateľ Muyi a spýtal sa jej: „Mohla by si si, prosím, pripraviť pre Pradeepa nejaký program, ktorý by mu pomohol prestať fajčiť?“

Kathy si uvedomila, že má všetko, čo potrebuje k tomu, aby tomuto mužovi pomohla. Boh sa postaral o to, aby do seba všetko zapadlo práve vo chvíli, keď jej kazateľ zavolal. Kathy sa spojila s Pradeepom a spolu absolvovali deväťtýždňový seminár. Podarilo sa mu prestať fajčiť a o dva mesiace neskôr už nepociťoval žiadnu túžbu po cigarete. S radosťou v srdci bol v sobotu 13. marca 2021 pokrstený. „Pán ma obdaroval v živote požehnaním vo fyzickej i duchovnej oblasti,“ povedal. „Zlepšilo sa mi zdravie, moja rodina je šťastnejšia a navyše sa mi darí v práci.“

Dnes má Pradeep 47 rokov. Všetkým okolo seba rozpráva o Ježišovi. Pozýva ich, aby aj oni zakúsili jeho radosť. Vďaka jeho svedectvu o tom, ako rýchlo sa mu podarilo prestať fajčiť, poslali ďalšie tri rodiny svoje deti do klubu Pathfinder.

„Ježiš vyzýva každého svojho nasledovníka, aby šíril jeho svetlo,“ povedal Marc Coleman, vedúci zboru Cirkvi adventistov Gulf Field. „Pán vyzýva každého z nás, aby sme žili životom, vďaka ktorému aj ostatní pocítia Ježišovu lásku, ktorá v nás prebýva,“ dodal na záver.
