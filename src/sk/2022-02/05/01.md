---
title:  Národy a Bábel
date:  23/04/2022
---

### Texty na tento týždeň
Genezis 9–11

> <p>Úvodný text</p>
> Preto dostalo meno Bábel, lebo tam zmiatol Hospodin reč celej zeme. Hospodin ich odtiaľ rozptýlil po celej zemi. (Gn 11,9)

Po potope biblický záznam presúva svoju pozornosť z jednotlivca Noacha na jeho troch synov „Šéma, Cháma a Jefeta“. Osobitná pozornosť sa sústreďuje na Cháma, otca Kanaána (Gn 10,6.15), je predstavená myšlienka „Kanaánu“ ako zasľúbenej krajiny (Gn 12,5) a očakávania Abraháma, ktorého požehnanie bude patriť všetkým národom (Gn 12,3).

Túto líniu však narúša téma babylonskej veže (Gn 11,1–9). To úplne prekazilo Božie plány s ľudstvom. Vznik národov, ktorý sa mal stať požehnaním, stal sa napokon príčinou ďalšieho prekliatia. Národy sa pokúsili spojiť, aby sa postavili na Božie miesto. Boh odpovedal svojím súdom. Následkom toho vznikol zmätok a ľudia sa rozptýlili po celom svete (Gn 11,8). Tým sa začal uskutočňovať pôvodný Boží plán o „naplnení zeme“ (Gn 9,1).

Napriek ľudskej bezbožnosti Hospodin napokon premieňa zlo na dobro. Ako vždy, Boh má i tu posledné slovo. Chámovo prekliatie v stane jeho otca (Gn 9,21.22) a kliatba zmätených národov pri babylonskej veži (Gn 11,9) sa nakoniec stali pre národy požehnaním.

**Osnova lekcie**

Piata lekcia nás povedie ďalšími tromi kapitolami knihy Genezis – od konca potopy po babylonskú vežu. Spoznáme v nej dôkladnejšie Boha, ktorý vie aj ľudské zlyhania obrátiť na požehnanie a uskutočnenie svojich dobrých zámerov.

`Gn 9,18–27: Prekliatie Cháma (nedeľa)`

`Gn 10: Ďalšie generácie (pondelok)`

`Gn 11,1–4: Jednota vo vzbure (utorok)`

`Gn 11,5–7: Božia reakcia na ľudskú vzburu (streda)`

`Gn 11,8.9: Rozptýlenie ako prejav Božej lásky (štvrtok)`