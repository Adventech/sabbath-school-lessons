---
title:  Jeden jazyk
date:  26/04/2022
---

> <p></p>
> <sup>1</sup>Na celej zemi bola jednotná reč a jednotné slová. <sup>2</sup>Keď sa ľudia pohli od východu, našli rovinu v krajine Šinár a usadili sa tam. <sup>3</sup>Povedali si medzi sebou: „Poďme, narobme si tehál a vypáľme ich!“ Tehly používali namiesto kameňa a asfalt namiesto malty. <sup>4</sup>Potom povedali: „Poďme, vybudujme si mesto a vežu, ktorá svojím vrcholom bude siahať do neba! Tak sa preslávime a nerozptýlime sa po celej zemi.“ 

**Osobné štúdium**

`Uvažuj o úvodnom texte (Gn 11,1–4). Prečo sa ľudia z „celej zeme“ túžili presláviť a nerozptýliť (neroztratiť) sa? Z čoho vychádzala ich jednota?`

Vyjadrenie „celá zem“ sa týka pomerne malého počtu ľudí, ktorí žili po potope. Dôvod tohto zhromaždenia je očividný: chcú postaviť vežu, aby im pomohla dosiahnuť do nebies (Gn 11,4). Ich ozajstným zámerom bolo zaujať miesto samotného Boha, Stvoriteľa. Je veľavravné, že opis ľudských pohnútok a činov v tomto príbehu odzrkadľuje Božie úmysly a činy opísané v správe o stvorení: „povedali si“ (Gn 11,3.4; porovnaj s Gn 1,6.9.14); „urobme“ („učiňme“; Gn 11,3.4; porovnaj s Gn 1,26). Text vyjadruje ich zámer veľmi jasne: „Učiňme si meno“ (Gn 11,4; Roh). Tento výraz sa používa výlučne na opis Božieho konania (Iz 63,12.14).

Stručne povedané, stavitelia veže mali ambície nahradiť Boha – Stvoriteľa. Asi nie je ťažké uvedomiť si, kto ich inšpiroval (pozri Iz 14,14). Aj spomienka na potopu v ich projekte určite zohrala svoju úlohu. Stavajú vysokú vežu, aby prežili ďalšiu povodeň, ak by nejaká prišla aj napriek Božím zasľúbeniam. V súvislosti s výstavbou mesta Bábel (Babylon) sa v babylonskej tradícii zachovali zmienky o potope, hoci sú značne skreslené. Babylonského ducha teda vyjadruje snaha o dosiahnutie nebies a zmocnenie sa Božej moci.

Preto je aj príbeh o babylonskej veži takým dôležitým motívom v knihe Daniel. Odkaz na krajinu Šinár, ktorý uvádza príbeh o babylonskej veži (Gn 11,2), sa znova objavuje na začiatku knihy Daniel a označuje miesto, kam Nebúkadnecar priniesol časť posvätných nádob z jeruzalemského chrámu (Dan 1,2). Uvažovanie charakteristické pre „Babylon“ je vyjadrené na rôznych miestach knihy Daniel. Najjasnejšie je formulované v súvislosti so zlatou sochou, ktorá bola postavená pravdepodobne na rovnakom mieste, na tej istej „rovine“. Daniel vo svojich videniach konca pozoruje rovnaký scenár: národy zeme sa zhromažďujú, aby dosiahli jednotu proti Bohu (Dan 2,43; Dan 11,43–45; porovnaj so Zj 16,15.16) , aj keď tu tento pokus zlyhá, rovnako ako pri Bábeli.

**Aplikácia**

`Francúzsky existencialistický spisovateľ Albert Camus (1913–1960) vo svojich dielach opakovane vyjadroval presvedčenie, že hlavnou túžbou ľudstva v dejinách bolo pokúsiť sa „byť Bohom“. Čím to je, že počnúc Adamom a Evou v Edene (Gn 3,5) sa neustále nechávame vtiahnuť do tohto nebezpečného klamstva?`