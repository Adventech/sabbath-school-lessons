---
title:  Rozptýlenie ako požehnanie
date:  28/04/2022
---

> <p></p>
> <sup>8</sup>Tak ich Hospodin odtiaľ rozptýlil po celej zemi a prestali stavať mesto. <sup>9</sup>Preto dostalo meno Bábel, lebo tam zmiatol Hospodin reč celej zeme. Hospodin ich odtiaľ rozptýlil po celej zemi. 

> <p></p>
> Boh ich požehnal a povedal im: „Ploďte sa a množte sa, naplňte zem a podmaňte si ju! Panujte nad morskými rybami, nad nebeským vtáctvom a nad všetkou zverou, čo sa pohybuje na zemi!“ 

> <p></p>
> Boh požehnal Noacha i jeho synov a povedal im: „Ploďte sa, množte sa a naplňte zem 

**Osobné štúdium**

`Porovnaj úvodné texty (Gn 11,8.9; Gen1,28 a Gn 9,1). Prečo je Boží krok rozptýlenia ľudstva vlastne prejavom jeho lásky?`

Božím zámerom a požehnaním pre ľudstvo bolo „plodiť sa, množiť sa a naplniť zem“ (Gn 9,1; porovnaj s Gn 1,28). V protiklade k Božiemu plánu sa stavitelia veže radšej držali spolu ako jeden ľud bez akejkoľvek snahy „naplniť zem“. Jedným z dôvodov, pre ktorý chceli vybudovať mesto a vežu, bolo, „aby sme neboli rozptýlení po tvári celej zeme“ (Gn 11,4). Odmietli sa presunúť, premiestniť, presťahovať inam. Možno si mysleli, že spolu budú silnejší a významnejší („učiňme si meno“; Gn 11,4), než keby sa roztrúsili po zemi. A v istom zmysle mali aj pravdu.

Nanešťastie, spoločné sily sa snažili využiť na zlo, nie na dobro. Chceli si „urobiť meno“, čo je silným odrazom ich vlastnej arogancie a hrdosti. Môžeme si byť istí, že kedykoľvek sa ľudia postavia otvorene voči Bohu v snahe „urobiť si meno“, nedopadne to dobre. Ako inak by sa to malo skončiť?

Boh ich za trúfalosť a vzdor potrestal tým, že ich „rozptýlil po celej zemi“ (Gn 11,9). Trestom bol teda presný opak toho, čo chceli dosiahnuť.

Je zaujímavé, že meno Bábel, ktoré v novobabylončine znamená „brána bohov“, súvisí so slovesom balal, ktoré znamená „zmätok“ (Gn 11,9). Keďže ľudia sa snažili dosiahnuť „bránu“ k Bohu – a sami sa považovali za Boha –, skončili zmätení a omnoho slabší, než boli predtým.

„Obyvatelia Babylona sa rozhodli zriadiť si vládu, ktorá nebude závisieť od Boha. Zostali síce medzi nimi ešte mnohí, čo sa Boha báli, ale pod vplyvom falošných dôkazov bezbožných ľudí podľahli klamu a zapájali sa do ich plánov. S ohľadom na nich Boh odložil svoj súd a bezbožným poskytol čas, aby prejavili svoju skutočnú povahu. Títo Boží synovia uznali svoj omyl a snažili sa odvrátiť svojich spolublížnych od ich zámerov. Tí však už boli vo svojom rúhavom odpore voči Bohu zjednotení. Keby sa im v tom nebolo zabránilo, znamenalo by to morálnu záhubu sveta v jeho prvopočiatkoch. Spájal ich odboj; základom ich ríše bola pýcha a Boh v nej nemal mať nijaký vplyv ani úctu.“ (PP 123; PP /sk/ 84)

**Aplikácia**

`V čom spočíva nebezpečenstvo snáh „znamenať niečo“ alebo „urobiť si meno“?`