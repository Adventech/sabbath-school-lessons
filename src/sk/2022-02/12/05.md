---
title:  Jozefov veštecký pohár
date:  15/06/2022
---

> <p></p>
> <sup>30</sup>Ako teda prídem k tvojmu sluhovi, môjmu otcovi, keď chlapec, na ktorom celou dušou lipne, s nami nebude? <sup>31</sup>Keď zistí, že chlapca niet, zomrie. Tvoji sluhovia v žiali privedú šediny tvojho sluhu, nášho otca, do podsvetia. <sup>32</sup>Tvoj sluha sa za toho chlapca svojmu otcovi zaručil: ‚Ak ti ho nedovediem späť, prehreším sa voči tebe, môjmu otcovi, na celý život.‘ <sup>33</sup>Dovoľ teda, aby v otroctve u svojho pána zostal namiesto toho chlapca tvoj sluha a chlapec nech odíde so svojimi bratmi. <sup>34</sup>Ako by som mohol prísť k svojmu otcovi, keby chlapec nebol so mnou? Mohol by som sa dívať na utrpenie, ktoré by postihlo môjho otca? 

**Osobné štúdium**

`Prečítaj si text Genezis 44. Prečo dal Jozef vložiť svoj veštecký pohár do Benjamínovho vreca, a nie do vreca iného brata?`

Tento príbeh nadväzuje na predchádzajúci. Ako predtým, aj teraz dáva Jozef konkrétne pokyny. Vrecia mužov sa plnia potravou a peniazmi. Tentoraz však Jozef pridáva zvláštny príkaz: dať svoj vzácny pohár do Benjamínovho vreca.

Udalosti teda naberajú úplne iný smer. Kým počas predchádzajúcej cesty sa bratia vrátili do Kanaánu, aby so sebou vzali Benjamína, teraz sa musia vrátiť do Egypta, aby sa postavili tvárou v tvár Jozefovi. Kým v predchádzajúcej situácii všetci bratia našli vo svojich vreciach to isté, teraz je Benjamín vyčlenený ako ten, kto má Jozefov pohár. Benjamín, ktorý mal ako čestný hosť prístup k Jozefovmu poháru, je teraz nečakane podozrivý a obvinený z krádeže tohto vzácneho predmetu a čaká ho väzenie.

Skutočnosť, že Jozef používal veštecký pohár, nemusí nevyhnutne znamenať, že veril v jeho silu. „Jozef od nich žiadal priznanie viny. Vedel, že nie je jasnovidcom, no v bratoch vyvolal zdanie, že vie čítať tajomstvá ich života.“ (PP 229; PP /sk/65)

Čarodejný pohár bol pre Jozefa zámienkou na vyvolanie zdania nadprirodzeného, a tak v srdciach jeho bratov prebudil pocit viny voči Bohu. Takto Júda rozumie zamýšľanému Jozefovmu posolstvu, pretože poukazuje na previnenie, ktoré u nich Boh našiel (Gn 44,16). Krádež tohto vzácneho kalicha by bola dôvodom na prísny trest, čím sa mohlo preveriť uvažovanie ostatných bratov.

Intenzita emócií bratov a ich reakcie sú jasne čitateľné. Všetci sú spojení rovnakou bolesťou vyvolanou strachom o Benjamína, ktorý by teraz mohol byť rovnako stratený ako kedysi Jozef. Hrozí, že Benjamín sa stane otrokom v Egypte, hoci aj on bol nevinný ako Jozef. Preto Júda navrhuje, aby bol považovaný za otroka „namiesto“ Benjamína (Gn 44,33). Ide o rovnaký koncept, ako keď bol baránok obetovaný „namiesto“ nevinného Izáka (porovnaj s Gn 22,13). Júda sa predstavuje ako obeť, náhrada, ktorej cieľom je vyrovnať sa s „utrpením“ („Nech nemusím hľadieť na zlé, ktoré by stihlo môjho otca!“ Gn 44,34; Roh).

**Aplikácia**

`Aký princíp lásky, ako je uvedené v Júdovej odpovedi, je zahrnutý v procese „náhrady za niekoho“? Ako tento druh lásky vysvetľuje biblickú teológiu spásy? (Pozri Rim 5,8.)`