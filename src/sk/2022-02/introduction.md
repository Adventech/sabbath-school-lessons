### Kniha začiatku

Genezis je kniha o Ježišovi, našom Stvoriteľovi, Udržiavateľovi a Vykupiteľovi. Keď apoštol Ján tisícročia po vzniku knihy Genezis písal svoje evanjelium, vracia sa k slovám Mojžiša a odhaľuje postavenie Ježiša pri stvorení: „1Na počiatku bolo Slovo, to Slovo bolo u Boha a to Slovo bolo Boh. 2Ono bolo na počiatku u Boha. 3Ním vzniklo všetko a bez neho nevzniklo nič z toho, čo jestvuje. 4V ňom bol život a život bol svetlom ľudí.“ (Jn 1,1–4)

Čo sa Ján usiluje zdôrazniť? „Na počiatku“ bolo stvorené všetko, čo predtým nejestvovalo. A všetko, čo kedysi neexistovalo, bolo stvorené Ježišom. Celé stvorenie – od galaxií, ktoré sa rútia vesmírom ako ohromujúce zhluky ohňa a svetla, cez precízne zorganizovanú DNA zázračne votkanú do bunky, až po kvantové vlny – to všetko Ježiš stvoril a udržiava. A práve kniha Genezis je prvým príbehom Písma o stvorení a zároveň o vykúpení, o záchrane tohto stvorenia. V Genezis sa nachádza jediný „oficiálny“ záznam o našom pôvode.

Názov knihy – Genezis – pochádza z gréckeho slova genesis, čo znamená „pôvod“ alebo „zrodenie“. Celý koncept je odvodený z hebrejského termínu berešit („na počiatku“), čo je vlastne prvé slovo knihy (a teda aj prvé slovo celej Biblie). Kniha Genezis predstavuje základ, na ktorom stojí celé Písmo. Keďže Genezis je taká dôležitá pre celé Písmo, je aj knihou, na ktorú sa zvyšok Písma najviac odvoláva a najviac ju cituje.

Kniha Genezis je dôležitá, pretože nám pomáha porozumieť, kým ako ľudské bytosti vlastne sme. Je to dôležité predovšetkým dnes, keď sa ľudstvo považuje len za výsledok náhody a súhry okolností čisto materialistického vesmíru. Alebo ako povedal jeden fyzik, my ľudia sme len „zorganizované blato“ (čo je do určitej miery pravda, hoci z jeho pohľadu boli oným organizátorom len a len prírodné zákony). Genezis nám však odhaľuje náš skutočný pôvod. Sme bytosti zámerne a dokonale stvorené na Boží obraz v dokonalom svete. Genezis tiež vysvetľuje pád človeka do hriechu. To je aj dôvod, prečo náš svet už nie je dokonalý a prečo nie sme dokonalí ani my, ľudia. Genezis nás však utešuje Božím zasľúbením záchrany vo svete, ktorý nám sám osebe neponúka nič iné ako utrpenie a smrť.

Genezis so svojimi dramatickými príbehmi o zázrakoch (stvorenie, narodenie, dúha) a súdoch (potopa, Sodoma a Gomora), ktoré svedčia o Božej svätej prítomnosti, vzbudzuje úžas. Genezis je však aj kniha dojímavých ľudských príbehov o láske (Jákob a Ráchel), nenávisti (Jákob a Ezáv), narodení (Izák, Jákob a Jákobovi synovia), o smrti (Sára, Ráchel, Jákob a Jozef)), vražde (Kain, Simeon a Lévi) a odpustení (Ezáv a Jákob, Jozef a jeho bratia). Je to tiež učebnica s lekciami o etike (Kain, Bábel), o viere (Abrahám, Jakub) a o nádeji a prísľube vykúpenia (rozdrvenie hada, zasľúbená krajina).

Tento štvrťrok budeme nielen čítať a študovať knihu Genezis, budeme si aj užívať jej krásne príbehy a naučíme sa lepšie chodiť s Pánom stvorenia, Bohom Abraháma, Izáka a Jákoba.

Geografické pohyby knihy – od Edenu cez Bábel, zasľúbenú krajinu, Egypt, až po opätovné vyhliadky na zasľúbenú krajinu – nám medzitým pripomínajú pútnický rozmer nášho života a posilňujú našu nádej na skutočnú zasľúbenú krajinu, na nové nebo a novú zem. Keď sledujeme postavy na stránkach knihy Genezis, zisťujeme, že bez ohľadu na to, aký odlišný je čas, miesto, kultúra a okolnosti ich životov, často sú ich príbehy v mnohých ohľadoch aj našimi príbehmi.

_Jacques B. Doukhan, DHL, ThD, je emeritným profesorom hebrejčiny a výkladu Starej zmluvy na Teologickom seminári CASD na Andrewsovej univerzite._