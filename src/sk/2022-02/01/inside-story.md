---
title:  Misijný príbeh
date:   01/04/2022
---

#### Vysmievali sa mi kvôli sobote

_Andrew McChesney_

Laissa Samila Yassine je študentka z Mozambiku. Spolužiaci sa jej vysmievali, pretože v sobotu nechodila do školy. „Prišla si predsa na túto univerzitu študovať, nie dodržiavať nejaké cirkevné nariadenia,“ povedal jej jeden spolužiak. „Ty nie si normálna,“ pridal sa druhý.

Všetko sa začalo tým, že Laissa sa počas prvého semestra na štátnej univerzite trápila s jedným predmetom. Študovala odbor strojné inžinierstvo. Spolužiak Belizario jej odporučil, aby relaxovala pri kresťanskej hudbe. Belizario je adventista siedmeho dňa. Po nejakom čase začali spolu s Laissou študovať Bibliu. Laissa však medzičasom začala navštevovať aj inú skupinku štúdia Biblie, kam ju pozvali ďalší noví priatelia.

Čím viac čítala Bibliu, tým viac pociťovala zmätok. Študijné skupinky sa totiž nezhodovali v otázke soboty. Prestala teda chodiť do oboch a sama začala hľadať odpovede v Biblii. S modlitbou na perách čítala štvrté prikázanie, ktoré sa nachádza v 2 Moj 20,8-11: „Pamätaj na sobotný deň, že ho máš svätiť!..“ Potom si prečítala Božiu výzvu zaznamenanú u proroka Izaiáša 58,13-14: „Ak v sobotu, v môj svätý deň, odvrátiš nohy od konania toho, čo sa ti páči, ak sobotu budeš volať rozkošou...“ V Jánovom evanjeliu zasa našla slová: „Ak ma milujete, budete zachovávať moje prikázania.“ (Ján 14,15) Rozhodla sa teda zachovávať sobotu.

Laissa spočiatku tajila svoje rozhodnutie. Bála sa, že sa jej budú spolužiaci vysmievať. Nechcela prosiť učiteľov, aby ju ospravedlnili z vyučovania v sobotu. Obávala sa aj toho, čo na to povedia rodičia. Nakoniec ale nedokázala udržať svoje presvedčenie len pre seba. Na konci druhého semestra oficiálne oznámila, že sa chce stať adventistkou. Jej najhoršie predstavy sa stali skutočnosťou. Bývalí priatelia sa jej začali vysmievať. Keď ju videli spolu s Belizariom, s úškľabkom si povzdychli: „Ach, tí adventisti.“ Vyučujúci jej odmietli presunúť sobotné prednášky. Jej známky sa rapídne zhoršovali. „Ak sa ti tu nepáči, môžeš odísť,“ povedali jej učitelia. Ani rodičia neboli nadšení. Laissina mama doslova zúrila a otec ju vydedil.

Po čase sa Laissa stretla v zbore so študentom, ktorý prišiel z Adventistickej univerzity v štáte Mozambik. Veľmi ju nadchlo rozprávanie o tejto adventistickej univerzite. Poprosila mamu, aby jej dovolila prestúpiť na túto školu. Mama najprv jednoznačne odmietla. Laissa sa – podobne ako kráľovná Ester – tri dni postila a modlila za to, aby Boh zasiahol. Potom mama nečakane zmenila názor a dovolila jej prestúpiť na túto školu. Krátko po prestupe na novú univerzitu oznámila rodičom, že už nebude potrebovať ich finančnú podporu na štúdium. Našla si prácu v knižnici, ktorou pokryje všetky náklady. Mamu to veľmi prekvapilo. „Pán Boh nie je náš nevlastný otec, ale ten skutočný,“ povedala Laissa na záver.

_Laissa má 22 rokov. Druhý rok študuje program poradenstva vo výžive. Chcela by sa stať misionárkou v Mozambiku, kde je podvýživa veľmi vážny problém. Časť darov trinástej soboty pred troma rokmi pomohla rozšíriť na Adventistickej škole v Mozambiku možnosti vyučovania tohto programu o nové učebne a pomôcky._
