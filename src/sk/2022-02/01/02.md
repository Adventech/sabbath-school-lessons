---
title:  Boh stvorenia
date:  27/03/2022
---

> <p></p>
> <sup>1</sup>Na počiatku stvoril Boh nebo a zem. <sup>2</sup>Zem bola pustá a prázdna, tma bola nad prahlbinou a Boží duch sa vznášal nad vodami. 

> <p></p>
> <sup>1</sup>Plesaj Hospodinovi celá zem! <sup>2</sup>Radostne slúžte Hospodinovi, prichádzajte pred neho s jasotom! <sup>3</sup>Vedzte, že Hospodin je Boh, on nás utvoril, patríme mu, sme jeho ľud, ovce jeho pastviny. 

**Osobné štúdium**

`Uvažuj o úvodných biblických textoch. Aká je – alebo by mala byť – odpoveď človeka na dielo Boha stvorenia? Prečo?`

V Genezis 1 je prvým posolstvom správy o stvorení „Boh“. Počujeme to hneď v prvom verši: „Na počiatku stvoril Boh...“ (Gn 1,1) V prvom riadku (Gn 1,1) je slovo „Boh“ umiestnené v strede verša a v tradičnom liturgickom spievaní je na zdôraznenie významu Boha podčiarknuté tým najsilnejším prízvukom. Text stvorenia sa teda začína dôrazom na Boha, autora stvorenstva.

Dá sa povedať, že kniha Genezis sa začína dvomi rôznymi predstaveniami Boha. Prvá správa o stvorení (Gn 1,1–2,4) hovorí o Bohu, ktorý je nekonečne ďaleko od ľudí. Je to transcendentný Boh, hebrejsky Elohim, ktorého meno hovorí o zvrchovanosti Boha. Slovo Elohim označuje mimoriadne postavenie a nezmerateľnú silu. Použitie množného čísla slova Elohim vyjadruje myšlienku majestátu a nadradenosti.

Druhá správa o stvorení (Gn 2,4–25) predstavuje toho istého Boha ako blízkeho a osobného, imanentného Boha, Jahveho (Hospodina), ktorého meno podľa mnohých naznačuje blízkosť a vzťah. Text príbehu stvorenia je teda ako celok nepriamou výzvou na uctievanie Boha. Máme si uvedomiť nielen nekonečnú Božiu vznešenosť a moc, ale zároveň aj uznať svoju závislosť od neho, pretože „on nás utvoril“ (Ž 100,3). Preto mnoho žalmov opakovane spája tému uctievania s témou stvorenia (Ž 95,1–6; Ž 139,13.14; porovnaj s textom Zj 14,7).

Tento dvojitý pohľad na Boha, ktorý je z jednej strany majestátny, zvrchovaný a nekonečne mocný a z druhej strany blízky, milujúci a vstupujúci do vzťahu s nami, obsahuje dôležitú myšlienku o tom, ako by sme mali pristupovať k Bohu pri uctievaní. Úžas a vážnosť idú ruka v ruke s radosťou a uistením o Božej blízkosti, láske a Jeho odpustení (pozri Ž 2,11). Význam môžeme vidieť aj v postupnosti týchto dvoch predstavení Boha: skúsenosť Božej blízkosti a intimita Jeho prítomnosti nadväzuje na skúsenosť s Bohom, ktorý je vzdialený. Až keď si uvedomíme, že Boh je veľký, budeme schopní oceniť Jeho milosť a v chvení si vychutnávať Jeho úžasnú a láskyplnú prítomnosť v našich životoch.

**Aplikácia**

`Uvažuj o obrovskej moci Boha, ktorý drží vesmír, a napriek tomu môže byť tak blízko pri každom z nás. Prečo je táto úžasná pravda taká nádherná?`