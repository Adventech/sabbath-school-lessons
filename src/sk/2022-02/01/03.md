---
title:  Stvorenie
date:  28/03/2022
---

> <p></p>
> <sup>31</sup>Boh videl, že všetko, čo utvoril, bolo veľmi dobré. Bol večer a bolo ráno, šiesty deň. <sup>1</sup>Takto boli dokončené nebesia, zem i všetky ich zástupy. <sup>2</sup>Siedmeho dňa Boh dokončil svoje dielo, ktoré konal, a v siedmy deň si Boh odpočinul od všetkého, čo utvoril. <sup>3</sup>Boh požehnal siedmy deň a posvätil ho, lebo v ten deň Boh prestal vykonávať celé svoje stvoriteľské dielo, ktoré utvoril.  

**Osobné štúdium**

`Prečítaj si text Gn 1,3–31 (sústreď sa na verše 4, 10, 12, 18, 21, 25 a 31) a Gn 2,1–3. Aký je význam refrénu „bolo to dobré“ v prvom zázname príbehu stvorenia? Čo sa môžeme naučiť zo záveru správy o stvorení (Gn 2,1–3)?`

Po každom kroku v procese stvorenia Boh hodnotí svoje dielo ako tov – „dobré“. Toto prídavné meno vo všeobecnosti znamená, že Božie dielo stvorenia bolo úspešné. Božie konštatovanie, že to „bolo dobré“ znamená, že to „fungovalo“. Svetlo svietilo (Gn 1,4), rastliny prinášali plody (Gn 1,12) a podobne.

Toto slovo však znamenalo viac než efektivitu funkcie. Hebrejské slovo tov sa používa v Biblii aj na označenie estetického ocenenia niečoho krásneho (Gn 24,16). Vyjadruje tiež protiklad zla (Gn 2,9), ktoré je spojené so smrťou (Gn 2,17).

Slovné spojenie „bolo to dobré“ znamená, že stvorenie fungovalo tak, ako malo, bolo krásne a dokonalé a nebolo v ňom žiadne zlo. Svet však „ešte“ nebol ako náš svet. Nebol ovplyvnený hriechom a smrťou. Táto myšlienka je zdôraznená v úvode k druhej správe o stvorení (pozri Gn 2,5).

Uvedený opis stvorenia je v príkrom rozpore s evolučnými teóriami, ktoré dogmaticky vyhlasujú, že svet sa formoval postupne, sériou náhodných udalostí, počínajúc od horšieho stavu k lepšiemu.

Naproti tomu biblický autor tvrdí, že Boh úmyselne a nečakane stvoril svet (Gn 1,1). Nešlo o žiadnu náhodu ani nijaké prekvapenie. Svet nevznikol sám od seba, ale ako dôsledok Božej vôle a Božieho slova (Gn 1,3). Sloveso bara – „stvoriť“ preložené v Genezis 1 v tom zmysle, že Boh na začiatku „stvoril“ nebo a zem, sa vyskytuje iba vtedy, ak je jeho podmetom Boh a označuje náhlosť a neočakávanosť: Boh hovoril a bolo to tak.

Text záznamu stvorenia nás informuje, že vtedy vzniklo „všetko“ (Gn 1,31) a samotný Stvoriteľ „všetko“ označil ako „veľmi dobré“ (Gn 1,31). Genezis 1,1 uvádza samotnú udalosť stvorenia neba a zeme. Genezis 2,1 vyhlasuje, že udalosť bola dokončená. A všetko bolo dokončené, vrátane soboty, za sedem dní.

**Aplikácia**

`Prečo predstava miliárd rokov trvajúcej evolúcie úplne ruší posolstvo príbehu stvorenia zaznamenané v knihe Genezis? Prečo sú tieto dva pohľady vo všetkých smeroch nezlučiteľné?`