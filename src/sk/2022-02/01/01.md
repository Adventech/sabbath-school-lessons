---
title:  Stvorenie
date:  26/03/2022
---

### Texty na tento týždeň
Genezis 1 a 2

> <p>Úvodný text</p>
> Na počiatku stvoril Boh nebo a zem. (Gn 1,1)

Kniha Genezis, a teda aj celá Biblia, sa začína Božími skutkami stvorenia. Táto skutočnosť je veľmi dôležitá. Znamená totiž, že stvorenie označuje začiatok ľudských aj biblických dejín. Znamená to tiež, že príbeh o stvorení zaznamenaný v knihe Genezis má rovnakú historickú vierohodnosť ako ostatné udalosti ľudských a biblických dejín.

Dva záznamy o stvorení v Genezis 1 a 2 obsahujú dôležité naučenia o Bohu a ľudstve. Počas nášho štúdia sa tento týždeň sústredíme aj na lepšie porozumenie hlbokého významu siedmeho dňa – soboty. Budeme uvažovať o Božom skutku stvorenia človeka z prachu a na Jeho obraz. Bude nás zaujímať zmysel stromu poznania dobra a zla a jeho spojenie so stromom života.

Najdôležitejšou lekciou biblických príbehov o počiatku je naučenie o milosti. Naša existencia je výhradne aktom milosti. Boh stvoril nebo a zem, kým ľudia ešte neexistovali. Rovnako ako naše stvorenie, aj naše vykúpenie je darom od Boha. Hlboký zmysel má aj skutočnosť, že oba koncepty – stvorenie aj vykúpenie – nachádzajú svoju odozvu v prikázaní o sobote.

**Osnova lekcie**

V prvej lekcii sa budeme zamýšľať nad posolstvom prvých dvoch kapitol knihy Genezis, ktoré hovoria o Bohu Stvoriteľovi a jeho úžasnom diele. Zmyslom štúdia nebude podrobne rozoberať každý verš textu, ale pozrieť sa na naň z „vtáčej perspektívy“ ako na celok a pochopiť, čo nám hovorí o Bohu, o stvorenom svete i o nás a našom poslaní na tejto zemi.

`Gn 1,1.2: Stvoriteľ – veľký a blízky Boh (nedeľa)`

`Gn 1,31; 2,1–3: Stvorenie – veľmi dobrý dar lásky (pondelok)`

`Gn 2,2.3: Sobota – vrchol stvorenia (utorok)`

`Gn 1,26–29; 2,7: Človek – obraz dobrého Boha (streda)`

`Gn 2,15–17.24: Tri úlohy dané človeku (štvrtok)`