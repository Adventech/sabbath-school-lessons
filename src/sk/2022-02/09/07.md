---
title:  Podnety na zamyslenie
date:  27/05/2022
---

Boh si vybral Jákoba nie preto, že by si to zaslúžil, ale pre svoju milosť. Napriek tomu Jákob tvrdo pracoval, aby sa pokúsil zaslúžiť si milosť. V takomto postoji nachádzame rozpor. Ak by si milosť zaslúžil, potom by to už nebola milosť. Išlo by len o skutky (pozri Rim 4,1–5), čo je v rozpore s evanjeliom. Až neskôr Jákob začal chápať význam Božej milosti. Naučil sa, čo znamená dôverovať Bohu, žiť vierou a byť úplne závislý od Boha. Jákobova skúsenosť obsahuje dôležité ponaučenie pre všetkých ambicióznych a ctižiadostivých ľudí: nesnažte sa vyvyšovať a presadzovať na úkor ostatných.

„Jákob urobil všetko preto, aby získal prvorodenstvo, hoci aj podvodom. Napokon však prežíval sklamanie. Stratil všetko: spojenie s Bohom aj domov. Bol z neho sklamaný a frustrovaný utečenec. Čo však urobil Boh? Boh videl jeho beznádej. Zároveň však videl v Jákobovi potenciál. Boh vedel, že môže v Jákobovi obnoviť svoju slávu. Boh vidí Jákobov stav a predstavuje mu tajomný rebrík, ktorý zjavuje Ježiša Krista. V Jákobovi vidíme človeka, ktorý stratil spojenie s Bohom. Boh nebies však hľadí na človeka a vie, že len Kristus môže preklenúť priepasť, ktorú spôsobil hriech. Mohli by sme si povedať: Áno, túžim po nebi, ale ako ho dosiahnem? To sa jednoducho nedá. Takto nejako uvažoval aj Jákob. Boh mu však vo videní ukázal rebrík, ktorý spájal zem s nebom, a teda s Ježišom Kristom.“ (1BC 1095)

**Námety na spoločné uvažovanie**

`Pozrite sa na charaktery ľudí, o ktorých sme študovali (Izák, Rebeka, Jákob, Ezáv, Lában, Ráchel, Lea). Koľkých klamstiev, podvodov a nevraživostí sa dopustili! Čo nás to učí o ľudskej prirodzenosti a Božej milosti?`

`Aké dôkazy môžeme nájsť pri čítaní príbehu o Jákobovi, že v priebehu času dozrieval a rástol?`

`Ako môžeme byť v ohrození, že ako adventisti siedmeho dňa budeme mať k dôležitým duchovným veciam podobný postoj ako Ezáv? Čo môžeme urobiť preto, aby sme neprestali milovať a vážiť si všetko svetlo, ktoré nám Boh dal?`

Západ slnka: 20.33