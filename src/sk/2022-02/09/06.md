---
title:  Jákobov odchod
date:  26/05/2022
---

> <p></p>
> <sup>25</sup>Keď Ráchel porodila Jozefa, povedal Jákob Labánovi: „Prepusť ma, chcem sa vrátiť domov, do svojej krajiny! <sup>26</sup>Daj mi moje ženy, za ktoré som ti slúžil, aj moje deti, aby som mohol odísť! Sám dobre vieš, ako som ti slúžil.“ <sup>27</sup>Labán mu však povedal: „Kiežby som získal tvoju priazeň! Zo znamení som poznal, že Hospodin ma pre teba požehnáva. <sup>28</sup>Urči si, akú odmenu ti mám dať.“ <sup>29</sup>Jákob mu odpovedal: „Sám dobre vieš, ako som ti slúžil a ako sa darilo tvojmu stádu, keď som bol pri ňom. <sup>30</sup>To málo, čo si mal pred mojím príchodom, veľmi sa zveľadilo. Pri každom mojom kroku ťa Hospodin požehnával. Kedy sa však ja postarám o svoju rodinu?“ <sup>31</sup>Labán sa ho spýtal: „Čo ti mám dať?“ Jákob odvetil: „Nič mi nedávaj. Ak pristaneš na môj návrh, potom ti aj ďalej budem pásť a strážiť ovce. <sup>32</sup>Dnes prejdem pomedzi všetky tvoje stáda. Dovoľ oddeliť z nich všetko škvrnité a strakaté. Všetko, čo bude tmavé spomedzi oviec a strakaté a škvrnité spomedzi kôz, bude moja odmena.“ 

**Osobné štúdium**

Na začiatku príbehu o Jákobovi sme sa dozvedeli, že oklamal svojho otca a svojho brata, aby získal prvorodenstvo, a že ukradol požehnanie, ktoré chcel Izák udeliť svojmu staršiemu synovi. Napriek tomu zostal voči Lábanovi pasívny a verne mu slúžil. Jákob dobre vedel, že ho svokor oklamal. Napriek tomu nechal veci plynúť. Vzhľadom na Jákobov temperament je ťažké pochopiť jeho pasivitu. Jákob sa mohol vzbúriť, mohol sa Lábanovi vzoprieť alebo s ním vyjednávať. Neurobil to však. Urobil len to, čo od neho Lában požadoval, a nehľadel na to, aké to bolo nespravodlivé a nečestné.

Pri narodení Ráchelinho prvého syna, Jozefa, Jákob konečne zavŕšil štrnásty rok svojej „služby“ pre Lábana (Gn 30,26). Teraz zvažoval, že Lábana opustí, aby sa vrátil do zasľúbenej krajiny. Jákob však mal obavy, či bude schopný postarať sa o „svoju rodinu“ (Gn 30,30).

`Uvažuj o úvodnom texte (Gn 30,25–32). O čo v príbehu ide? Akým spôsobom Jákob uvažuje? Aká bola Lábanova odpoveď?`

Pre Jákoba, ktorý pôvodne odišiel z domu nájsť si manželku, to bola veľmi dlhá zachádzka. Jeho pôvodným zámerom určite nebolo zostať tak dlho mimo svojej krajiny. Ale udalosti ho prinútili zdržať sa preč mnoho rokov. Teraz nastal čas vrátiť sa domov. A spolu s ním aj jeho veľká rodina.

Prečo však Jákob neopustil Lábana skôr? Jákobova neprirodzená poddajnosť naznačuje, že sa možno zmenil. Pochopil lekciu viery. Jákob čakal na Božie znamenie. Až keď k nemu Boh prehovoril, Jákob sa rozhodol presídliť.

Boh sa Jákobovi zjavuje ako „Boh z Bételu“ a prikazuje mu, aby odišiel od Lábana a vrátil sa do „krajiny svojho príbuzenstva“ (Gn 31,13). Rovnaké slová zazneli aj vtedy, keď Boh vyzval Abrama, aby opustil „krajinu svojho príbuzenstva“ (Gn 12,1).

Jákobovi pomohol v rozhodnutí aj postoj Lábana a jeho synov (pozri Gn 31,1.2). „Jákob by bol už dávno opustil svojho podvodníckeho príbuzného, keby sa nebol obával stretnutia s Ézavom. Teraz si uvedomil, že sa musí obávať aj Lábanových synov, ktorí jeho majetok pokladali za svoj vlastný a mohli ho oň pripraviť násilím.“ (PP 193; PP /sk/ 138)

Preto vzal svoju rodinu a majetok a odišiel. Tým sa začala ďalšia etapa veľkej ságy o ľude Božej zmluvy.

**Aplikácia**

`Kedy si sa naposledy ocitol v situácii, že si si nebol istý, aký má byť tvoj ďalší krok? Čo ti pomohlo v rozhodnutí?`