---
title:  Misijný príbeh
date:   27/05/2022
---

#### Moje najcennejšie bohatstvo

_Theda Pienaar_

Ako mám vo zvyku, počas letu z Namíbie do južnej Afriky som si otvorila Bibliu. Mladý muž, ktorý sedel vedľa mňa, ma hneď oslovil.

„Je to Biblia?“ opýtal sa. Očividne pochádzal z východnej Európy.

„Áno, Biblia,“ odvetila som.

„Vy veríte v Bibliu?“ pokračoval.

„Áno, verím jej celým srdcom.“

Potom mi rozprával, že jeho starí rodičia mu zvykli čítavať z Biblie, ale on tým príbehom neveril. Najmä správe o stvorení. Ja som mu zasa porozprávala, ako Boh zmenil môj život. Pätnásť rokov som žila bez neho, ale nakoniec ma doviedol k sebe do bezpečia. Môj príbeh mladého muža zaujal.

„Mohol by som si pozrieť vašu Bibliu, prosím?“ spýtal sa ma.

S nadšením som sa pozerala na svoju Bibliu v cudzích rukách. Zdalo sa, že to na neho urobilo veľký dojem. Keď mi ju vrátil, našla som 43. kapitolu proroka Izaiáša a nahlas som z nej prečítala niekoľko veršov. Muž so záujmom počúval Božie zasľúbenia o tom, že nás bude chrániť.

Skôr než sme pristáli, spýtala som sa ho: „Prijmete odo mňa dar?“ V taške som mala výtlačok knihy Cesta ku Kristovi. Nechcel ju odo mňa prijať, ale ja som ho uistila, že mám viac takých kníh. „Ak by ste mali akékoľvek otázky, prosím, napíšte mi,“ povedala som na záver a napísala svoje telefónne číslo do knihy.

Na moje prekvapenie v deň, keď som dorazila domov do Írska, mi od tohto muža prišla správa: „Docestoval som domov bezpečne.“ Začala som sa za neho modliť. Nemyslím si, že to bola náhoda. Ďalej mi ešte napísal, že v Namíbii stretol ženu, ktorá sa modlila každý deň. „Keď som to videl, začal som znovu rozmýšľať o mojich starých rodičov, ktorí mi čítali z Biblie. A potom som stretol vás,“ povedal.

„Neverím na náhody,“ odpísala som mu. „Dovoľte Bohu, aby prehováral do vášho srdca.“

Odvtedy si často píšeme. Posielam mu rôzne biblické verše. Jedného dňa mi poslal obrázok nejakého kostola. „Bývam neďaleko tohto kostola,“ povedal.

Odpísala som mu, že by som mu rada poslala nejakú knihu, ktorá hovorí o histórii kresťanstva. Poslal mi teda svoju adresu a ja som mu zabalila a poslala knihu Veľký spor vekov.

Po nejakom čase mi ktosi ukázal video o pláne spasenia a ja som ho hneď poslala tomuto mužovi. Odpísal mi, že sa mu to veľmi páči a je to úžasné.

Modlila som sa: „Pane, potrebujem zistiť, čo by mohlo zafungovať v jeho živote.“ Vtedy mi Boh vložil do mysle veľmi silnú myšlienku: Držal tvoju Bibliu. Daruj mu svoju Bibliu.

Rozhodla som sa teda poslať mu svoju Bibliu. Napísala som mu list so slovami: „Toto je moje najväčšie bohatstvo. Boh dal svojho jednorodeného Syna, to najcennejšie, čo mal, aby nás mohol spasiť. Verím, že si prečítate to najcennejšie, čo mám.“
