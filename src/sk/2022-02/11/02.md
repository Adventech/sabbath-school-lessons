---
title:  Rodinné problémy
date:  05/06/2022
---

> <p></p>
> <sup>1</sup>Jákob sa usadil v Kanaáne, kde jeho otec býval ako cudzinec. <sup>2</sup>Toto sú príbehy Jákobovho rodu. Sedemnásťročný mládenec Jozef pásaval ovce so svojimi bratmi a býval so synmi otcových žien Bilhy a Zilpy. Jozef o nich prinášal otcovi zlé správy. <sup>3</sup>Izrael miloval Jozefa viac než ostatných synov. Narodil sa mu totiž v starobe a Jákob mu dal ušiť pestré šaty. <sup>4</sup>Keď jeho bratia videli, že otec ho má radšej než ostatných svojich synov, znenávideli ho a nevedeli sa s ním prívetivo rozprávať. <sup>5</sup>Raz mal Jozef sen, a keď ho rozpovedal bratom, ešte väčšmi ho znenávideli. <sup>6</sup>Povedal im totiž: „Počúvajte, čo sa mi prisnilo: <sup>7</sup>Boli sme na poli a viazali sme snopy. Môj snop sa postavil a zostal stáť. Vaše snopy sa rozostavali dookola a klaňali sa môjmu snopu.“ <sup>8</sup>Nato mu bratia povedali: „Vari chceš nad nami kraľovať či panovať?“ Pre jeho sny a reči ho ešte viac znenávideli. <sup>9</sup>Jozef mal aj iný sen a vyrozprával ho bratom. Povedal: „Mal som ešte iný sen. Klaňalo sa mi slnko, mesiac a jedenásť hviezd.“ <sup>10</sup>Toto povedal otcovi a bratom. Otec ho však pokarhal: „Čo je to za sen? Čo sa ti to prisnilo? Azda prídem ja, tvoja matka, tvoji bratia a budeme sa ti klaňať až po zem?“ <sup>11</sup>Jeho bratia preto na neho žiarlili, no jeho otec si to zapamätal.  

**Osobné štúdium**

Jákob sa konečne usadil v zasľúbenej krajine. Kým Izák bol v Kanaáne iba „cudzinec“, o Jákobovi čítame, že „býval v krajine“, „usadil sa tam“ (Gn 37,1). Paradoxne, práve vtedy, keď sa v krajine konečne usadil, začali sa nové ťažkosti, tentoraz v rodine. Spor sa netýkal vlastníctva pôdy ani používania studne. Hlavný problém mal duchovný rozmer.

`Uvažuj o úvodnom texte (Gn 37,1–11). Čo spôsobilo, že Jozefa jeho bratia znenávideli?`

Od úplného začiatku vnímame, že Jozef, ktorý sa Jákobovi narodil vo vysokom veku (Gn 37,3), mal so svojím otcom mimoriadny vzťah. Všetci videli, že Jákob má Jozefa „radšej než ostatných svojich synov“ (Gn 37,4). Dokonca zašiel tak ďaleko, že mu „dal ušiť pestré šaty“ („pestrofarebnú tuniku“; Gn 37,3), ktoré mohli symbolizovať kniežací odev (porovnaj 2Sam 13,18). Takýto prístup mohol vyjadrovať Jákobov tajný úmysel povýšiť Jozefa, Ráchelinho prvého syna, do stavu prvorodeného v rodine.

Budúcnosť skutočne potvrdí Jákobovo prianie, pretože Jozef napokon naozaj dostane práva prvorodeného (1Krn 5,2). Niet preto divu, že Jozefovi bratia ho znenávideli a nemali pre neho pekné slovo (Gn 37,4).

Okrem toho, Jozef prinášal otcovi nelichotivé správy o bratoch (Gn 37,2). Kto už by len mal rád donášačov...

Keď sa potom Jozef podelil v rodine o svoje sny, ktoré naznačovali, že Boh ho vyvýši a že jeho bratia sa budú pred ním klaňať, ich nenávisť sa vystupňovala. Prorocký charakter Jozefových snov je potvrdený tým, že sa opakujú (pozri Gn 41,32). Hoci Jákob otvorene pokarhal svojho syna (Gn 3710), otec si tieto udalosti zapamätal, uvažoval o nich a čakal na ich naplnenie (Gn 37,11). Z toho vyplýva, že možno niekde v hĺbke duše veril, že na tých snoch niečo je. A mal pravdu, hoci v tom čase to ešte nemohol vedieť.

**Aplikácia**

`Prečítaj si text Mt 20,26.27. Akú dôležitú zásadu odhaľujú tieto verše? Ako sa ju môžeme naučiť prejavovať vo svojom živote?`