---
title:  Júda a Tamar
date:  07/06/2022
---

> <p></p>
> <sup>24</sup>Asi po troch mesiacoch Júdovi oznámili: „Tvoja nevesta Tamar sa dopustila smilstva a zo smilstva aj počala.“ Júda povedal: „Vyveďte ju a upáľte!“ <sup>25</sup>Keď ju viedli, odkázala svojmu svokrovi: „Počala som z muža, ktorému patria tieto veci,“ a dodala: „Pozorne sa pozri, komu patrí pečatidlo so šnúrou a palica!“ <sup>26</sup>Keď sa Júda na to pozrel, povedal: „Ona je spravodlivejšia než ja; nedal som ju totiž svojmu synovi Šelovi.“ Potom sa už s ňou nestýkal. 

**Osobné štúdium**

Príbeh o Tamar tu nie je na nesprávnom mieste. Táto udalosť sa odohrala v čase po predaji Jozefa do Egypte (Gn 38,1) a je v súlade so skutočnosťou, že Júda práve opustil svojich bratov, čo môže poukazovať na jeho nesúhlas s tým, ako naložili s Jozefom. Okrem toho má text s predchádzajúcou kapitolou spoločných mnoho bežných slov a motívov a nesie v sebe rovnaké teologické ponaučenie: zlý čin sa zmení na pozitívnu udalosť spojenú so spásou.

`Prečítaj si text Genezis 38. Porovnaj správanie Júdu so správaním Tamar. Kto z týchto dvoch bol spravodlivejší? Prečo?`

Júda si našiel kanaánsku manželku Šúu (Gn 38,2), s ktorou má neskôr troch synov: Éra, Onána a Šela. Aby zaistil svojmu potomstvu správny rodokmeň, dáva svojmu synovi Érovi za manželku kanaánsku Tamar. Keď Éra a Onána pre ich hriešnosť a skazenosť Boh zabije, Júda sľúbi Tamar svojmu poslednému synovi Šelovi.

Zdá sa, že Júda sa neponáhľal splniť sľub, ktorý dal Tamar (Gn 38,11.14). Keď sa po smrti svojej manželky chce utešiť, Tamar sa rozhodne hrať na prostitútku, aby ho prinútila splniť sľub. Júda však nemá peniaze na zaplatenie prostitútky, ktorú nepozná, a preto sľúbi, že jej neskôr pošle kozľa zo svojho stáda (Gn 38,16).

Tamar medzitým požaduje nejakú zálohu – pečatidlo a palicu. Tamar z tohto jediného stretnutia otehotnie. Keď bude neskôr obvinená zo smilstva, ukáže žalobcovi Júdovi veci, ktoré jej on sám dal ako zálohu. Júda pochopí, čo sa stalo, a ospravedlní sa (Gn 38,26).

Tento poľutovaniahodný príbeh sa končí narodením Pereca („prietrž“), ktorý sa podobne ako Jákob narodil ako druhý, ale stal sa prvým a v dejinách spásy je menovaný medzi predkami Dávida (Rút 4,18–22), a teda aj Ježiša Krista (Mt 1,3). Pokiaľ ide o Tamar, je prvou zo štyroch žien v Ježišovom rodokmeni. Za ňou nasledujú Ráchab (Mt 1,5), Rút (Mt 1,5.6) a manželka Uriáša (Mt 1,6). Tie všetky predchádzali Ježišovu matku Máriu (Mt 1,16).

Z tohto príbehu si môžeme vziať jedno dôležité ponaučenie: Tak ako Boh zachránil Tamar prostredníctvom svojej milosti, pričom premenil zlo na dobro, zachráni aj svoj ľud prostredníctvom Ježišovho kríža. A v prípade Jozefa premení jeho ťažkosti na záchranu Jákoba a jeho synov.

**Aplikácia**

`Ako a kedy Boh premenil „zlé“ v tvojom živote na niečo „dobré“? Ako ti takéto skúsenosti pomáhajú v tvojom živote viery?`