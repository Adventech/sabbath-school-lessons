---
title:  Misijný príbeh
date:   10/06/2022
---

#### Dar pre večnosť

_Andrew McChesney_

Vishalinin život postihla tragédia. Jej rodičia sa rozviedli kvôli nedorozumeniam, ktoré vládli v širšej rodine. Vishalini sa musela so smútkom rozlúčiť s matkou, pretože súd ju pridelil do starostlivosti otcovi. Netrvalo dlho a otec sa znovu oženil. Vishalini si musela zvyknúť na nevlastnú matku. Cítila sa veľmi osamelá.

Jej nevlastná mama nemala rada Vishalininu pokrvnú matku. Zato ona ju mala veľmi rada a tešila sa na každú príležitostnú návštevu. Vždy sa usmiala od ucha k uchu a bežala ju objať. Matka jej úsmev aj objatie s radosťou opätovala. A nikdy neprišla s prázdnymi rukami. Vždy so sebou priniesla nejaký malý darček. „Nech sa páči, toto je pre teba,“ povedala mama a vložila jej do ruky nejakú sladkosť.

Vishalini sa od radosti nevedela prestať usmievať. Mala rada všetky darčeky a sladkosti. Kým ich však stihla zjesť, nevlastná mama jej ich stihla uchmatnúť. „Kto ti dovolil prijímať od nej darčeky?“ opýtala sa tvrdo nevlastná mama.

Vishalini sa cítila veľmi sama. Roky plynuli a z nej sa stala tínedžerka. Otec ju poslal na štúdium do internátnej školy v inej časti indického štátu Tamil Nadu. Zdalo sa jej desivé, že by mala prvýkrát v živote odísť z domu. Na druhej strane sa tešila, že odíde z napätého prostredia, ktoré vládlo doma, a bude medzi priateľskými rovesníkmi a učiteľmi. Ako týždne plynuli, zaujalo ju najmä rozprávanie o niekom, koho ostatní volali „skutočný Boh.“ Chcela o ňom vedieť viac a tak sa prvýkrát dozvedela, kto je Ježiš.

Dnes Vishalini nazýva Ježiša svojím priateľom. Hovorí, že už nikdy sa nebude cítiť sama. Prečo? Pretože Ježiš jej zanechal zasľúbenie: „A hľa, ja som s vami po všetky dni až do konca sveta.“ (Mat 28,20) Vishalini dostala dar, ktorý jej už nikto nikdy nevezme.

Ďakujeme za vaše dary trinástej soboty, ktoré pomohli postaviť nový internát na škole, kde Vishalini študuje. Je to stredná škola James Memorial, v štáte Tamil Nadu, ktorý sa nachádza na juhovýchode Indie. Vďaka tomu sa mohli dievčatá vrátane Vishalini presťahovať z chátrajúcej budovy, ktorá už nepredstavovala vhodné prostredie na bývanie pre mladé dievčatá.
