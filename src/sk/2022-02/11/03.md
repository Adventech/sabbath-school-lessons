---
title:  Útok na Jozefa
date:  06/06/2022
---

> <p></p>
> <sup>18</sup>Len čo ho [Jozefa] v diaľke zazreli a skôr než sa k nim priblížil, rozhodli sa, že ho zabijú. <sup>19</sup>Hovorili si medzi sebou: „Pozrite, prichádza majster snov! <sup>20</sup>Poďte, zabime ho! Potom ho hodíme do cisterny a povieme, že ho zožrala divá zver. Uvidíme, čo bude s jeho snami!“ <sup>21</sup>Keď to počul Rúben, v snahe vytrhnúť im ho z rúk, povedal: „Nesiahajme mu na život!“ <sup>22</sup>Rúben im ďalej vravel: „Neprelievajte krv! Hoďte ho do cisterny na púšti, ale nevzťahujte naňho ruky!“ Chcel ho totiž z ich rúk zachrániť a priviesť k otcovi. <sup>23</sup>Keď Jozef prišiel k bratom, zobliekli mu pestré šaty, čo mal na sebe, <sup>24</sup>potom ho vzali a hodili do cisterny. Cisterna bola prázdna, bez vody. 

**Osobné štúdium**

Akokoľvek ohavné sú nasledujúce udalosti, nie je ťažké ich pochopiť. Byť tak blízko pri niekom, dokonca byť v príbuzenskom vzťahu s niekým, koho nenávidíte, nevyhnutne muselo skôr či neskôr vyústiť do problémov.

`Prečítaj si text Gn 37,12–36. Čo sa z tohto príbehu dozvedáme o nebezpečnosti neobráteného srdca? K čomu nás môže priviesť nenávisť a sebectvo?`

Bratia nenávideli Jozefa, pretože žiarlili na Božiu priazeň (Skutky 7,9), ktorá sa bude v nasledujúcich udalostiach opakovane potvrdzovať. Keď Jozef blúdi a nemôže nájsť svojich bratov, objaví sa tam muž, ktorý mu ukáže správny smer (Gn 37,15). Keď Jozefovi bratia plánujú, že ho zabijú, Rúben zasiahne a navrhne, aby ho radšej hodili do nádrže na vodu (Gn 37,20–22).

Je ťažké predstaviť si mieru nenávisti, ktorú pociťujú voči Jozefovi jeho bratia. Ako sa mohli títo mladí muži dopracovať k takému krutému činu? Neuvažovali ani na chvíľu o tom, ako to zasiahne ich vlastného otca? Nech sa na otca pozerali akokoľvek urazene a cítili sa neprijato, pretože uprednostňoval Jozefa, siahnuť na jedno z jeho detí bolo opovrhnutiahodné. Ich konanie je smutnou ukážkou toho, akí krutí môžu byť ľudia.

„Podaktorých z nich predsa len trápilo svedomie. Vykonaná pomsta im nepriniesla uspokojenie, aké očakávali. V diaľke zahliadli prichádzať karavánu. Boli to izmaelskí kupci spoza Jordánu, čo viezli do Egypta korenie a iný tovar. Vtedy Júda navrhol, aby svojho brata nenechali zomrieť, ale aby ho predali týmto pohanským kupcom. Tak sa ho zbavia, no ich ruky nebudú poškvrnené jeho krvou.“ (PP 211; PP /sk/ 152)

Keď Jozefa vrhli do jamy s tým, že ho zabijú neskôr, prechádzala okolo karavána. Júda navrhol svojim bratom, aby Jozefa predali midjánskym kupcom (Gn 37,26–28). Tí ho neskôr predali v Egypte ako otroka (Gn 37,36). Takýmto nečakaným a nepredvídateľným spôsobom sa pomaly otvárali dvere pre Jozefovu budúcu slávu.

**Aplikácia**

`Prečo je dôležité prosiť o Božiu moc, aby sa naše zlé charakterové vlastnosti zmenili skôr, než sa prejavia v činoch, o ktorých by sme nikdy ani len nepredpokladali, že by sme ich boli schopní vykonať?`