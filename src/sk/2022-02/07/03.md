---
title:  Abrahámove pochybnosti
date:  09/05/2022
---

> <p></p>
> <sup>1</sup>Abrámova žena Saraj nerodila. Mala však slúžku, Egypťanku menom Hagar. <sup>2</sup>Raz Saraj povedala Abrámovi: „Pozri, Hospodin mi zabránil rodiť. Vojdi teda k mojej slúžke! Možno, že z nej dostanem syna.“ Abrám prijal radu od Saraj. <sup>3</sup>Po desiatich rokoch odvtedy, čo sa Abrám nasťahoval do Kanaánu, Abrámova žena Saraj vzala svoju egyptskú slúžku Hagar a dala ju svojmu mužovi Abrámovi za ženu. <sup>4</sup>On vošiel k Hagar a ona počala. Keď spoznala, že počala, pohŕdavo hľadela na svoju paniu. <sup>5</sup>Saraj povedala Abrámovi: „Pre teba znášam príkorie. Dala som ti svoju slúžku do lona a teraz, keď vidí, že počala, mnou opovrhuje. Nech Hospodin rozsúdi medzi mnou a tebou!“ <sup>6</sup>Nato Abrám povedal Saraj: „Pozri, svoju slúžku máš vo svojej moci. Nalož s ňou, ako uznáš za dobré!“ Keď ju Saraj sužovala, Hagar od nej ušla. 

**Osobné štúdium**

`Prečítaj si text Genezis 16,1–16. Z čoho vyplývalo Abrámovo rozhodnutie mať potomka s Hagar, hoci to bolo v rozpore s Božím zasľúbením? V čom sú Sára a Hagar zosobnením dvoch pohľadov na vieru (Ga 4,21–31)?`

Keď Abrám pochyboval (Gn 15,2), Boh ho jednoznačne ubezpečil, že bude mať syna. Teraz, o 10 rokov neskôr, je Abrám stále bez syna. Dokonca aj po poslednom mocnom Božom proroctve sa zdá, že Abrám stratil vieru. Už neverí, že by bolo možné, aby mal syna so Saraj. Saraj, ktorá sa cíti beznádejná, preberá iniciatívu a nalieha na neho, aby sa uchýlil k vtedajšej bežnej praxi na starovekom Blízkom východe – nájsť si náhradu. Na túto službu je vybraná Hagar, Sarajina slúžka. A zdá sa, že to funguje. Je iróniou, že ľudská stratégia vyzerala byť účinnejšie ako viera v Božie zasľúbenia.

Pasáž opisujúca vzťah Saraj k Abrámovi odzrkadľuje príbeh Adama a Evy v rajskej záhrade. Tieto dva texty majú niekoľko spoločných motívov (Saraj, podobne ako Eva, je aktívna; Abrám, podobne ako Adam, je pasívny) a zdieľajú spoločné slovesá a frázy („poslúchol na hlas“, „vzala“ a „dala“). Paralela medzi týmito dvomi príbehmi naznačuje, že Boh s takýmto postupom nesúhlasí.

Apoštol Pavol sa na tento príbeh odvoláva, aby poukázal na rozdiel konceptu záchrany vychádzajúceho zo skutkov a z milosti (Ga 4,23–26). V oboch prípadoch je výsledok rovnaký: okamžitá odmena za ľudské konanie mimo Božej vôle vedie k budúcim problémom. Všimnime si, že Boh je v celom príbehu neprítomný. Saraj hovorí o Bohu, ale nikdy nehovorí s ním. Ani Boh sa nikomu z nich neprihovára. Táto absencia Boha je pozoruhodná najmä v kontraste s intenzívnou Božou prítomnosťou v predchádzajúcej kapitole.

Boh sa neskôr zjaví Hagar, ale až potom, čo ponížená opustila Abrámov dom. Toto neočakávané stretnutie odhaľuje Božiu prítomnosť napriek ľudskému úsiliu konať bez neho. „Hospodinov anjel“ (Gn 16,7) je titul, ktorý často označuje samotného Hospodina, Jahveho (pozri Gn 18,1.13.22). Tentoraz je to Boh, kto preberá iniciatívu a oznamuje Hagar, že porodí syna Izmaela, ktorého meno znamená „Boh počuje“ (Gn 16,11). Je iróniou osudu, že príbeh, ktorý sa končí myšlienkou „počutia“ (sloveso šama), odzrkadľuje „poslúchnutie“ (šama) zo začiatku príbehu, keď Abrám „poslúchol“ (šama) hlas Saraj (Gn 16,2; Roh).

**Aplikácia**

`Prečo je pre nás také ľahké urobiť rovnakú chybu, akej sa v tomto príbehu dopustil Abrám?`