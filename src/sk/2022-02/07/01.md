---
title:  Zmluva s Abrahámom
date:  07/05/2022
---

### Texty na tento týždeň
Genezis 15–19

> <p>Úvodný text</p>
> Abrám povedal: „Pán, Hospodin, čože mi dáš?! Veď odchádzam bezdetný a dedičom môjho domu bude damaský Eliezer.“  (Gn 15,2)

V 15. kapitole knihy Genezis sa odohráva dôležitá udalosť, ktorou Boh formalizuje svoju zmluvu s Abrahámom. Po zmluve s Noachom ide o druhú zmluvu, o ktorej čítame v Genezis.

Podobne ako zmluva s Noachom, aj zmluva s Abrahámom zahŕňa iné národy, pretože v konečnom dôsledku ide o súčasť večnej zmluvy, ktorú Boh ponúka celému ľudstvu (Gn 17,7; Heb 13,20).

Táto časť Abrahámovho života je naplnená emóciami – strachom a smiechom. Úzkosť a strach prežíva Abrám (Gn 15,1), bojí sa aj Sára (Gn 18,15) a Hagar (Gn. 21:17). Abrám sa však tiež smeje (Gn 17,17), podobne Sára (Gn 18,12) a Izmael (Gn 21,9) si nachádzajú dôvod na smiech – alebo skôr výsmech. Tieto kapitoly poukazujú okrem iného na citlivosť a srdečnosť. Abrám sa vášnivo usiluje o záchranu Sodomčanov, stará sa o Sáru, Hagar a Lóta a prejavuje pohostinnosť voči cudzincom (Gn 18,6).

V tomto kontexte Boh zmení Abrámovo meno, ktoré znamená vznešenosť a váženosť, na Abrahám, čo znamená „otec mnohých národov“ (Gn 17,5). Vidíme tu teda ďalšie náznaky univerzálnej podstaty toho, čo Boh plánuje urobiť prostredníctvom svojej zmluvy s Abrahámom.

**Osnova lekcie**

V tejto lekcii sa budeme venovať druhej fáze Abrahámovho príbehu a jeho skúsenosti s Bohom. Zameriame sa na zmluvu, ktorú s ním Boh uzavrel, aj na to, čo z nej vyplývalo.

`Gn 15,1–6: Abrahámova viera (nedeľa)`

`Gn 16,1–6: Abrahámove pochybnosti (pondelok)`

`Gn 17,1–10: Znamenie zmluvy (utorok)`

`Gn 18,9–14: Syn zasľúbenia (streda)`

`Gn 18,22–32: Lót v Sodome (štvrtok)`