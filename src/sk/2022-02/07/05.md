---
title:  Syn zasľúbenia
date:  11/05/2022
---

> <p></p>
> <sup>9</sup>Spýtali sa ho: „Kde je tvoja manželka Sára?“ Odpovedal: „Tu, v stane.“ <sup>10</sup>Hospodin povedal: „O rok o takomto čase sa vrátim k tebe a tvoja manželka Sára bude mať syna.“ Sára počúvala za vchodom do stanu. <sup>11</sup>Abrahám a Sára boli starí, mali vysoký vek, a Sára už bola dávno po prechode. <sup>12</sup>Preto sa Sára v duchu zasmiala a povedala si: „Teraz, keď som už stará, mám myslieť na rozkoš? Aj môj pán je starec.“ <sup>13</sup>Hospodin povedal Abrahámovi: „Prečo sa Sára smeje a myslí si: ‚Či by som naozaj mohla porodiť, keď som zostarla?‘ <sup>14</sup>Je azda Hospodinovi niečo nemožné? O rok o takomto čase sa vrátim k tebe a Sára bude mať syna.“ 

**Osobné štúdium**

Posledná scéna obriezky sa týkala všetkých. Obrezaný bol nielen Izmael, ale aj všetci muži Abrahámovej domácnosti (Gn 17,23–27). Slovo kol („všetky“, „každé“) sa v texte opakuje štyrikrát (Gn 17,23.27). Toto zahrnutie všetkých tvorí pozadie, na ktorom sa Boh zjavuje Abrahámovi, aby mu potvrdil zasľúbenie syna „Izáka“.

`Prečítaj si texty Genezis 18,1–15 a Rimanom 9,9. Aké ponaučenie z pohostinnosti si berieme z Abrahámovho prijatia jeho návštevníkov? Ako si vysvetľuješ Božiu odpoveď na Abrahámovu pohostinnosť?`

Nie je jasné, či Abrahám vedel, kto sú títo cudzinci (Heb 13,2). Správal sa k nim však, ako keby medzi nimi bol samotný Boh. Sedel „pri vchode do svojho stanu... za najväčšej páľavy dňa“ (Gn 18,1). Keďže v púšti sú návštevníci vzácni, pravdepodobne sa túžil s nimi stretnúť. Abrahám „bežal“ v ústrety mužom (Gn 18,2), hoci mal 99 rokov. Jednu z týchto osôb nazval Adonai („môj Pán“; Gn 18,3), čo je titul, ktorý sa často používa pre Boha (Gn 20,4; Ex 15,17). Obsluhoval ich a pripravoval im jedlo (Gn 18,6.7). Stál vedľa nich, pozorne sledoval ich potreby a bol pripravený im slúžiť (Gn 18,8).

Abrahámovo správanie voči nebeským cudzincom sa stalo inšpirujúcim vzorom pohostinnosti (Heb 13,2). Abrahámov úctivý postoj vyjadruje podstatu pohostinnosti. Prejavovanie úcty a starostlivosti voči cudzím ľuďom nie je len príjemným prejavom zdvorilosti. Biblia zdôrazňuje, že je to náboženská povinnosť, ako keby bola zameraná na samotného Boha (porovnaj s Mt 25,35–40). Je pozoruhodné, že Boh sa viac stotožňuje s hladným a núdznym cudzincom, než so štedrým hostiteľom, ktorý ho prijíma.

Z druhej strany, božský prienik do ľudskej sféry znamená Jeho milosť a lásku k človečenstvu. Toto Božie zjavenie je prípravou na príchod Krista, ktorý opustil svoj nebeský domov a stal sa ľudským služobníkom, aby zachránil ľudstvo (Fil 2,7.8). Božie zjavenie je tu dôkazom istoty Jeho zasľúbenia (Gn 18,10). Vidí Sáru, ktorá sa skrýva „za ním“ (Gn 18,10) a pozná jej najvnútornejšie myšlienky (Gn 18,12). Vie, že sa smiala, a slovo „smiech“ je Jeho posledné slovo. Jej skepsa sa stáva miestom, kde On splní svoje slovo.

**Aplikácia**

`Uvažuj nad myšlienkou, že „Boh sa viac stotožňuje s hladným a núdznym cudzincom, než so štedrým hostiteľom, ktorý ho prijíma“. Prečo je také dôležité pochopiť a pamätať si tento koncept?`