---
title:  Misijný príbeh
date:   13/05/2022
---

#### Modlitba učitelky

_Andrew McChesney_

Jedna spolužiačka povedala Seline, že by mala uveriť v Ježiša. „Musíš začať chodiť do zboru, pretože Ježiš skoro príde a vezme k sebe tých, ktorí mu patria,“ povedala jej. Ďalej jej vysvetlila, že na svete existujú len dve cirkvi – Cirkev adventistov siedmeho dňa a potom tá druhá. Jej rodičia neboli príliš nábožensky založení. Pretože v ich dedine na severe Botswany mala väčší kostol tá druhá cirkev, vybrali si tú.

Po nejakom čase sa stretla s chlapcom v jej veku, ktorého dobre poznala a ktorý ju pozval do zboru Cirkvi adventistov s.d. Kamaráti z jej cirkvi ju varovali. „Nechoď do toho zboru,“ varoval ju jeden. „Potom sa k nám už nevrátiš,“ dodal druhý. „Prečo by som vlastne mala odísť zo svojej cirkvi?“ pýtala sa Selina sama seba.

Ale napokon sa rozhodla, že to vyskúša. V sobotu ráno vstúpila so svojím kamarátom do zboru Cirkvi adventistov. Len čo vošli dnu, hneď začala pobožnosť. Také niečo Selina ešte nezažila. Kazateľ hovoril o Bohu ako keby to bol jeho priateľ. Veľmi ju prekvapilo, ako si na konci pobožnosti všetci podávali ruky a nevynechali ani ju. Zdalo sa jej, ako keby ju tam všetci čakali. Dozvedela sa, že v zbore práve prebieha séria evanjelizačných prednášok, a tak sa rozhodla, že príde aj nabudúce. S úžasom sledovala prezentáciu o videniach, ktoré mal Daniel, ako sú zapísané v 7. kapitole. Hovoria o jednotlivých svetových mocnostiach až do Ježišovho druhého príchodu. Keď sa evanjelizačné prednášky skončili, už sa nevrátila do svojej pôvodnej cirkvi. Bola pokrstená a pripojila sa k Cirkvi adventistov s.d.

Selina Oreneile Nkwae sa po skončení štúdia stala učiteľkou. Veľmi túžila učiť deti o Ježišovi na adventistickej škole. V jej okolí však žiadna taká škola nebola, preto celý život učila na štátnych školách. Keď odišla na dôchodok, úprimne na modlitbách predkladala Bohu svoju túžbu byť jeho dobrým svedkom. Pripravila niekoľko evanjelizačných stretnutí, ktoré priviedli viacerých ľudí ku krstu. Nedokázala však zabudnúť na svoju túžbu učiť na adventistickej škole.

Jedného dňa jej manžel uvidel v novinách inzerát o tom, že do novej školy Cirkvi adventistov v meste Francistown hľadajú učiteľov. Selina si hneď podala žiadosť. Bola prijatá na základnú školu Eastern Gate. Táto škola bola založená vďaka darom trinástej soboty v roku 2015. Boh odpovedal na jej modlitby. „Každodennou modlitbou každého učiteľa je, aby deti mohli prostredníctvom nás vidieť Boží charakter,“ povedala Selina nakoniec.
