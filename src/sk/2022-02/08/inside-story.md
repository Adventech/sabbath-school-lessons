---
title:  Misijný príbeh
date:   20/05/2022
---

#### Dve stretnutia pripravené Bohom

_Theda Pienaar_

Mám zvyk, že vždy, keď niekam potrebujem cestovať, spýtam sa najprv Boha, či to bude v súlade s jeho vôľou. Bývam v Írsku, ale moja rodina žije v južnej Afrike a sestra v Namíbii. Navštevujem ich asi raz za rok. Počas letu si v lietadle čítam Bibliu, knihy od Ellen Whiteovej alebo študujem lekcie sobotnej školy. V kufri mám vždy pribalenú aj knihu Cesta ku Kristovi. Vďaka knihám mi cesta nepripadá taká zdĺhavá. Spoznala som tiež nemálo zaujímavých ľudí. Vždy keď cestujem, prihodí sa mi niečo zaujímavé.

Raz som sa pustila do reči s mužom, ktorý sedel vedľa mňa na letisku v írskom hlavnom meste Dublin. Spolu sme čakali na let. Začal mi rozprávať, že pracuje ako zvláštny detektív pre írsku políciu. Bol práve na ceste domov do Kapského mesta v južnej Afrike, aby navštívil svoju rodinu. Chodieval za nimi každé dva-tri mesiace. Keď sme nastúpili do lietadla, sadla si vedľa mňa mladá žena a hneď mi začala rozprávať. „Meškal mi autobus na letisko a len tak-tak som stihla nastúpiť do lietadla,“ povedala. „Som taká vystresovaná!“

„Boh vedel, že potrebujete stihnúť toto lietadlo,“ odvetila som jej. Potom som jej začala rozprávať o tom, ako sa Boh stará o všetko v našom živote, ak mu to dovolíme.

Tesne predtým, ako sme vzlietli, letuška prišla povedať tejto mladej žene, aby si presadla, pretože si pomýlila sedadlo. Odišla teda. A hádajte, kto si vedľa mňa sadol – policajt, s ktorým som sa rozprávala na letisku. „Nie je to zvláštne?“ povedala som mu. „Verím, že všetko, čo Boh robí, robí z nejakého dôvodu.“

„Veríte v Boha?“ opýtal sa ma muž. Potom sa začal pýtať na moje náboženské korene. Povedala som mu, že som adventistka siedmeho dňa. „To je zvláštne,“ dodal. „Moja manželka sa ma snaží prekonvertovať už veľa rokov. Tiež je adventistka.“

„Som veľmi rada, že som vás stretla,“ odpovedala som. A naozaj som bola šťastná.

Rozprávali sme sa o spasení a dala som mu výtlačok knihy Cesta ku Kristovi. „Moja žena sa ma tiež snažila nahovoriť, aby som si to prečítal,“ povedal. „Ale teraz si ju už určite prečítam.“

Moje dve stretnutia v ten deň mali pre mňa veľký význam. S policajtom sme sa zoznámili skôr, než sme nastúpili do lietadla. Mohla som povedať o Bohu aj žene, ktorá sa posadila na nesprávne sedadlo. Írsko je veľmi sekulárna krajina a nie je tu jednoduché hovoriť ľuďom o kresťanstve. Ale Boh mi pripravil hneď dve príležitosti, a to skôr, než vôbec lietadlo vzlietlo.
