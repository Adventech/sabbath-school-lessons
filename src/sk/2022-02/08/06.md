---
title:  Manželka pre Abraháma
date:  19/05/2022
---

> <p></p>
> 24,67Izák zaviedol Rebeku do stanu svojej matky Sáry. Vzal si ju za ženu, obľúbil si ju a našiel v nej útechu po smrti svojej matky. 25,1Abrahám si vzal druhú ženu, volala sa Ketura. <sup>2</sup>Tá mu porodila Zimrána, Jokšána, Medána, Midjána, Jišbáka a Šúacha. <sup>3</sup>Jokšánovi sa narodil Šeba a Dedán. Dedánovi synovia boli Aššurim, Letuším a Leummím. <sup>4</sup>Midjánovi synovia boli: Efa, Éfer, Chanóch, Abida a Eldaa. Všetci títo boli Keturini synovia. <sup>5</sup>Abrahám dal všetok svoj majetok Izákovi, <sup>6</sup>ale synom svojich vedľajších žien, ktoré mal, dal dary a ešte za svojho života ich poslal do východnej krajiny, preč od svojho syna Izáka. <sup>7</sup>Abrahám sa dožil stosedemdesiatpäť rokov; <sup>8</sup>potom skonal. Abrahám zomrel v úctyhodnej starobe, v pokročilom veku, sýty života a bol pripojený k svojmu ľudu. 

**Osobné štúdium**

`Uvažuj o úvodnom texte (Gn 24,67–25,8). Aký je význam posledných udalostí v Abrahámovom živote?`

Po Sárinej smrti sa Abrahám znova oženil. Určite aj on prežíval radosť, podobne ako Izák (Gn 24,67). V mysli patriarchu však musela byť určite stále živá spomienka na Sáru.

Totožnosť jeho novej manželky však nie je jasná. Skutočnosť, že kronikár spája Keturiných synov so synmi Hagar bez uvedenia mena Ketury však naznačuje, že Ketura by mohla (ako niektorí naznačujú) byť Hagar. Je tiež dôležité, že Abrahám zaobchádza so synmi oboch žien rovnako: posiela ich preč, ďaleko od Izáka, aby sa vyhli akémukoľvek vplyvu, a robí jasný rozdiel medzi svojím synom so Sárou a ostatnými synmi.

Kým Izákovi „dal všetko, čo mal“ (Gn 25,5; Roh), synom svojich vedľajších žien „dal dary“ (Gn 25,6). Klasifikácia „vedľajších žien“ (Roh: „ženín“) môže tiež naznačovať, že Keturino postavenie bolo podobné postaveniu Hagar. Možná identifikácia Ketury ako Hagar by mohla tiež vysvetliť jemnú narážku na pamiatku Sáry v uvedení jeho manželstva s Keturou – Hagar.

Zaujímavé je, že vo veršoch Gn 25,1–4.12–18 je uvedený nielen zoznam detí, ktoré mal Abrahám s Keturou, ale tiež zoznam Izmaelových detí. Cieľom genealógie nasledujúcej po Abrahámovom manželstve s Keturou, ktorá mu dala šesť synov, v porovnaní s jeho ďalšími dvoma synmi (Izák a Izmael), je pravdepodobne poskytnúť bezprostredný dôkaz o Božom zasľúbení, že Abrahám bude otcom mnohých národov.

Druhý rodokmeň sa týka potomkov Izmaela, z ktorého vyšlo dvanásť kmeňov (porovnaj s Gn 17,20), teda rovnako ako neskôr z Jákoba (Gn 35,22–26). Božia zmluva však bola vyhradená Izákovmu potomstvu (Gn 17,21), nie Izmaelovmu – v tom je Písmo veľmi jasné.

O Božom požehnaní svedčí aj správa o Abrahámovej smrti, ktorá je vsunutá medzi dva rodokmene (Gn 25,7–11). Odhaľuje splnenie Božieho zasľúbenia, ktoré dal Abrahámovi mnoho rokov predtým. Hospodin vtedy Abrahámovi sľúbil, že ho pochovajú „v úctyhodnej starobe“ (Gn 15,15) a „v plnosti rokov“ (porovnaj s Kaz 6,3).

Hospodin teda zostal verný svojim zasľúbeniam milosti, ktoré dal vernému služobníkovi Abrahámovi. Patriarchovu vieru Písmo opisuje ako veľký príklad, ak nie aj najlepší príklad starozmluvného konceptu o spasení prostredníctvom viery (pozri Rim 4,1–12).

**Aplikácia**

`Čím ťa inšpiruje Abrahámov životný príbeh? Čo na ňom najviac obdivuješ?`