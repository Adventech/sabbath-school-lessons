---
title:  Podnety na zamyslenie
date:  20/05/2022
---

Abrahám bol mimoriadnym prorokom a Boh sa s ním delil o svoje plány (Gn 18,17). Boh vstúpil do Abrahámovho života a čiastočne mu odhalil svoj plán spásy prostredníctvom obetovania vlastného Syna.

„Izák bol predobrazom Božieho Syna, ktorý bol obetovaný za hriechy sveta. Boh chcel Abrahámovi názorným spôsobom ukázať evanjelium ako radostnú zvesť o spasení človeka. Urobil to tak, že túto pravdu sprítomnil v jeho živote. Vyskúšal tým zároveň jeho vieru, keď Abraháma vyzval, aby zabil svojho milovaného syna Izáka. Hlbokým zármutkom a obrovským zápasom tejto strašnej skúšky musel Abrahám prejsť preto, aby mu Boh mohol prenikavejšie vryť do mysle svoj plán vykúpenia hriešneho ľudstva. Na vlastnej skúsenosti mal pochopiť, aké nevýslovné je sebazaprenie večného Boha, keď dá svojho vlastného Syna na smrť, aby zachránil človeka od úplnej skazy. Žiadne iné Abrahámove duševné muky by sa nedali prirovnať k tomu, čo vytrpel, keď sa rozhodol poslúchnuť Boží príkaz obetovať svojho syna.“ (3T 369)

„Abrahám zostarol a vedel, že čoskoro zomrie. Ak mal zabezpečiť, aby sa jeho potomstvu splnilo Božie zasľúbenie, musel ešte niečo urobiť. Boh vyvolil Izáka za jediného bezprostredného Abrahámovho nástupcu a strážcu Božieho zákona. Tento ďalší otec vyvoleného národa bol však dosiaľ slobodný. Keďže Kanaánci slúžili modlám, Boh svojmu ľudu prísne zakázal uzatvárať s nimi manželské zväzky, lebo vedel, že také manželstvá vedú k odpadnutiu od Boha. Patriarcha sa obával, že zhubné vplyvy, ktorým bol jeho syn vystavený, môžu naňho nepriaznivo pôsobiť. ... Abrahám vedel, že správna voľba ženy pre jeho syna je záležitosť krajne dôležitá. Šlo mu predovšetkým o to, aby synovi našiel ženu, ktorá ho neodvedie od Boha. ... Izák rád prenechal záležitosť svojej svadby otcovi, lebo bezvýhradne dôveroval jeho múdrosti a láske. Veril tiež, že jeho voľbu bude usmerňovať sám Boh.“ (PP 171; PP /sk/ 122)

**Námety na spoločné uvažovanie**

`Uvažujte spoločne o Abrahámovej ochote obetovať Izáka. Akú vieru tento príbeh odhaľuje? Čo je na tomto príbehu úžasné a čo je na ňom znepokojujúce?`

`Čo je slobodná vôľa? Prečo naša viera nemá zmysel, keby sme nemali slobodnú vôľu? Aké biblické príklady slobodnej vôle poznáte? Ako sa to deje, že sa Božia vôľa napokon napĺňa aj napriek tomu, že ľudia robia nesprávne rozhodnutia?`

Západ slnka: 20.24