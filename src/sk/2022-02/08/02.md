---
title:  Vrch Morija
date:  15/05/2022
---

> <p></p>
> <sup>1</sup>Po týchto udalostiach Boh skúšal Abraháma a povedal mu: „Abrahám!“ On odvetil: „Tu som.“ <sup>2</sup>Boh povedal: „Vezmi svojho jediného syna Izáka, ktorého miluješ, odíď do kraja Morija a obetuj ho tam ako spaľovanú obetu na vrchu, o ktorom ti poviem.“ <sup>3</sup>Abrahám včasráno osedlal osla, vzal so sebou dvoch sluhov i svojho syna Izáka. Keď naštiepal dreva na spaľovanú obetu, vstal a vybral sa na miesto, o ktorom mu hovoril Boh. <sup>4</sup>Na tretí deň Abrahám pozdvihol oči a zďaleka uzrel to miesto. <sup>5</sup>Povedal svojim sluhom: „Zostaňte tu s oslom. Ja pôjdem s chlapcom ta, pokloníme sa Bohu a vrátime sa k vám.“ <sup>6</sup>Abrahám vzal drevo na spaľovanú obetu a naložil ho na svojho syna Izáka. Sám vzal oheň a nôž a tak šli obaja spolu. <sup>7</sup>Izák povedal svojmu otcovi Abrahámovi: „Otec!“ Ten odpovedal: „Čo chceš, syn môj?“ Izák sa spýtal: „Pozri, oheň a drevo je tu, no kde je baránok na spaľovanú obetu?“ <sup>8</sup>Abrahám odvetil: „Syn môj, baránka na spaľovanú obetu si obstará Boh.“ Tak šli obaja spolu ďalej. 

**Osobné štúdium**

`Prečítaj si texty Genezis 22,1–12 a Hebrejom 11,17. Aký význam mala opisovaná skúška? Aké duchovné ponaučenia vyplývajú z tejto ohromujúcej udalosti?`

Text Genezis 22 sa stal klasikou svetovej literatúry a inšpiroval nielen teológov, ale aj filozofov a umelcov. Význam Božej skúšky je však ťažké pochopiť. Veď Božia výzva Abrahámovi bola v príkrom rozpore s neskorším biblickým zákazom ľudských obetí (Lv 18,21). A nielen to. Boží príkaz išiel priamo proti zasľúbeniu večnej zmluvy o množstve Abrahámovho potomstva (Gn 15,5). Abrahám totiž veril, že zmluva sa naplní práve prostredníctvom Izáka.

Prečo ho teda Boh vyzval, aby Izáka obetoval? Prečo ho skúšal takým ohromujúcim spôsobom?

Biblický pojem „skúšať“ (v hebrejčine nissa) zahŕňa dve protikladné myšlienky. Hovorí o súde, ktorý zisťuje, čo sa nachádza v srdci „skúšaného“ (Dt 8,2; porovnaj s Gn 22,12), a zároveň prináša uistenie o Božej milosti voči „skúšaným“ (Ex 20,18–20).

Abraháma privádza viera v Boha k tomu, že riskuje stratu „budúcnosti“ (svojho potomstva). A pretože dôveruje Bohu, urobí to, čo Boh požaduje, bez ohľadu na to, aká nepochopiteľná sa javí celá situácia. Veď napokon, čo je viera, ak nie dôvera v to, čo nevidíme alebo čomu úplne nerozumieme?

V otázke viery nejde primárne o našu schopnosť dávať Bohu a obetovať sa mu, aj keď je to nepochybne dôležité (Rim 12,1). Tým najdôležitejším je však naša schopnosť dôverovať Bohu a prijímať jeho milosť s vedomím, že si ju ničím nemôžeme zaslúžiť.

Táto pravda sa potvrdila v nasledujúcich udalostiach. Všetky Abrahámove činy, jeho horlivé konanie, jeho strastiplná cesta so synom, dokonca ani jeho pripravenosť poslúchnuť a ponúknuť Bohu to najlepšie zo seba, ho nemohli zachrániť. Prečo? Pretože sám Hospodin poskytol na zamýšľanú obeť barana, ktorý poukazoval na jedinú nádej na záchranu pre Abraháma – na Ježiša.

Abrahám teda určite pochopil podstatu milosti. Nezachraňujú nás naše skutky pre Boha, ale Božie skutky pre nás (Ef 3,8; porovnaj s Rim 11,33). To samozrejme nie je v rozpore so skutočnosťou, že máme konať skutky viery, ktorých jasným stelesnením bol práve Abrahám (pozri aj Jk 2,2–23).

**Aplikácia**

`Čím ťa inšpiruje a k čomu ťa vedie uvažovanie o príbehu Abraháma a Izáka na vrchu Morija? Ako sa prejavuje viera v tvojom živote?`