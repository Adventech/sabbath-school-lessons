---
title:  Skrývanie sa pred Bohom
date:  05/04/2022
---

> <p></p>
> <sup>7</sup>Obom sa otvorili oči a spoznali, že sú nahí. Splietli figové listy a urobili si zástery. <sup>8</sup>Keď počuli hlas Hospodina, Boha, ktorý sa prechádzal po záhrade za popoludňajšieho vánku, ukryl sa človek i jeho žena pred Hospodinom, Bohom, medzi stromy záhrady. <sup>9</sup>Hospodin, Boh, zavolal na človeka a opýtal sa ho: „Kde si?“ <sup>10</sup>On odpovedal: „Počul som tvoj hlas v záhrade, zľakol som sa, pretože som nahý, a tak som sa skryl.“ <sup>11</sup>Potom sa ho spýtal: „Kto ti povedal, že si nahý? Nejedol si azda zo stromu, z ktorého som ti zakázal jesť?“ <sup>12</sup>Človek odvetil: „Žena, ktorú si mi dal, aby bola so mnou, dala mi z toho stromu, tak som jedol.“ <sup>13</sup>Nato povedal Hospodin, Boh, žene: „Čo si to urobila?“ Ona odpovedala: „Had ma naviedol, tak som jedla.“ 

**Osobné štúdium**

`Uvažuj o úvodnom texte (Gn 3,7–13). Prečo sa Adam a Eva schovávali pred Bohom? Ako rozumieš Božej otázke: „Kde si?“ Ako sa Adam a Eva snažili ospravedlniť svoje správanie?`

Po prestúpení Božieho zákazu sa Adam a Eva cítili nahí. Prišli totiž o rúcho slávy, ktoré odzrkadľovalo Božiu prítomnosť (pozri Ž 8,6; porovnaj so Ž 104,1.2). Boží obraz, na ktorý boli stvorení, poznačil hriech. Sloveso „urobili“ v slovnom spojení „urobili si zástery“ (Gn 3,7) sa doteraz vzťahovalo iba na Boha Stvoriteľa (v hebrejčine je tu použité rovnaké sloveso ako vo veršoch Gn 1,7.16.25 atď.). Akoby sa svojím „robením“ snažili nahradiť Stvoriteľa. Vlastným činom sa usilovali zakryť svoj hriech. Takéto konanie apoštol Pavol odsudzuje a označuje ho za nefunkčné „ospravedlnenie zo skutkov“ (Ga 2,16).

Keď k nim pristúpil Boh, položil im rečnícku otázku „Kde si?“ (Gn 3,9). Podobnú otázku Boh neskôr položil aj Kainovi (Gn 4,9). Boh samozrejme poznal odpovede na svoje otázky. Kladie ich však v prospech vinných, aby im pomohol uvedomiť si, čo urobili, a zároveň ich priviedol k pokániu a spáse. Od chvíle, keď ľudia zhrešili, Hospodin pracoval na ich záchrane a vykúpení.

V skutočnosti celý scenár odzrkadľuje myšlienku vyšetrovacieho súdneho konania, ktoré sa začína, keď sudca vypočúva páchateľa (Gn 3,9), aby ho pripravil na trest (Gn 3,14–19). Robí to však aj preto, aby urýchlil pokánie, ktoré napokon povedie k spáse (Gn 3,15). Tento motív sa nachádza v celom Písme.

Ako je to u hriešnikov bežné, Adam a Eva sa spočiatku pokúšajú vyhnúť obvineniu a snažia sa hodiť vinu na niekoho iného. Na Božiu otázku Adam odpovedá, že to bola žena, ktorú mu Boh dal (Gn 3,12), ktorá ho priviedla k hriechu. Podľa Adamovej teórie to teda bola chyba Evy (a teda vlastne Božia chyba), ale určite nie jeho vlastná.

Eva odpovedá, že to bol had, kto ju oklamal. Hebrejské sloveso naša („podviesť“, „oklamať“, „naviesť“ v Gn 3,13) znamená dávať ľuďom falošné nádeje a priviesť ich k presvedčeniu, že konajú správne (pozri 2Krľ 19,10; Iz 37,10; Jer 49,16).

Adam obviňuje ženu a hovorí, že to ona mu dala ovocie (niečo pravdy na tom je) a Eva viní hada, že ju oklamal (aj na tom je kus pravdy). Nakoniec však boli vinní obaja.

**Aplikácia**

`Je ľahké skĺznuť do obviňovania niekoho iného za vlastné zlyhanie. V čom spočíva nebezpečenstvo takéhoto konania?`