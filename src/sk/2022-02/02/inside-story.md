---
title:  Misijný príbeh
date:   08/04/2022
---

#### Odpustenie som získal vo väzení (1. časť)

_Andrew McChesney_

Dobrovoľníci si postupne rozdelili papieriky s menami väzňov, ktorí sa zapísali na štúdium Biblie v jednej väznici v Španielsku. Jeden papierik však zostal. „Nikto si nevezme tohto väzňa?“ opýtal sa Dante Marvin Herrmann, 36-ročný študent teológie na adventistickej univerzite Sagunto.

„S ním je to príliš ťažké,“ povedal jeden z dobrovoľníkov.

„Stále sa Bohu vysmieva,“ dodal druhý.

Dante sa však nevzdal. Po modlitbe cítil tichý jemný hlas, ktorý mu hovoril, aby Matiasa navštívil.

Dozorcovia priviedli Matiasa do prázdnej väzenskej jedálne. Bol to mladý dohladka oholený muž. Na rozdiel od ostatných sériových vrahov a väzňov, ktorí boli umiestnení v tretej nápravnovýchovnej skupine, Matias nemal žiadne viditeľné tetovania ani typickú tvár nebezpečného väzňa.

„Nevyzeráte ako ostatní väzni,“ povedal Dante.

Matias sa zasmial. „Vôbec neviete, kto som,“ odvetil.

„Vlastne ma až tak nezaujíma, kto ste a čo ste urobili,“ povedal Dante. „Všetci sme v živote urobili množstvo chýb. Žiaľ, minulosť zmeniť nemôžeme.“

Matias si začal Danteho prezerať. Všimol si, že ruky má pokryté modrými tetovaniami a v ušných lalokoch bolo vidno stopy po piercingoch. 

„Ste z Cirkvi adventistov siedmeho dňa?“ opýtal sa Matias. „Nevyzeráte ako ostatní adventisti.“

„Boh dokáže zmeniť každého človeka,“ odpovedal Dante. Potom mu vyrozprával svoj príbeh. Keď mal 17 rokov, zapredal svoju dušu diablovi, pripojil sa k pouličnému gangu a zarábal ako drogový díler. Potom začal čítať Bibliu, spoznal Božiu lásku a stal sa adventistom. Keď skončil svoje rozprávanie, vypršal aj čas určený na biblické štúdium. 

„Mohli by ste ma ešte niekedy navštíviť?“ spýtal sa väzeň. „Chcel by som sa dozvedieť viac o tom neznámom Bohu, o ktorom ste mi rozprávali. Ešte nikdy som nepočul o Bohu, ktorý človeka miluje. Doteraz som počul len o nahnevanom Bohu, ktorý odsudzuje.“ Dante mu sľúbil, že o týždeň v sobotu príde opäť.

Po návrate do školy Dante spomenul svojmu učiteľovi, že sa stretol s Matiasom. „Vieš, kto to je?“ spýtal sa ho učiteľ. Dante pokrútil hlavou. Učiteľ mu odporučil, aby si prečítal jeho príbeh na internete. Danteho to prinútilo modliť sa. „Bože, toto je veľmi vážna situácia,“ povedal. „Prečo si ma za ním poslal?“ Potom pocítil tichý jemný hlas, ktorý mu odpovedal: „Dante, prejavil som ti milosť. Odpustil som ti. Chcem odpustiť aj jemu.“
