---
title:  Pád do hriechu
date:  02/04/2022
---

### Texty na tento týždeň
Genezis 3

> <p>Úvodný text</p>
> Nepriateľstvo ustanovujem medzi tebou a ženou, medzi tvojím potomstvom a jej potomstvom; ono ti rozšliape hlavu, ty mu však zraníš pätu! (Gn 3,15)

Uprostred všetkého, čo Boh povedal našim prvým rodičom v Edene, zaznela aj výstraha: „Môžeš jesť zo všetkých stromov záhrady, ale nejedz zo stromu poznania dobra a zla, lebo v deň, v ktorom by si z neho jedol, určite zomrieš.“ (Gn 2,16.17) Toto varovanie pred jedením zo stromu poznania dobra a zla nám ukazuje, že hoci mali poznať dobro, nebolo Božím zámerom, aby poznali zlo. Dnes je nám celkom jasné, prečo.

Hrozba smrti, ktorá sa viazala na varovanie pred neposlušnosťou, sa mala naplniť tiež (Gn 2,17): „veď prach si a do prachu sa vrátiš“ (Gn 3,19). Nielenže nemohli ďalej jesť zo stromu života, boli vyhnaní aj z rajskej záhrady (Gn 3,24), a preto nemali prístup k tomu, čo by im mohlo ako hriešnikom poskytnúť večný život (Gn 3,22).

Uprostred tejto tragédie však prichádza nádej, ktorá sa nachádza vo verši 3,15. Tento text sa nazýva aj „protoevanjelium“ alebo „prvé zasľúbenie evanjelia“. Áno, tento verš predstavuje prvé evanjelium, ktoré sa nachádza v Biblii. Ľudia prvýkrát počujú, že napriek fatálnemu zlyhaniu a pádu Boh pre človeka pripravil spôsob záchrany.

**Osnova lekcie**

Druhá lekcia tohto štvrťroku nás bude viesť treťou kapitolou knihy Genezis, ktorá predstavuje vstup hriechu do ľudských životov. Je tu predstavený nielen pôvodca hriechu a jeho ľstivá taktika, ale tiež tragické následky, ktoré hriech do sveta priniesol. Zároveň ale z Božej milosti zaznie aj posolstvo nádeje.

`Gn 3,1: Ľstivý had (nedeľa)`

`Gn 3,1–6: Lákavé pokušenie (pondelok)`

`Gn 3,7–13: Skrývanie sa pred Bohom (utorok)`

`Gn 3,14.15: Osud hada (streda)`

`Gn 3,15–24: Osud ľudstva (štvrtok)`