---
title:  Osud hada
date:  06/04/2022
---

> <p></p>
> <sup>14</sup>Hospodin, Boh, povedal hadovi: „Pretože si to urobil, budeš prekliaty, vyvrhnutý spomedzi všetkého dobytka a všetkých divých zvierat. Budeš sa plaziť po bruchu a hltať prach po všetky dni svojho života. <sup>15</sup>Nepriateľstvo ustanovujem medzi tebou a ženou, medzi tvojím potomstvom a jej potomstvom; ono ti rozšliape hlavu, ty mu však zraníš pätu!“ 

**Osobné štúdium**

`Uvažuj o úvodnom texte (Gn 3,14.15). Čo Hospodin povedal hadovi? Akú nádej obsahujú tieto verše?`

Boh začína svoj súd s hadom, pretože práve had stál na začiatku celej drámy. Had je zároveň jedinou bytosťou, ktorá je v tomto príbehu prekliata.

Dostávame sa tu k akémusi „obrátenému“ stvoreniu. Kým stvorenie viedlo k životu, oceneniu dobra a k požehnaniu, súd vedie k smrti, k zlu a ku kliatbam. Vedie však aj k nádeji a k zasľúbeniu záchrany. Okrem pochmúrneho obrazu rozdrveného hada, ktorý žerie prach (Gn 3,14), žiari v tomto texte nádej na záchranu ľudstva, ktorá má formu proroctva. Skôr ako Hospodin odsúdi Adama a Evu, dáva im nádej na záchranu (Gn 3,15). Áno, zhrešili a budú trpieť pre svoj hriech a napokon zomrú. Ale napriek všetkému existuje nádej na záchranu.

`Porovnaj text Gn 3,15 s textami Rim 16,20; Heb 2,14 a Zj 12,17. Ako je v týchto textoch predstavený veľký spor a plán spásy?`

Všimnime si paralely medzi Gn 3,15 a Zj 12,17: drak (had), rozzúrený (nepriateľstvo); semeno (potomstvo); a žena v Edene a žena v Zjavení 12,17. Boj (veľký spor), ktorý sa pádom do hriechu presťahoval do Edenu, bude pokračovať až do konca časov. Prísľub satanovej porážky však bol daný už v Edene. Jeho hlava bude rozdrvená, čo je téma, ktorá je jasnejšie odhalená v Zjavení zobrazujúcom konečné zničenie satana (Zj 20,10). To znamená, že ľudstvo dostalo od začiatku nádej, že z desivého chaosu, ktorý vzišiel z „poznania zla“, existuje východisko, nádej, o ktorú sa môžeme všetci spoločne podeliť práve teraz.

**Aplikácia**

`Hospodin začal odhaľovať plán spásy už v samotnom Edene, kde mal počiatok hriech a zlo na zemi. Čím sú Hospodinove zasľúbenia pre teba povzbudením a upokojením?`