---
title:  Osud ľudstva
date:  07/04/2022
---

> <p></p>
> <sup>15</sup>„Nepriateľstvo ustanovujem medzi tebou a ženou, medzi tvojím potomstvom a jej potomstvom; ono ti rozšliape hlavu, ty mu však zraníš pätu!“ <sup>16</sup>Žene povedal: „Rozmnožím tvoje trápenie v tehotenstve, v bolestiach budeš rodiť deti. Budeš túžiť po svojom mužovi, ale on bude vládnuť nad tebou.“ <sup>17</sup>Mužovi povedal: „Pretože si poslúchol hlas svojej ženy a jedol si zo stromu, z ktorého som ti zakázal jesť, nech je pre teba prekliata pôda. S námahou sa z nej budeš živiť po všetky dni svojho života. <sup>18</sup>Tŕnie a bodľačie ti bude rodiť a ty budeš jesť poľné byliny. <sup>19</sup>V pote tváre budeš jesť chlieb, kým sa nevrátiš do zeme, lebo z nej si bol vzatý, veď prach si a do prachu sa vrátiš.“ <sup>20</sup>Človek dal svojej žene meno Eva, pretože ona bola matkou všetkých živých. <sup>21</sup>Hospodin, Boh, urobil mužovi a jeho žene kožené šaty a zaodel ich. <sup>22</sup>Potom Hospodin, Boh, povedal: „Hľa, človek sa stal ako jeden z nás: Pozná dobro i zlo. Len aby teraz nesiahol rukou na strom života, nejedol z neho a nežil naveky!“ <sup>23</sup>Hospodin, Boh, ho vyhnal zo záhrady Eden, aby obrábal pôdu, z ktorej bol vzatý. <sup>24</sup>Odohnal človeka a na východ od záhrady Eden postavil cherubov a blýskavý plamenný meč, aby strážili cestu k stromu života. 

**Osobné štúdium**

`Uvažuj o dnešnom texte (Gn 3,15–24). Čo sa stalo Adamovi a Eve ako následok ich pádu do hriechu?`

Hoci Boží súd nad hadom je výslovne označený ako kliatba (Gn 3,14), Boží súd nad ženou a mužom takto charakterizovaný nie je. Slovo „kliatba“ je použité znova len v súvislosti s „pôdou“ (Gn 3,17). To znamená, že Boh mal s mužom a ženou iné plány než s hadom. Bola im ponúknutá nádej, ktorú však had nedostal.

Pretože hriech ženy vyplýva z jej spolčenia sa s hadom, verš opisujúci Boží súd nad ženou súvisí s rozsudkom nad hadom. Nielenže Gn 3,16 bezprostredne nadväzuje na Gn 3,15, ale paralely medzi týmito dvomi proroctvami jasne naznačujú, že proroctvo týkajúce sa ženy v Gn 3,16 je potrebné čítať v súvislosti s mesiášskym proroctvom v Gn 3,15. Boží súd o žene, vrátane bolestivého pôrodu, by sme mali chápať v pozitívnej perspektíve spásy (porovnaj s 1Tim 2,14.15).

Pretože mužov hriech je dôsledkom toho, že namiesto poslušnosti Bohu počúval ženu, je zem, z ktorej bol vzatý, prekliata (Gn 3,17). Následkom toho musí človek ťažko pracovať (Gn 3,17–19) a potom sa aj „vráti“ do zeme, odkiaľ pochádza (Gn 3,19). Niečo také sa nemalo nikdy stať a nikdy to nebolo súčasťou pôvodného Božieho plánu.

Je príznačné, že proti tejto beznádejnej vyhliadke na smrť sa potom Adam obracia k žene, kde vidí nádej na život prostredníctvom jej schopnosti privádzať na svet deti (Gn 3,20). To znamená, že aj uprostred trestu smrti vidí nádej na život.

Boh, ako každý milujúci rodič, chcel pre Adama a Evu len dobro, nie zlo. Ale teraz, keď poznali zlo, urobil všetko, čo mohol, aby ich zachránil. Aj napriek týmto súdom nebola pre našich prvých rodičov všetka nádej stratená, a to ani napriek ich očividnej neposlušnosti. Aj keď oni – žijúci skutočne v raji – nemali absolútne žiaden dôvod pochybovať o Bohu, o Jeho slovách alebo o Jeho láske k nim.

**Aplikácia**

`Napriek tomu, že vedomosti ako také považujeme za dobré, nie všetko „poznanie“ prospieva. Čo je lepšie nepoznať?`