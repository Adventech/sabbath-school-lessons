---
title:  Izrael v Egypte
date:  18/06/2022
---

### Texty na tento týždeň
Genezis 46–50

> <p>Úvodný text</p>
> Izraeliti sa usídlili v Egypte, v kraji Gošen, zaujali ho, rozmnožili sa a veľmi sa rozrástli. (Gn 47,27)

Kniha Genezis opisuje posledné roky Jákoba a Jozefa spoločne. Vidíme Jákoba (Izraela), ako odchádza z Kanaánu (Genezis 46), aby sa usadil v Egypte (Genezis 47) a tam zomrel (Gn 49,29–50,21). Aj v egyptskom prostredí sa však vynára perspektíva zasľúbenej krajiny (Gn 50,22–26).

Hneď ako Jákob dorazil do Egypta, požehnáva faraóna (Gn 47,7–10), čím plní (samozrejme len čiastočne) Hospodinovo zasľúbenie dané Abrahámovi, že bude požehnaním pre národy (Gn 12,3). Neskôr, tesne pred smrťou, Jákob požehnáva Jozefových synov (Genezis 48). Jákob žehná aj svojim vlastným synom (Gn 49,1–28) a robí pôsobivé predpovede týkajúce sa každého z nich v kontexte budúcich dvanástich kmeňov Izraela (Gn 49,1–27).

Skutočnosť, že Izrael „prebýva“ v exile, v Egypte ako cudzinec, je však v napätí s nádejou na zasľúbenú krajinu. A hoci sa samotná kniha Genezis končí správou o synoch Izraela v Egypte, niektoré posledné Jozefove slová poukazujú na iné miesto: „Ja zomieram, ale Boh sa vás určite ujme a vyvedie vás odtiaľto do krajiny, o ktorej prisahal Abrahámovi, Izákovi a Jákobovi.“ (Gn 50,24)

**Osnova lekcie**

Pri štúdiu poslednej lekcie sa dostávame nielen na záver knihy Genezis, ale sledujeme aj záverečnú časť osudu Jozefa a jeho rodiny, s ktorou sa po rokoch stretáva. Tá sa na ďalšie roky presúva do Egypta, ale naďalej žije s nádejou na domov, ktorý im Boh zasľúbil.

`Gn 46,1–5: Jákob putuje za Jozefom (nedeľa)`

`Gn 47,1–7: Jákob v Egypte (pondelok)`

`Gn 48,13–16: Jákob požehnáva Jozefových synov (utorok)`

`Gn 49,8–12: Jákob požehnáva vlastných synov (streda)`

`Gn 50,22–26: Nádej na návrat domov (štvrtok)`