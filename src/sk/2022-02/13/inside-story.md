---
title:  Misijný príbeh
date:   24/06/2022
---

#### 10 let modliteb

_Andrew McChesney_

Winston Crawford, americký dobrovolník vyučující angličtinu v Moskvě, pozval jednoho ze svých ruských studentů na sobotu do sboru adventistů sedmého dne.

Student Saša se nezdál být zážitkem z bohoslužby nijak pohnutý. Byl vychován v ateistické rodině a vypadal vyloženě znuděně.

Winston byl smutný. "Nebudu už se ho snažit znovu pozvat," řekl si. "Jasně vidím, že se mu to nelíbilo." Místo toho se začal modlit. Modlil se, aby se Pán dotkl Sašova srdce.

Jak měsíce plynuly, Winston a Saša navázali přátelství. O prázdninách ho Saša pozval na cestu do Karélie nedaleko Finska, aby se setkal s jeho rodiči a mladším bratrem. Winston se stále modlil.

Po ukončení roční dobrovolnické služby se Winston vrátil do Spojených států, ale se Sašou zůstal v kontaktu. Když Saša po několika letech navštívil Spojené státy, strávili spolu čas v Chicagu.

Winston se stále modlil. Uplynulo více než deset let.

Jednoho dne Saša poslal přes WhatsApp zprávu. "Chci si přečíst Bibli," napsal. "Mohl bys mi ji pomoci pochopit?" Winston byl nadšený. "Jistě!" odepsal mu. Dohodli se, že se budou scházet jednou týdně.

Na prvním setkání byl Saša fascinován, když četli Genesis 1. Zvláště ho zaujalo, že v Genesis 1,29 Bůh určil člověku vegetariánskou stravu. Píše se tam: "Bůh také řekl: 'Hle, dal jsem vám všechny byliny vydávající semeno na celém povrchu země i každý strom, na němž je ovoce vydávající semeno. To vám bude za pokrm.'". Saša byl vegetarián a myslel si, že jíst rostlinnou stravu je prostě dobrá praxe. "Netušil jsem, že tohle je z Bible!" řekl.

Na konci setkání vyjádřil údiv. "Četl jsem Puškina i Dostojevského, ale když čtu Bibli, zdá se mi, že se děje něco jiného," řekl. "Jako by na mě slova vystupovala ze stránek."

Winston byl nadšený. Byl si jistý, že Duch svatý povznáší své slovo, aby se dostalo k Sašovu srdci. Po třech týdnech studia Bible se Saša zeptal, zda by mohli rozšířit počet setkání na dvakrát týdně. Winston se dál modlil. "Je pro mě inspirující, že po více než deseti letech chce číst Bibli - a nejen to, ale že s ním mohu Bibli studovat," řekl Winston v jednom rozhovoru. "Vím, že je to od Boha. Vím, že je to určitě od Boha."

_Tento misijní příběh ilustruje cíl duchovního růstu č. 5 strategického plánu Církve adventistů sedmého dne "I Will Go" (Půjdu): "Učit jednotlivce a rodiny životu naplněnému Duchem"._
