---
title:  Jákob – Izrael
date:  28/05/2022
---

### Texty na tento týždeň
Genezis 32–35

> <p>Úvodný text</p>
> 28Ten sa ho spýtal: „Ako sa voláš?“ Odpovedal: „Jákob.“ 29Ten povedal: „Už sa nebudeš volať Jákob, ale Izrael, lebo si zápasil s Bohom i s ľuďmi a zvíťazil si.“  (Gn 32,28.29)

Rodinná sága o Jákobovi pokračuje. Napriek rôznym skúsenostiam – dobrým aj zlým –, sa neustále zjavuje Božia ruka a vernosť Hospodina zasľúbeniam zmluvy.

Tento týždeň sa budeme venovať Jákobovej púti potom, čo opustil Lábana. Čaká ho stretnutie s Ezávom, obeťou Jákobovej zrady. Ako sa k celej situácii postaví Ezáv, ktorého Jákob tak hanebne podviedol?

Našťastie pre Jákoba, uprostred strachu z nadchádzajúcich udalostí sa mu zjavil Boh jeho otcov. Táto udalosť bude neskôr známa ako „čas úzkosti pre Jákoba“ („čas súženia Jákobovho“ Roh; pozri Jer 30,5–7). Tej noci sa úskočný Jákob stáva „Izraelom“. Nové meno znamená v tomto prípade nový začiatok, ktorý v konečnom dôsledku povedie k vytvoreniu samostatného národa, pomenovaného po ňom.

Všetko, čo nám Písmo zaznamenáva o živote patriarchov a ich rodín, ukazuje na verného Boha, ktorý plní svoje zasľúbenia. Robí tak aj napriek tomu, že sa občas zdá, že jeho ľud sa zo všetkých síl snaží zabrániť naplneniu týchto zasľúbení.

**Osnova lekcie**

Tento týždeň sa budeme venovať druhej časti Jákobovho životného príbehu – jeho návratu domov, stretnutiu s bratom a ďalším udalostiam v jeho živote.

`Gn 32,23–32: Zápas s Bohom (nedeľa)`

`Gn 33,1–4: Stretnutie bratov (pondelok)`

`Gn 34,24–31: Zneuctenie Diny (utorok)`

`Gn 35,1–5: Problém s modloslužbou (streda)`

`Gn 35,16–20: Smrť Ráchel (štvrtok)`