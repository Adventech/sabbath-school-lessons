---
title:  Misijný príbeh
date:   03/06/2022
---

#### Boh odpovedá na modlitby

_Andrew McChesney_

Študent prvého ročníka na Adventistickej teologickej univerzite Zaokskij, ktorá sa nachádza južne od Moskvy, vbehol do miestnej modlitebne. Padol na kolená a modlil sa: „Bože, prečo ma požehnávaš? Veď som taký hriešny.“

Vadim Anťušin má dvadsať rokov. Vo svojom vnútri veľmi silno pociťoval, že je nehodný Božieho požehnania. Cítil, že si nezaslúži študovať teológiu a nazývať sa budúcim kazateľom Cirkvi adventistov siedmeho dňa. V tom čase práve začal svoj prvý semester a mal prvé prednášky. Hneď na začiatku svojho štúdia dostal nečakaný dar – 100 amerických dolárov. Bola to pre neho veľmi veľká čiastka. „Pane, nezaslúžim si tieto peniaze,“ modlil sa Vadim. „Ty si sa postaral o všetky moje potreby. Naozaj mi nič nechýba. Ukáž mi, čo mám s peniazmi urobiť.“ Vadim zamenil doláre za ruské ruble, odovzdal z daru desiatok a ostalo mu 6 000 rubľov.

Vadim začal chodiť do malej skupinky študentov, ktorí sa raz do týždňa stretávali k modlitbám. Počas jedného stretnutia počul, ako jeden zo študentov prosí ostatných, aby sa modlili za jeho finančnú situáciu. Vadim len ticho počúval. Nepoznal ho a nevedel, koľko peňazí potrebuje. V ten večer Vadim prišiel do modlitebne, aby sa mohol osamote modliť. „Pane,“ povedal, „chcel by som darovať peniaze môjmu spolužiakovi. Prosím, požehnaj tento plán podľa svojej vôle.“

Na druhý deň si Vadim zavolal spolužiaka bokom, aby sa s ním mohol v pokoji porozprávať.

„Koľko peňazí potrebuješ na školné?“ spýtal sa ho.

„6 000 rubľov,“ odvetil spolužiak.

Vadim si celý prekvapený uvedomil, že Boh odpovedal na jeho modlitbu. A nielen to. Boh odpovedal aj na modlitby jeho spolužiaka. Vadim s radosťou odovzdal 6 000 rubľov svojmu ohromenému spolužiakovi. Potom sa objali. O dva roky sa z týchto dvoch študentov stali najlepší priatelia.

„Spolu sme prežili rôzne situácie. Veľakrát mi pomohol, keď som to potreboval,“ povedal Vadim. „Ďakujem Bohu za to, že mi dal takého priateľa. Ďakujem, že sa stará o naše potreby dávno predtým, než vôbec vieme, že to potrebujeme. Skôr než poprosíme, Boh vie, čo nám dá a prostredníctvom koho to dostaneme. Najdôležitejšie je dôverovať mu.“

„Tomu však, ktorý pôsobením svojej moci v nás a nad to všetko môže urobiť omnoho viac, ako my prosíme alebo rozumieme, tomu sláva v cirkvi a v Kristovi Ježišovi po všetky pokolenia na veky vekov. Amen.“ (Ef 3,20-21)
