---
title:  Zápas s Bohom
date:  29/05/2022
---

> <p></p>
> <sup>23</sup>Jákob ešte za noci vstal, vzal so sebou svoje dve ženy, obe slúžky i jedenásť svojich synov a prebrodil sa cez Jabbók. <sup>24</sup>Vzal ich a previedol cez potok so všetkým, čo mal. <sup>25</sup>Jákob zostal sám a tu s ním ktosi zápasil, kým nevyšli zore. <sup>26</sup>Keď videl, že ho nepremôže, poranil mu bedrový kĺb. Vtedy sa pri zápase Jákobovi vykĺbil bedrový kĺb. <sup>27</sup>Povedal: „Pusti ma, lebo už vychádzajú zore!“ Jákob odpovedal: „Nepustím ťa, kým ma nepožehnáš.“ <sup>28</sup>Ten sa ho spýtal: „Ako sa voláš?“ Odpovedal: „Jákob.“ <sup>29</sup>Ten povedal: „Už sa nebudeš volať Jákob, ale Izrael, lebo si zápasil s Bohom i s ľuďmi a zvíťazil si.“ <sup>30</sup>Jákob sa ho potom spýtal: „Prezraď mi svoje meno!“ Ten mu odpovedal: „Prečo chceš vedieť moje meno?“ Tam ho požehnal. <sup>31</sup>Jákob nazval to miesto Peníel, lebo povedal: „Videl som Boha z tváre do tváre a zostal som nažive.“ <sup>32</sup>Keď zašiel za Penuel, vyšlo slnko a on kríval na bedrový kĺb. 

**Osobné štúdium**

Čoskoro po odchode od Lábana prežíva Jákob ďalšiu skúsenosť s Bohom. Vie, že ho čaká stretnutie s bratom Ezávom „so štyristo mužmi“ (Gn 32,6). Jákob sa vrúcne modlí k Bohu a vyznáva: „Nie som hoden všetkých prejavov milosti a toľkej vernosti, ktorú si preukázal svojmu služobníkovi.“ (Gn 32,11) Zdá sa, že Jákob skutočne začal chápať podstatu milosti. Ako Hospodin odpovedal na jeho volanie?

`Prečítaj si texty Gn 32,23–32 a Oz 12,3.4. V čom spočíva duchovný význam tohto úžasného príbehu?`

Jákob má zo stretnutia s Ezávom pochopiteľné obavy. Je zúfalý a zo všetkých síl sa snaží ochrániť svoju rodinu. Na noc sa utáborí, a vtom sa stane niečo neočakávané. Napadne ho nejaký „muž“ (Gn 32,24; Roh). Ide o výraz, ktorý môže mať rôzne významy evokujúce božskú prítomnosť (pozri Iz 53,3). Daniel takto odkazoval na nebeské knieža Michaela (Dan 10,5). Rovnakým spôsobom Jozua označuje vodcu „Hospodinovho voja“ (Joz 5,13–15).

Uprostred zápasu s neznámym začalo byť Jákobovi zrejmé, že sa stretáva so samotným Bohom. Je to vidieť aj z jeho slov: „Nepustím ťa, kým ma nepožehnáš.“ (Gn 32,27) Jeho vrúcne pridŕžanie sa Boha a odmietanie pustiť sa ho, odhaľuje aj Jákobovu vášnivú túžbu po odpustení a usporiadaní vzťahu s Hospodinom.

„Jákob teraz jasne poznal svoj omyl a následný hriech, keď podvodne získal svoje prvorodenstvo. Vtedy totiž neuveril Božiemu zasľúbeniu, ale sám chcel dosiahnuť to, čo v určený čas a spôsobom sebe vlastným mohol uskutočniť Boh.“ (PP 197.198; PP /sk/ 142)

Dôkazom odpustenia bola zmena Jákobovho mena. Kým meno Jákob odkazovalo na jeho úskočnosť, jeho nové meno malo byť znamením víťazstva. „Už sa nebudeš volať Jákob, ale Izrael, lebo si zápasil s Bohom i s ľuďmi a zvíťazil si.“ (Gn 32,29)

**Aplikácia**

`Aká je tvoja skúsenosť zo „zápasu“ s Bohom? Ako sa taký zápas môže prejavovať? Prečo je niekedy dôležité, aby sme mali tento druh skúsenosti?`