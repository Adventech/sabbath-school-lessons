---
title:  Smrť Ráchel
date:  02/06/2022
---

> <p></p>
> <sup>16</sup>Z Bételu potom šli ďalej. Zostával im ešte kúsok cesty do Efraty, keď Ráchel začala rodiť. Mala veľmi ťažký pôrod. <sup>17</sup>Keď ťažko rodila, pôrodná babica ju utešovala: „Neboj sa, aj teraz budeš mať syna.“ <sup>18</sup>Keď jej život vyhasínal a smrť sa približovala, dala svojmu synovi meno Ben-Oni; otec ho však nazval Benjamín. <sup>19</sup>Ráchel zomrela a pochovali ju pri ceste do Efraty, teda do Betlehema. <sup>20</sup>Nad jej hrob postavil Jákob stĺp. Bol to náhrobný stĺp pre Ráchel, ktorý stojí dodnes. 

**Osobné štúdium**

`Prečítaj si text Gn 35,15–29. S akými ďalšími trápeniami sa Jákob stretol v rámci svojej nefunkčnej rodiny?`

Keď Jákob opustil Bétel, jeho cestu do zasľúbenej krajiny poznamenali tri dôležité udalosti: narodil sa mu posledný syn, Ráchel zomrela a Rúben, prvý Jákobov syn narodený z Ley, spal s Jákobovou konkubínou. Hoci text nehovorí o Rúbenových pohnútkach, je možné, že chcel nejakým spôsobom znesvätiť narodenie Jákobovho posledného syna a ponížiť pamiatku Ráchel. Ale to je len domnienka.

Narodenie Jákobovho posledného syna je spojené s Betlehemom (Gn 35,19),  ktorý je na hraniciach zasľúbenej krajiny. Toto narodenie je prvým splnením Božieho zasľúbenia pre budúcnosť Izraela. Pôrodná babica prorocky osloví Ráchel práve tými slovami, ktoré Boh použil na uistenie Abraháma: „Neboj sa.“ (Gn 35,17; porovnaj s Gn 15,1)

Je dôležité, že Jákob mení meno, ktoré umierajúca Ráchel dala svojmu synovi Ben-Onimu, čo znamená „syn môjho žiaľu“, aby označila svoju bolesť, na meno Benjamín, čo znamená „syn pravej ruky“, čo pravdepodobne naznačuje južný smer, aby vyjadril svoju nádej na zasľúbenú krajinu a všetko, čo Boh povedal, že urobí pre svoj ľud.

V tomto čase mal však Rúben sexuálny vzťah s Bilhou, konkubínou svojho otca a Ráchelinou slúžkou (Gn 35,20; Gn 30,3). Nevieme síce, prečo urobil tento škandalózny čin, ale ide o ďalší príklad ľudskej skazenosti.

Je prekvapujúce, že Jákob na toto hrozné previnenie nereaguje, aj keď sa o tom dozvedel (Gn 35,22). Možno v tomto bode svojho života Jákob dôveruje Bohu, že splní svoje slovo napriek hriechu a zlu, ktoré sa okolo neho občas deje.

Práve táto lekcia viery je naznačená v zozname Jákobových dvanástich synov, ktorí sú predkami národa Izraelitov (Gn 35,22–26). Čoskoro uvidíme, že nejde práve o ľudí prekypujúcich láskavosťou a dobrým charakterom. Napriek všetkým problémom, ťažkostiam a hriechom sa bude Božia vôľa napĺňať práve prostredníctvom tejto rodiny.

**Aplikácia**

`Aj napriek ľudským chybám Boh napokon naplní svoje zámery. Predstav si, čo by sa stalo, keby ľudia s Bohom spolupracovali a poslúchali ho. O čo menej bolesti a utrpenia by sa odohralo a o čo ľahšie, rýchlejšie a priamočiarejšie by sa napĺňala Božia vôľa!`