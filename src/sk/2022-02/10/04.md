---
title:  Zneuctenie Diny
date:  31/05/2022
---

> <p></p>
> <sup>24</sup>Všetci muži, čo vychádzali bránou svojho mesta, poslúchli Chamóra i jeho syna Šechema a dali sa obrezať. <sup>25</sup>Na tretí deň, keď mali bolesti, dvaja Jákobovi synovia a Dinini bratia, totiž Šimeón a Lévi, vzali meče, nebadane vošli do mesta a pobili všetkých mužov. <sup>26</sup>Ostrým mečom zabili aj Chamóra a jeho syna Šechema, vzali Dinu zo Šechemovho domu a odišli. <sup>27</sup>Jákobovi synovia potom prišli k pobitým a za zhanobenie svojej sestry vyplienili mesto. <sup>28</sup>Pobrali ovce, hovädzí dobytok, osly a všetko, čo bolo v meste i na poli. <sup>29</sup>Odvliekli všetko ich imanie, všetky ženy i deti a vyrabovali všetko, čo bolo v domoch. <sup>30</sup>Potom Jákob povedal Šimeónovi a Lévimu: „Uvrhli ste ma do nešťastia, lebo teraz ma Kanaánčania a Perizzejci, obyvatelia tejto krajiny, znenávidia. Mám len málo mužov; ak sa spoja proti mne, porazia ma a zničia mňa i môj dom.“ <sup>31</sup>Oni však povedali: „Smel azda s našou sestrou zaobchádzať ako s pobehlicou?“ 

**Osobné štúdium**

Po zmierení s bratom sa chce teraz Jákob v pokoji usadiť v krajine Kanaán. Jeho cestu tak prvýkrát charakterizuje slovo šalem („bezpečne“; „bez nehody“; Gn 33,18), ktoré je odvodené od slova šalom („mier“; „pokoj“).

Od obyvateľov Kanaánu kúpil pozemok (Gn 33,19) a postaví na ňom oltár. Vyjadruje tak svoju vieru a presvedčenie, že je závislý od Boha. Každá prinesená obeť bola prejavom jeho úcty voči Bohu.

Napriek tomu musí Jákob–Izrael po prvý raz čeliť problémom spojeným s usadením sa v krajine. Rovnako ako v prípade Izáka v Geráre v súvislosti s Abimelechom (Gn 26,1–33), aj Jákob sa pokúša nájsť, ako by mohol žiť s Kanaánčanmi.

`Prečítajte si text Genezis 34. Čo narušilo Jákobove plány pokojného života v Kanaáne? Ako reagoval? Čo urobil?`

Príbeh tejto strašidelnej udalosti zdôrazňuje dvojznačnosť postáv a ich činov. Zmyselný Šechem, ktorý zneuctí Dinu, je zároveň charakterizovaný ako ten, kto ju úprimne miluje a chce sa pokúsiť o nápravu. Je dokonca ochotný podstúpiť zmluvný obrad obriezky.

Medzitým Šimeón a Lévi, ktorí sa stavajú do role obrancov Boha a jeho prikázaní a bránia sobášom s obyvateľmi Kanaánu (Lv 19,29), uchyľujú sa k úskokom a ku klamstvám (Gn 34,13) a sú pripravení zabíjať, plieniť a kradnúť (Gn 34,25–27). Ich konanie bolo nielen odsúdeniahodné (prečo nepotrestať len jedného človeka, ktorý sa previnil?), ale malo potenciál spôsobiť mnoho ďalších problémov.

Jákob sa usiluje len o pokoj a vystupuje zmierlivo. Keď sa dozvie o znásilnení svojej dcéry, nepovie vôbec nič, mlčí (Gn 34,5). Keď sa však dozvedel o hanebnom skutku svojich synov, otvorene ich karhá a pripomína im možné následky: „Uvrhli ste ma do nešťastia, lebo teraz ma Kanaánčania a Perizzejci, obyvatelia tejto krajiny, znenávidia. Mám len málo mužov; ak sa spoja proti mne, porazia ma a zničia mňa i môj dom.“ (Gn 34,30)

**Aplikácia**

`V príbehoch, ktoré študujeme, opakovane vidíme podvody aj skutky milosti a milosrdenstva. Čo sa z toho dozvedáme o ľudskej povahe?`