---
title:  Misijný príbeh
date:   06/05/2022
---

#### Vysnívané manželstvo

_Yulia Bondarenko_

Ruth odovzdala svoj život Ježišovi a nechala sa pokrstiť, keď bola v siedmom ročníku na škole v Spojených štátoch amerických. Bol to jej prvý krok na ceste k tomu, aby sa stala misionárkou.

Keď bola ôsmačka, požiadali ju, aby upratovala zbor Cirkvi adventistov siedmeho dňa, do ktorého chodievala. O upratovaní toho veľa nevedela, tak namiesto toho si sadla za klavír, hrala a spievala svoju Spasiteľovi. Predstavovala si pritom, ako ľudia z rôznych krajín sedia v laviciach. V jej mysli sa zrodila túžba vydať sa za niekoho, kto by s ňou hral a spieval. Ale kto by to mohol byť?

Keď sa jej sestra vydávala, Ruth mala 15 rokov. Po návrate zo svadobnej cesty ich šla navštíviť. Keď sestra odkladala svadobné šaty, rozplakala sa. Ruth sa pevne rozhodla, že do takejto situácie sa nechce dostať. Začala si teda písať zoznam povahových vlastností, ktoré by mal jej budúci manžel mať. Keď sa mama dozvedela o tomto zozname, pripomenula jej: „Ruth, ale aj ty sa musíš stať ženou, ktorú bude ten muž chcieť.“ Ruth sa teda začala modliť, aby aj ona sama mala vlastnosti, ktoré očakávala od svojho muža. Ale kto by to mohol byť?

Tesne predtým, než začala študovať na Andrews University, Ruth krátko s niekým chodila, ale potom sa rozišli. O niekoľko mesiacov neskôr začala chodiť s iným mužom, no vzťah ukončila hneď ako zistila, že v tom istom čase sa stretáva aj s iným dievčaťom.

Potom prišla zima. Ruth sedela v hale a čakala na ostatných, že spolu pôjdu koledovať. Zrazu ktosi z kamarátov zakričal: „Prišiel Emil Moldrik! Poďme rýchlo k nemu do auta!“ „Kto?“ opýtala sa Ruth. „Nepoznáš ho?“ odvetil kamarát a pokračoval: „Vie spievať, hrá na organe a chce sa stať kazateľom.“ Ruth prebleskla hlavou myšlienka: To musí byť on!

Niekoľko nasledujúcich hodín Ruth spievala soprán a Emil tenor. V srdci pocítila radosť. Nedokázala sa prestať pozerať do jeho očí. Verila, že oči sú oknom do srdca a jeho pohľad bol taký láskavý a čistý. Emil jej očný kontakt opätoval a na druhý deň ju pozval na prvé rande.

Dnes sú Emil a Ruth Moldrikovi manželmi už takmer 60 rokov. Slúžili Bohu vo vyše 15 krajinách. Na svojich cestách spievali a hrali na hudobné nástroje ako misionári. Emil vie hrať na 12 hudobných nástrojoch vrátane autoharfy a tzv. hracej píly. Spolu asi desaťkrát navštívili Ukrajinu, kde mávali lekcie anglického jazyka, skupinky biblického štúdia a semináre o manželstve.

Keď si Ruth spomenie na deň, keď hrala a spievala v prázdnom zbore, jej srdce naplní vďačnosť Bohu za to, že splnil jej sen. „Boh mi umožnil spievať a hrať po celom svete ako odpoveď na moje modlitby,“ dodala nakoniec.
