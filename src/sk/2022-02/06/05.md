---
title:  Bábelská koalícia
date:  04/05/2022
---

> <p></p>
> <sup>11</sup>Víťazi odvliekli zo Sodomy a Gomory všetok majetok, všetky potraviny a odtiahli. <sup>12</sup>Vzali aj Abrámovho synovca Lóta s jeho majetkom, lebo býval v Sodome, a odtiahli. <sup>13</sup>Jeden z tých, čo utiekli, prišiel a oznámil to Hebrejovi Abrámovi, ktorý býval pri duboch Amorejčana Mamreho, Eškólovho a Anérovho brata. Týchto spájala s Abrámom zmluva o priateľstve. <sup>14</sup>Keď sa Abrám dopočul, že jeho synovca odviedli do zajatia, zvolal svojich tristoosemnástich vycvičených mužov, narodených v jeho dome, a prenasledoval útočníkov až po Dán. <sup>15</sup>V noci rozostavil proti nim svojich služobníkov, porážal ich a prenasledoval až po Chobu, ktorá leží na sever od Damasku. <sup>16</sup>Priniesol späť všetok majetok, priviedol aj svojho synovca Lóta s jeho majetkom, ako aj ženy a ostatný ľud. <sup>17</sup>Keď sa po víťazstve nad Kedorlaómerom a kráľmi, ktorí boli s ním, vracal, sodomský kráľ mu vyšiel v ústrety do údolia Šave, teda do Kráľovho údolia. 

**Osobné štúdium**

`Prečítajte si text Gn 14,1–17. Čo je dôležité na tom, že táto vojna vypukla bezprostredne po darovaní zasľúbenej krajiny? Čo nás tento príbeh učí o Abrámovi?`

Ide o prvú vojnu zaznamenanú v Písme (Gn 14,2). Koalícia štyroch armád z Mezopotámie a Perzie bojovala proti koalícii piatich kanaánskych armád, vrátane kráľov Sodomy a Gomory (Gn 14,8). Je zrejmé, že išlo o veľký vojenský konflikt (Gn 14,9). Táto vojna súvisela so skutočnosťou, že kanaánske národy sa vzbúrili proti svojim babylonským vládcom (Gn 14,4.5). Aj keď príbeh odkazuje na konkrétny historický konflikt, aj načasovanie tejto „globálnej“ vojny tesne po Božom dare zasľúbenej krajiny Abrámovi dáva tejto udalosti mimoriadny duchovný význam.

Zapojenie toľkých národov z krajiny Kanaán naznačuje, že sporná otázka v tomto konflikte sa týkala suverenity nad krajinou. Je iróniou, že Abrámov tábor, ktorý bol v podstate jedinou naozaj zainteresovanou stranou, keďže bol jediným skutočným vlastníkom pôdy, bol zároveň jedinou silou, ktorá spočiatku zostávala mimo konfliktu.

Dôvodom Abrámovej neutrality bolo, že Abrám nenadobudol zasľúbenú krajinu silou zbraní ani premyslenými politickými stratégiami. Abrámovo kráľovstvo bolo Božím darom. Jediný dôvod, prečo Abrám zasiahol, bol osud jeho synovca Lóta, ktorý bol počas bojov zajatý (Gn 14,12.13).

„O nešťastí svojho synovca sa Abrahám v pokojnom prostredí Mamreho dubov dozvedel od jedného z utečencov, ktorý mu rozpovedal priebeh boja. Abrahám nespomínal v zlom na Lótovu nevďačnosť. Zmocnil sa ho hlboký súcit s Lótom, takže sa rozhodol vyslobodiť ho. Predovšetkým prosil Boha o pomoc a chystal sa do boja.“ (PP 135; PP /sk/ 94).

Abrám však nekonfrontuje celú koalíciu. Pravdepodobne sa podujal len na rýchlu nočnú akciu, počas ktorej so svojimi bojovníkmi zaútočil na ten tábor, v ktorom väznili Lóta. Lóta sa podarilo zachrániť a spolu s ním aj kráľa Sodomy. Abrám ako verný Boží muž prejavil veľkú odvahu a silu. Jeho vplyv v regióne nepochybne rástol. Ľudia mohli vidieť nielen jeho konanie, ale dozvedeli sa viac aj o Bohu, ktorému slúžil.

**Aplikácia**

`Aký vplyv majú naše činy na ostatných? Aké posolstvo o svojej viere vysielame svojimi činmi?`