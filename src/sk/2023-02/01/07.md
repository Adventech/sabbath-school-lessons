---
title:  Podnety na zamyslenie
date:  31/03/2023
---

Dalo by sa tvrdiť, že Boh nemal na výber: ak chcel bytosti, ktoré by mohli milovať Jeho a ostatných, musel ich stvoriť slobodné. Keby neboli slobodné, nemohli by milovať. Ale čím by bol náš vesmír bez lásky? Človek by bol ako bezduchý stroj, ktorý funguje podľa prísnych zákonov príčiny a následku a v ktorom neexistuje žiadna slobodná vôľa ani priestor pre slobodné rozhodnutia. Boli by sme len zhluk subatomárnych častíc, ktoré sa riadia iba fyzikálnymi zákonmi. Nie je to ani príjemná predstava a ani to nevyjadruje to, o čom vieme, že je pravdivé. Kto z nás si napríklad myslí, že láska k rodičom, deťom a k životnému partnerovi je len bezduché usporiadanie atómov?

„Keďže základom Božej vlády je zákon lásky, šťastie všetkých rozumových bytostí závisí od ich dokonalej zhody s jeho slávnymi zásadami spravodlivosti. Boh chce, aby mu všetko jeho stvorenie slúžilo z lásky – chce službu, ktorá pramení z ocenenia jeho povahy. Nemá záľubu v poslušnosti, ktorú treba vynucovať; všetci sa môžu slobodne rozhodnúť, či mu chcú slúžiť dobrovoľne. Kým všetky stvorené bytosti zostávali vo svojej láske verné, v Božom vesmíre bol dokonalý súlad. Nebeské zástupy s potešením spĺňali zámery svojho Tvorcu. Radostne odzrkadľovali jeho slávu a zjavovali jeho velebnosť, pričom láska k Bohu bola prvoradá, láska k iným bola úprimná a nesebecká. Nijaká nezhoda nenarúšala súlad. Tento šťastný stav sa však zmenil.“ (PP 34.35; PP /sk/ 17)

**Námety na spoločné uvažovanie**

`Prečo je Zjavenie 12 vhodným úvodom k posolstvu troch anjelov, najmä v súvislosti s konfliktom prichádzajúcim v čase konca?`

`Ako vás osobne Zjavenie 12 napĺňa pokojom v pokušeniach a skúškach, ktorým denne čelíte?`

`Niektorí veria, že naše činy sú určené predovšetkým našou dedičnosťou a prostredím, v ktorom žijeme. Súhlasíte s tým alebo nie? Ako naša voľba vplýva na naše konanie? Diskutujte o vzťahu medzi naším rozhodnutím a Božou mocou pôsobiacou v našich životoch.`

Západ slnka: 19.11