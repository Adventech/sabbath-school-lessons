---
title:  Misijný príbeh
date:   31/03/2023
---

#### Běžte k Ježíši

_Alicia Marie Harding_

Domácí vzdělávání, hladce fungující rozvrh, čistý dům, domácí zdravá jídla. Tyto věci jsou dobré a jako americká matka misionářka, která vychovává čtyři děti na misii v Zambii, jsem pro ně zapálená. Ale tyto věci jsou také jednoduchými nástroji, které nám pomáhají uctívat Ježíše. Pokud se tyto nástroje postaví do cesty Ježíši, musíme se rozeběhnout k němu.

Bylo asi 10 hodin dopoledne. Byli jsme uprostřed domácího vyučování a já jsem také zároveň prala a připravovala oběd. Pak se jedno dítě obořilo na druhé, že dělá příliš velký hluk. Začaly téct slzy, když jedno dítě nemohlo přijít na matematickou úlohu, a vypukla hádka mezi dvěma sourozenci, kteří trvali na tom, aby bylo po jejich. Moje vlastní frustrace se zvětšovala, protože jsem musela nepozornému dítěti neustále opakovat pokyny.

V tu chvíli jsem věděla, že mám dvě možnosti - mohu ustoupit svému tělu a přísným hlasem všechny usměrnit. Nebo jsem mohla jít proti svým sklonům a milým, veselým hlasem nás všechny vyzvat, abychom se se svými problémy obrátili na Ježíše. Čeho bychom dosáhli v práci a ve škole, kdyby Ježíš nebyl v našich srdcích?

S úsměvem jsem každé dítě oslovila jménem. "Shaylo," řekla jsem své jedenáctileté dceři. "Wesley," řekla jsem a obrátila se na svého devítiletého syna. "Sienno a Winstone," řekla jsem sedmileté dceři a tříletému synovi. "Všechny naše problémy odneseme k Ježíši a necháme ho, aby nám je pomohl vyřešit."

Klečeli jsme pod stromem ve stínu a vyprávěli Ježíši o svých problémech. Četli jsme v Bibli o tom, jak Ježíš utišil bouři. Chválili jsme Ježíše písní. Pak jsme se společně objali a začali náš den znovu - s Ježíšem. Znovu.

Když jsme se vraceli do domu, duch každého dítěte byl zklidněný. Jakmile jsme se ocitli uvnitř, každé dítě pozorněji naslouchalo mým pokynům. Bylo ochotné řešit neshody uctivým způsobem, který se zaměřoval na druhé, což bylo v ostrém kontrastu s dřívějším duchem zaměřeným na sebe. Připomněli jsme si, že Ježíš je blízko a jeho přítomnost je cennější než jakýkoli seznam úkolů.

Ellen Whiteová píše: "Matky, které touží po misijním poli, mají pole přímo ve své rodině. Nemají duše jejich dětí právě takovou cenu, jako duše pohanů? S jakou péčí a něžností by měla dohlížet na jejich rozvíjející se mysl a sloučit veškeré jejich myšlení s Pánem! Kdo to může vykonat tak dobře, jako milující bohabojná matka?" (_Adventní domov_, s. 245).

Mateřství je víc než jen vedení domácnosti. Jde o to vést své malé děti k Ježíši.

_Děkujeme vám za vaše misijní dary, kterými podporujete misionáře po celém světě._
