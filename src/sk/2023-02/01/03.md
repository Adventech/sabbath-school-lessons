---
title:  Satanov útok
date:  27/03/2023
---

> <p></p>
> <sup>4</sup>Jeho chvost zmietol tretinu nebeských hviezd a zhodil ich na zem. Drak sa postavil pred ženu, ktorá mala rodiť, aby zožral jej dieťa, len čo ho porodí. <sup>5</sup>A porodila syna, chlapca, ktorý má železnou berlou vládnuť nad všetkými národmi. Jej dieťa však bolo uchvátené k Bohu a k jeho trónu. <sup>6</sup>Žena utiekla na púšť, kde jej Boh pripravil miesto, aby ju tam živili tisícdvestošesťdesiat dní. ... <sup>9</sup>Veľký drak, starý had, ktorý sa volá diabol a satan, zvodca celého sveta, bol zvrhnutý na zem a s ním boli zvrhnutí aj jeho anjeli. (Zj 12,4–6.9)

**Osobné štúdium**

Hoci sa satan snažil Krista zničiť už od začiatku (Zj 12,4.5), každý jeho pokus zlyhal. Pri Kristovom narodení anjel varoval Jozefa a Máriu, takže pred Herodesovým krutým plánom utiekli do Egypta. Mocným satanovým pokušeniam na púšti Ježiš čelil slovami „Je napísané“, a tak našiel ochranu v Božom slove. Svojou smrťou na kríži zjavil veľkosť svojej lásky a vyslobodil nás z trestu odsúdenia za hriech. Svojím vzkriesením nás ako náš žijúci Veľkňaz vyslobodzuje z moci hriechu v našich životoch.

**Prečítaj si texty Zj 12,4–6.9; Ef 5,25–27.32 a Ž 2,7–9 a pokús sa vyjadriť, čo znamenajú tieto symboly:**

`Drak`

`Žena`

`Chlapec`

`Železný prút`

V Biblii je prút (žezlo) symbolom vlády alebo panstva. Železný prút je symbolom nezlomnej, všemocnej a neporaziteľnej vlády. Ježiš čelil každému pokušeniu, ktoré zažívame, no stal sa víťazom. Diabol je porazený nepriateľ. Kristus nad ním zvíťazil svojím životom, svojou smrťou aj svojím zmŕtvychvstaním. Keďže Ježiš už porazil diabla na golgotskom kríži, môžeme zvíťaziť aj my. Kristovo víťazstvo nad satanom bolo úplné a dokonalé, ale veľký spor medzi Kristom a satanom sa ešte neskončil.

Keď však vierou prijmeme, čo pre nás Kristus urobil, náš dlh za hriech sa zruší a všetky hriechy sú nám odpustené. Postavíme sa pred Bohom dokonalí, prikrytí Kristovou spravodlivosťou. Pavol píše, že získal Krista, aby „bol v ňom ako človek bez vlastnej spravodlivosti, ktorá je zo Zákona, ale aby som mal spravodlivosť skrze vieru v Krista, spravodlivosť z Boha, založenú na viere“ (Fil 3,9). Ak nám Boh odpúšťa, neexistuje nič, z čoho by sme mohli byť obvinení. Ježiš zvíťazil a navždy prekonal to najhoršie, čo Mu hriech a zlo mohli spôsobiť. Uskutočnil rozhodujúci zápas so zlom a premohol ho. Keď prijmeme Ježiša vierou, Jeho víťazstvo sa stane naším víťazstvom.

**Aplikácia**

`Prečo je pre nás taká dôležitá istota spasenia, ktorú môžeme mať vďaka Kristovmu víťazstvu nad satanom? Ako sa môže Pavlova skúsenosť opísaná vo Fil 3,9 stať aj našou vlastnou skúsenosťou?`