---
title:  Ježiš víťazí – satan prehráva
date:  25/03/2023
---

### Texty na tento týždeň
Zjavenie 12; Ef 5,25–27, 32; Fil 3,9; Dan 7,25; Iz 14,12–14; Zj 13,14–17

**Úvodný text**
> Drak sa na ženu nahneval a odišiel bojovať proti ostatným z jej potomstva, ktorí zachovávajú Božie prikázania a držia sa Ježišovho svedectva. (Zj 12,17)

Vo svojej knihe V menšine: Neuveriteľné príbehy najprekvapivejších sklamaní na bojisku (Outnumbered: Incredible Stories of History’s Most Surprising Battlefield Upsets) autor Cormac O‘Brien rozpráva príbehy armád, ktoré dokázali zvíťaziť, aj keď vzdorovali veľkej presile. Hovorí napríklad o Hannibalovej armáde, ktorá v bitke pri Kannách porazil početnú rímsku armádu, a to napriek jej presile. Táto bitka patrí k najhorším porážkam, aké kedy Rimania utrpeli.

Aj my sa nachádzame v bitke na život a na smrť s prefíkaným nepriateľom. Sme slabí, bojujeme proti neuveriteľnej presile. Sily zla sa zdajú byť neporaziteľné. Porážka nevyhnutná. Víťazstvo je niekde v nedohľadne. Z čisto ľudskej perspektívy sa zdá, že satanove sily nás premôžu.

Ale, vďaka Bohu, aj keď v boji s hriechom ťaháme za kratší koniec a naše šance sú (ľudsky povedané) proti nám, a hoci satanove útoky sú kruté, prostredníctvom Ježiša napokon zvíťazíme. Téma poslednej biblickej knihy, Zjavenia, sa dá zhrnúť takto: Ježiš víťazí, satan prehráva. Jadro tejto bitky je načrtnuté v Zjavení 12, na ktoré sa zameriava naše štúdium tento týždeň. Pripravíme sa tak na pochopenie Zjavenia 14 a posolstva troch anjelov.

**Osnova lekcie**

Témou prvej lekcie je súhrnný pohľad („z vtáčej perspektívy“) na veľký spor medzi dobrom a zlom, Bohom a satanom. Vo svetle 12. kapitoly knihy Zjavenie sa pozrieme na jednotlivých aktérov tohoto „sporu“, víziu konečného víťazstva, ale aj na dôsledky, ktoré to má pre náš každodenný život.

`Zj 12,7–9: Realita boja medzi dobrom a zlom (nedeľa)`

`Zj 12,4–6.9: Kríž ako záruka Ježišovho víťazstva (pondelok)`

`Zj 12,10.11: Ako môžeme patriť k „víťaznej strane“ (utorok)`

`Zj 12,6.14–16: Neľahké obdobie čakania na konečné víťazstvo (streda)`

`Zj 12,17: Úloha „ostatku“ vo veľkom spore (štvrtok)`