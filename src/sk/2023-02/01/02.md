---
title:  Bitka v nebi
date:  26/03/2023
---

> <p></p>
> <sup>7</sup>Na nebi sa strhol boj. Michal a jeho anjeli bojovali proti drakovi; aj drak a jeho anjeli bojovali. <sup>8</sup>No neobstáli a nebolo už pre nich miesto v nebi. <sup>9</sup>Veľký drak, starý had, ktorý sa volá diabol a satan, zvodca celého sveta, bol zvrhnutý na zem a s ním boli zvrhnutí aj jeho anjeli. (Zj 12,7–9)

**Osobné štúdium**

Zjavenie 12 predstavuje sled dramatických epizód a pohľadov na odveký konflikt medzi dobrom a zlom, ktorý sa začal v nebi, ale skončí sa tu, na zemi. Tieto epizódy nás prevedú prúdom času, od úvodnej scény satanovej vzbury v nebi až po jeho kruté útoky na Boží ľud v posledných dňoch.

`Uvažuj o úvodnom texte (Zj 12,7–9), ktorý opisuje kozmický konflikt medzi dobrom a zlom. Ako sa niečo také mohlo stať v nebi? Čo tieto verše naznačujú o realite slobodnej vôle, slobodnej voľby stvorených bytostí?`

Sloboda voľby je základným princípom Božej vlády v nebi aj na zemi. Boh nestvoril robotov – ani v nebi, ani na zemi. Ako ľudia sme stvorení na Boží obraz a môžeme robiť morálne rozhodnutia.

Schopnosť konať rozhodnutia je úzko spojená so schopnosťou milovať. Ak pripravíme bytosť o schopnosť voľby, zničíme jej schopnosť milovať. Lásku totiž nemôžeme nikomu vnútiť, ani ho k nej prinútiť. Láska je prejavom slobodnej vôle. Každý anjel v nebi stál pred voľbou, či bude prijímať Božiu lásku, alebo sa od nej odvráti v sebectve, arogancii a pýche. Nebeskí anjeli sa museli rozhodnúť – a toto rozhodnutie malo dôsledky pre večnosť. Podobné rozhodnutie s večnými dôsledkami musí urobiť každý z nás. Tak o tom hovorí kniha Zjavenie v súvislosti s konfliktom, ktorý sa odohráva na zemi.

Vo veľkom spore neexistuje nič také ako nestrannosť či neutralita (pozri Luk 11,23) a tie nebudú ani v poslednej pozemskej bitke. Tak ako sa každý anjel postavil buď na stranu Ježiša alebo na stranu Lucifera, každý človek bude musieť na konci časov urobiť záverečné, neodvolateľné rozhodnutie. Kto bude objektom našej dôvery, poslušnosti a úcty? Táto otázka stála v priebehu histórie pred každým človekom. Na konci pozemských dejín a v záverečnej kríze bude táto otázka oveľa dramatickejšia a závažnejšia.

Je tu však nádherne dobrá správa! Zjavenie 12 opisuje, že v prebiehajúcom konflikte Ježiš zvíťazí. Všetko, čo musíme s použitím našej slobodnej vôle urobiť my, je rozhodnúť sa byť na Jeho strane – na strane Víťaza. Je skvelé, že si v tomto záverečnom a rozhodujúcom konflikte môžeme vybrať stranu, o ktorej vopred vieme, že bude víťazná.

**Aplikácia**

`Slobodná vôľa a možnosť slobodne sa rozhodnúť má v Ježišových očiach obrovskú hodnotu. On, hoci vedel, že Ho to privedie na kríž (pozri 2Tim 1,9), daroval ľuďom slobodnú vôľu. Ako by sme mali využívať tento posvätný dar?`