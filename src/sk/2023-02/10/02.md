---
title:  Cesta, ktorá sa človeku zdá správna
date:  28/05/2023
---

> <p></p>
> Veľký drak, starý had, ktorý sa volá diabol a satan, zvodca celého sveta, bol zvrhnutý na zem a s ním boli zvrhnutí aj jeho anjeli. (Zj 12,9)

> <p></p>
> Niektorá cesta sa človeku vidí ako správna, no napokon je to cesta k smrti. (Prísl 14,12)

**Osobné štúdium**

V kontexte záverečných udalostí Ježiš vyslovil dôrazné varovanie: „Povstanú totiž falošní mesiáši a falošní proroci, ktorí budú robiť znamenia a divy, aby, ak je to možné, zviedli vyvolených.“ (Mar 13,22) Kto sú títo „vyvolení“? Ježiš neskôr hovorí: „On pošle svojich anjelov s veľkou poľnicou a tí zhromaždia jeho vyvolených zo štyroch svetových strán, od jedného kraja nebies až po druhý.“ (Mat 24,31) Ide o desivé slová. Veď zvod a podvod bude v posledných dňoch taký mohutný, že aj verní budú v ohrození podľahnúť mu.

`Uvažuj o prvom úvodnom texte (Zj 12,9). Kto bol oklamaný satanom? Ako týmto slovám rozumieš?`

Je zrejmé, že Boh bude mať v posledných dňoch nejaký verný ľud, ako mal po celé veky. Avšak tu uvedená formulácia naznačuje, aký rozšírený je v skutočnosti satanov podvod.

`Uvažuj o texte Prísl 14,12. Čo tvorí podstatu tohto varovania? Ako môže človek vopred vedieť, že na konci ponúknutej cesty hrozí smrť?`

Dnes je populárne viesť ľudí k tomu, aby sa riadili vlastným svedomím, aby si sami určili, čo je pre nich správne alebo nesprávne, dobré alebo zlé, a potom podľa toho žili. Ale Písmo hovorí, že všetci sme hriešnici, všetci sme skazení (Jer 17,9; Rim 3,9–18), a tak dôverovať vlastným pocitom či vlastnému presvedčeniu je takmer zaručený spôsob, ako sa skôr či neskôr nielen pomýliť, ale aj začať podľa mylného presvedčenia konať zlo. Ľudia, ktorí boli skalopevne presvedčení o svojej pravde, sa v priebehu vekov často dopustili tragických omylov a spáchali mnoho zla. A to napriek tomu, že sa na začiatku vybrali po ceste, „ktorá sa im zdala správna“.

Ak chceme takémuto omylu predísť, musíme nielen počúvať svoje svedomie, ale potrebujeme sa veľmi čestne ponoriť do posolstva Písma. Pod vplyvom Božieho slova a vedení Svätým Duchom sa môžeme naučiť rozlíšiť pravdu od bludu, správne od nesprávneho, dobro od zla. Ak by sme sa spoliehali len sami na seba a svoje vlastné pocity a zmysly, mohli by sme sa stať ľahkou korisťou satanových podvodov.

**Aplikácia**

`Zamysli sa nad príkladmi ľudí, ktorí konali na základe svojho najlepšieho presvedčenia alebo boli dokonca presvedčení, že konajú Božiu vôľu, ale výsledkom ich konania bolo zlo a spôsobili mnoho bolesti a utrpenia. Čo sa môžeš naučiť z týchto tragických prípadov?`