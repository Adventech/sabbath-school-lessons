---
title:  Výzva na vernosť
date:  31/05/2023
---

> <p></p>
> <sup>19</sup>Ja som Hospodin, váš Boh! Choďte podľa mojich ustanovení, zachovávajte moje nariadenia a plňte ich, <sup>20</sup>sväťte moje soboty, ktoré budú znamením medzi mnou a medzi vami, aby ste poznali, že ja som Hospodin, váš Boh. (Ezech 20,19.20)

**Osobné štúdium**

Posolstvo druhého anjela v Zjavení 14 znie: „Padol, padol Babylon“. V Zjavení 17 je žena identifikovaná ako duchovný Babylon, oblečená do purpuru a šarlátu, sedí na šarlátovej šelme a svojím vínom opíja svet bludom. Cirkev a štát sa spájajú. Prevláda klam a podvod. Démoni robia svoje zázraky, aby zviedli aj vyvolených. Svet sa rúti v ústrety záverečnému konfliktu.

Zároveň je Boží ľud ohováraný, zosmiešňovaný, utláčaný a prenasledovaný, ale v Kristovi a mocou Jeho Svätého Ducha vytrváva vo svojom úsilí žiť verne a napĺňať zverené poslanie. Všetky mocnosti pekla a sily zla nemôžu zlomiť vernosť Božieho ľudu. Boh je ich „útočisko a sila, osvedčená pomoc v súženiach“ (Ž 46,2).

V dobe konca Boh volá ľudí späť k vernosti Jeho Slovu. Ježiš sa modlil: „Posväť ich v svojej pravde! Tvoje slovo je pravda.“ (Ján 17,17; Roh) Pravda Božieho slova, nie ľudský názor alebo tradícia, je „Polárka“, ktorá nás vedie v tejto kritickej hodine dejín zeme správnym smerom.

Tu je pozoruhodný výrok Edwarda T. Hiscoxa, autora Standard Manual for Baptist Churches. V roku 1893 oslovil skupinu stoviek baptistických kazateľov a šokoval ich, keď vysvetľoval, ako sa nedeľa dostala do kresťanskej cirkvi: „Aká škoda, že [nedeľa] prichádza označená znakom pohanstva a pokrstená menom boha slnka, potom prijatá a schválená pápežským odpadlíctvom a odkázaná ako posvätné dedičstvo protestantizmu!“ (HISCOX Edward pri stretnutí kazateľov v New Yorku, 13. novembra 1893)

`Prečítaj si text Ezechiel 20,1–20. Čo je podstatou Ezechielovho posolstva a ako sa sobota zhoduje s prorokovou výzvou na vernosť?`

Ezechiel 20 je pre Izraelitov úprimnou výzvou, aby zanechali pohanské praktiky a uctievali Stvoriteľa namiesto svojich falošných bohov, v tomto prípade „egyptských modiel“. V posolstve troch anjelov Boh podobne apeluje na „uctievanie Stvoriteľa“, pretože „Babylon padol“. A ako vieme, sobota a jej verné zachovávanie budú hrať dôležitú úlohu aj v záverečných udalostiach.

**Aplikácia**

`Aké ponaučenie si môžeme vziať z toho, čo je napísané v Ezech 20,1–20? (Pozri tiež 1Kor 10,11.)`