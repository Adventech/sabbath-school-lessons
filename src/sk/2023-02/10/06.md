---
title:  Milosť vedúca k poslušnosti
date:  01/06/2023
---

> <p></p>
> <sup>4</sup>A počul som iný hlas volať z neba: „Vyjdi z neho, ľud môj, aby ste nemali účasť na jeho hriechoch a nedostalo sa vám z jeho rán, <sup>5</sup>lebo jeho hriechy sa nahromadili až po nebo a Boh sa rozpamätal na jeho neprávosti. (Zj 18,4.5)

**Osobné štúdium**

Žena v šarláte a purpure, jazdiaca na šarlátovej šelme, opila svet svojím vínom falošného učenia Babylona. Keď hovoríme o „víne Babylona“, Ellen G. Whiteová hovorí jasne: „Čo je tým vínom? Falošné doktríny Babylona. Dal svetu falošnú sobotu namiesto soboty štvrtého prikázania a zopakoval lož, ktorú satan prvýkrát povedal Eve v Edene – lož o prirodzenej nesmrteľnosti duše.“ (RH; 6. decembra 1892) Falošné učenia Babylona oklamali milióny ľudí. Výsledkom je, že Boh dáva svojmu ľudu, ktorý ešte zostáva zakorenený v omyle, poslednú výzvu pre čas konca.

`Uvažuj o texte z úvodu (Zj 18,4.5). S akou výzvou sa Boh obracia na zástupy, ktoré sú stále súčasťou odpadlíckych náboženských organizácií?`

Ako sme už videli (ale pre istotu to zopakujme), veľká časť Božieho ľudu zotrváva v náboženských organizáciách, ktoré sa spreneverili biblickému učeniu. Nerozumejú dôležitým pravdám Písma. Božia láskavá výzva znie jednoznačne: „Vyjdi z neho, ľud môj, aby ste nemali účasť na jeho hriechoch a nedostalo sa vám z jeho rán.“ (Zj 18,4)

`Prečítaj si text 1Ján 3,4 a porovnaj s veršom Rim 14,23. Ako Biblia definuje hriech? Ako tieto biblické pasáže korešpondujú?`

Hriech je prestúpenie alebo porušenie Božieho zákona. Jediný spôsob, ako môže niekto poslúchať zákon, je vierou v moc živého Krista. Sme slabé, krehké, váhajúce a hriešne ľudské bytosti. Keď vierou prijímame Krista, Jeho milosť zmieruje našu minulosť a posilňuje našu prítomnosť. Dáva nám „milosť a apoštolstvo cieľom poslušnosti viery“ (Rim 1,5; Roh). Nebeská výzva k Jeho ľudu v cirkvách, ktoré nerešpektujú a neposlúchajú Boží zákon, je vykročiť vierou. Jeho výzvou adventistom v zboroch zachovávajúcich sobotu je, aby sa vzdali všetkých na seba zameraných ľudských pokusov o poslušnosť a žili zbožný život vo viere v Kristovu milosť, ktorá nás oslobodzuje od odsúdenia a nadvlády hriechu. A tak ako vernosť Izraela zákonu (5Moj 4,6) by bola mocným svedectvom pre svet, aj naša vernosť môže byť mocným svedectvom a môže pomôcť vyviesť ľudí z Babylona.

**Aplikácia**

`Ako môže byť tvoj zbor svedectvom o Božej moci?`