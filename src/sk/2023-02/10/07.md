---
title:  Podnety na zamyslenie
date:  02/06/2023
---

„Veľký Babylon v knihe Zjavenie označuje v osobitnom zmysle zjednotené odpadlícke náboženstvá na konci času... Veľký Babylon je názov, ktorým Inšpirácia označuje veľké trojité náboženské spojenie pápežstva, odpadlíckeho protestantizmu a špiritizmu... Výraz Babylon sa vzťahuje na samotné organizácie a ich vodcov, nie až tak na členov ako takých. Tí sú označení ako mnoho vôd (Zj 17,1.15).“ (7BC 851.852)

„Predovšetkým dva podvody môžu ľudí zviesť na stranu nepriateľa: nebiblické učenie o prirodzenej nesmrteľnosti duše a rovnako nebiblické učenie o posvätnosti nedele. Prvý podvod pripravuje pôdu špiritizmu, druhý zvádza k obhajobe cirkevno-mocenského systému.“ (GC 588; ZTDS 395)

Podľa Starej zmluvy hrali duchovia mŕtvych v babylonskom náboženstve dôležitú úlohu. Babylončania silne verili v učenie o nesmrteľnosti duše. Verili, že po smrti vstúpi duša do duchovného sveta. Pojem nesmrteľná duša je cudzí učeniu Písma. Židovská encyklopédia jasne identifikuje pôvod falošnej predstavy o nesmrteľnosti duše. „Učenie, že duša pokračuje vo svojej existencii aj po rozklade tela, nie je... vo Svätom písme nikde výslovne uvedené... Viera v nesmrteľnosť duše sa k Židom dostala z kontaktu s gréckym myslením a najmä prostredníctvom filozofie. Platóna, ako hlavného predstaviteľa, k tomuto pohľadu priviedli orfické a eleuzínske mystériá, v ktorých sa babylonské a egyptské názory podivne zmiešali.“ (KOHLER, Kaufmann: The Jewish Encyclopedia, „Immortality of the Soul“, 1906)

**Námety na spoločné uvažovanie**

`Prečo je pochopenie pravdy o smrti také zásadne dôležité? Pred čím nás táto pravda chráni? V čom nás môže naplniť pokojom?`

`Niektoré diabolské podvody sú zrejmé, iné rafinovanejšie. Ako sa môžeme vyhnúť tomu, aby nás niekto oklamal?`

`V triede sa porozprávajte o otázke, ktorej sme sa dotkli v nedeľnom štúdiu. Aký postoj zaujať k tým, čo páchajú zlo vo viere, že nasledujú Božiu vôľu, ako je zjavená v Biblii. Akú úlohu by mal pri vysvetľovaní Božej vôle zohrávať Boží zákon?`

Západ slnka: 20.39