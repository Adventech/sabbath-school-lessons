---
title:  Milovať tých, ktorí nám ubližujú
date:  30/05/2023
---

> <p></p>
> <sup>43</sup>Počuli ste, že bolo povedané: Milovať budeš svojho blížneho a nenávidieť svojho nepriateľa. <sup>44</sup>Ja vám však hovorím: Milujte svojich nepriateľov a modlite sa za tých, ktorí vás prenasledujú, <sup>45</sup>aby ste boli synmi svojho Otca v nebesiach. Lebo on dáva vychádzať slnku nad zlými aj nad dobrými a zosiela dážď na spravodlivých aj nespravodlivých. <sup>46</sup>Veď keď budete milovať iba tých, čo vás milujú, aká vám patrí odmena? Či to isté nerobia aj mýtnici? <sup>47</sup>A ak budete pozdravovať iba svojich bratov, čo robíte navyše? Či to isté nerobia aj pohania? <sup>48</sup>Vy teda buďte dokonalí, ako je dokonalý váš nebeský Otec. (Mt 5,43–48)

**Osobné štúdium**

Jedna myšlienka hovorí: „Milovať svojich nepriateľov neznamená, že budeme milovať špinu, v ktorej je zahrabaná perla. Znamená to, že milujeme perlu, ktorá leží v prachu. ... Boh nás nemiluje preto, že sme krásni a sympatickí. Takými sa stávame až vďaka Jeho láske.“

`Keď sa pozrieš na svojich „nepriateľov“, čo zvyčajne vidíš – perlu, alebo nečistotu okolo nej? Prečo? Vnímaš nejaký rozdiel, keď sa pozeráš na svojich „priateľov“? V čom?`

`Uvažuj o dnešnom texte (Mt 5,43–48). Ježiš nás vyzýva milovať a modliť sa za našich nepriateľov. Aký príklad z prírody Ježiš uvádza na vysvetlenie našej motivácie milovať aj svojich nepriateľov? Čo nás chce naučiť?`

Vo verši Mt 5,45 Ježiš hovorí o svojom nebeskom Otcovi, aby nám predstavil príklad, ako sa máme správať k tým, ktorí stoja za našimi skúškami a trápeniami. Ježiš hovorí, že Otec zosiela požehnanie dažďa na spravodlivých aj nespravodlivých. Ak Boh dáva dážď aj na nespravodlivých, ako by sme sa k nim mali správať my?

Ježiš nechce povedať, že ku každému, kto nám spôsobuje bolesť či nepríjemnosti, máme mať srdečný vzťah. Milovať svojich nepriateľov neznamená, že budeme voči nim pociťovať sympatie, ale že im prostredníctvom konkrétnych činov prejavíme záujem a ohľaduplnosť.

Ježiš končí túto pasáž slovami, ktorých nepochopenie vyvoláva častú polemiku: „Vy teda buďte dokonalí, ako je dokonalý váš nebeský Otec.“ (Mt 5,48) V kontexte celej state je význam verša veľmi jasný: Tí, ktorí chcú byť dokonalí, ako je dokonalý Boh, majú preukazovať svojim nepriateľom rovnakú lásku, akú preukazuje Boh svojim nepriateľom. Byť dokonalým v Božích očiach znamená milovať hriešnika – a to si vyžaduje pokorné a tiché srdce, ktoré môže dať človeku jedine Boh.

**Aplikácia**

`Znova uvažuj o definícii miernosti: „znášať krivdu trpezlivo a bez nenávisti“. Aké zmeny potrebuješ urobiť, aby ťa Boh mohol obdarovať trpezlivou pokorou aj voči „nepriateľom“?`