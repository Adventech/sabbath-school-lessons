---
title:  'Babylon: Centrum uctievania slnka'
date:  30/05/2023
---

> <p></p>
> <sup>16</sup>Priviedol ma do vnútorného nádvoria Hospodinovho domu, a hľa, pri vchode do Hospodinovho chrámu, medzi predsieňou a oltárom, bolo asi dvadsaťpäť mužov obrátených chrbtom k chrámu Hospodina a tvárou k východu. Boli obrátení na východ a klaňali sa slnku. <sup>17</sup>Povedal mi: „Videl si to, človeče? Či je primálo pre dom Júdu páchať ohavnosti, ktorých sa tu dopúšťajú? Veď naplnili krajinu násilím; znova ma popudzujú k hnevu. Hľa, prikladajú si k nosu viničné ratolesti. <sup>18</sup>Preto aj ja budem konať v prchkosti, moje oko sa nezmiluje ani nebudem mať súcit. Hoci budú hlasno volať na mňa, nevypočujem ich.“ (Ezech 8,16–18)

**Osobné štúdium**

Uctievanie slnka zohrávalo dôležitú úlohu v Egypte, Asýrii, Perzii a samozrejme aj v Babylone. James G. Frazer vo svojej knihe The Worship of Nature (Uctievanie prírody) uvádza toto pozorovanie: „V starovekom Babylone bolo slnko uctievané od nepamäti.“ (Zväzok 1, s. 529.) Môže sa to zdať prekvapujúce, ale kedysi dávno babylonské uctievanie slnka ovplyvnilo uctievanie Božieho ľudu v Starej zmluve.

`Prečítaj si Ezech 8,16–18 a 2Kráľ 23,5.11. Čo sa z týchto textov dozvedáme o vplyve uctievania slnka na Izrael a Judsko? (Pozri tiež Rim 1,25.)`

Prorok Ezechiel, Danielov súčasník, hovorí o Izraelitoch, ktorí stoja chrbtom k Božiemu chrámu a uctievajú slnko smerom na východ. Namiesto toho, aby uctievali Stvoriteľa slnka, uctievali stvorené slnko.

V Zjavení 17 Ján opisuje čas, keď babylonské princípy, vrátane uctievania slnka, vstúpili do kresťanskej cirkvi v období kompromisov. Neočakávané obrátenie Konštantína na začiatku štvrtého storočia spôsobilo v Rímskej ríši veľkú radosť. Konštantín mal silný vzťah k uctievaniu slnka. Edward Gibbon, renomovaný historik, píše: „Slnko bolo všeobecne oslavované ako nepremožiteľný vodca a ochranca Konštantína.“ (Úpadok a zánik Rímskej ríše. Bratislava: Tatran, 1988.) V roku 321 cisár Konštantín uviedol do platnosti prvý „nedeľný zákon“. Tento edikt uvádzal: „V ctihodný deň Slnka nechajte richtárov a ľudí, ktorí žijú v mestách, odpočívať a zavrieť všetky dielne.“ Tento zákon síce nevynucoval zachovávanie nedele pre všetkých Konštantínových poddaných, ale posilňoval dodržiavanie nedele v mysliach rímskeho obyvateľstva.

V nasledujúcich desaťročiach cisári a pápeži pokračovali prostredníctvom štátnych dekrétov a cirkevných koncilov v procese, ktorým napokon ustanovili nedeľu ako hlavný a jedinečný deň bohoslužieb, ktorým pre väčšinu kresťanov zostáva dodnes. Aký mocný príklad neľútostnej pravdy, že hoci v niečo verí alebo niečo robí väčšina ľudí, neznamená to, že je to správne.

**Aplikácia**

`Všade okolo nás svätia kresťania nedeľu ako svoj bohoslužobný deň. Je to podobné ako pri stave mŕtvych po smrti. Keď niečo robí väčšina, neznamená to, že je to pravda. Satanove podvody sú všadeprítomné. Čo je pre nás jedinou ochranou pred zvodmi a podvodmi, ktorými sa nás Boží nepriateľ snaží zviesť do bludu?`