---
title:  Otcova výchova
date:  11/05/2023
---

> <p></p>
> <sup>5</sup>A zabudli ste na povzbudenie, ktoré sa vám prihovára ako synom: Syn môj, nepohŕdaj Pánovou výchovou, ani neklesaj, keď ťa karhá, <sup>6</sup>lebo koho Pán miluje, toho prísne vychováva a trestá každého, koho prijíma za syna. <sup>7</sup>Vytrvajte v tom, čo slúži na výchovu, lebo Boh s vami zaobchádza ako so synmi. A ktorého syna otec nevychováva prísne? <sup>8</sup>Ak ste bez takej výchovy, na ktorej majú účasť všetci, potom nie ste synovia, ale ako nemanželské deti. <sup>9</sup>Veď aj naši telesní otcovia boli prísnymi vychovávateľmi a vážili sme si ich. Vari sa nepodriadime omnoho viac Otcovi duchov, aby sme mali život? <sup>10</sup>Otcovia nás krátky čas vychovávali prísne a tak, ako sa im to videlo správne, no on nás vychováva nám na úžitok, aby sme mali účasť na jeho svätosti. <sup>11</sup>Pravda, nijaká prísna výchova v tej chvíli sa nezdá radostná, ale trpká; neskôr však prináša ovocie pokoja a spravodlivosti tým, ktorých vycvičila. <sup>12</sup>Preto vzpružte ochabnuté ruky a podlomené kolená <sup>13</sup>a vaše nohy nech kráčajú po priamych chodníkoch, aby sa to, čo je chromé, úplne nevykĺbilo, ale skôr uzdravilo. (Heb 12,5–13)

**Osobné štúdium**

`Uvažuj o úvodnom texte (Heb 12,5–13). Aká je hlavná myšlienka tohto textu? Aké je posolstvo týchto veršov pre nás dnes? Ako súvisí s témou nášho štúdia?`

Vo veršoch Hebrejom 12,5–13 apoštol Pavol opisuje skúšky v súvislosti s výchovou. V texte sa vyskytuje slovo výchova (gr. „paideia“) a jeho odvodeniny takmer v každom verši. Téma výchovy zaznieva v Liste Hebrejom v nadväznosti na príklady mužov a žien viery v 11. kapitole.

Práve viera pomáhala ľuďom opísaným v Hebrejom 11 napredovať, keď čelili rôznym náročným situáciám. Keď vstupujeme do dvanástej kapitoly, autor sa prihovára nám, čitateľom, a hovorí, že ak toľkí pred nami vytrvali vo viere – navzdory mnohým protivenstvám – aj my môžeme bežať a vytrvať vo viere. Ak chceme uspieť, potrebujeme upriamiť svoj pohľad na Ježiša (Heb 12,2), ktorý môže byť naším príkladom v ťažkých časoch (Heb 12,3). Keď čítame dvanástu kapitolu, je to ako nasadiť si tie správne okuliare. Bez nich by sme mali skreslený pohľad na ťažkosti a problémy, ktoré nás stretávajú. Pohľad cez správnu optiku nám pomôže správnym spôsobom vnímať ťažké životné situácie a utrpenie. Svet okolo nás totiž odmieta utrpenie a bolesť, snaží sa im vyhýbať, ignorovať ich, alebo z nich obviňuje Boha. Správny pohľad na skúšky nám pomôže zaujať k nim správny postoj.

**Prečítaj si text Heb 12,1–13 vo svetle toho, čo sme si doteraz povedali. Sústreď sa na verše 5–13 a odpovedz na tieto otázky:**

`Čo je základom Božej výchovy?`

`Ako odpovedáš na Božiu výchovu?`

`Čo je cieľom Božej výchovy?`

**Aplikácia**

`Znova uvažuj o texte Heb 12,1–13. Urobte si zoznam všetkých dôvodov na nádej, s ktorými sa môžeš stotožniť.`