---
title:  Stvoriteľ na kríži
date:  11/05/2023
---

> <p></p>
> <sup>17</sup>Niesol si kríž a šiel na miesto nazývané Lebka, po hebrejsky Golgota. <sup>18</sup>Tam ho ukrižovali a spolu s ním aj iných dvoch, z jednej i z druhej strany, a Ježiša uprostred. <sup>19</sup>Pilát napísal aj nápis a dal ho zavesiť na kríž. Bolo tam napísané: „Ježiš Nazaretský, kráľ Židov.“ ... <sup>28</sup>Potom, keďže Ježiš vedel, že je už všetko dokonané, povedal, aby sa splnilo Písmo: „Som smädný!“ <sup>29</sup>Bola tam nádoba plná octu. Nastokli teda špongiu nasiaknutú octom na yzopovú palicu a podali mu ju k ústam. <sup>30</sup>Keď Ježiš okúsil ocot, povedal: „Je dokonané!“ Naklonil hlavu a odovzdal ducha. (Ján 19,17–19.28–30)

**Osobné štúdium**

Žasneme nad Božím stvorenstvom a Boha uctievame ako svojho Stvoriteľa. Rovnaký dôraz však kladieme aj na skutočnosť, že Kristus, okrem toho, že je Stvoriteľ, je aj nás Vykupiteľ. Boh, ktorý nás stvoril, je ten istý Boh, ktorý nás vykúpil. Boh, ktorý povedal „utvorme človeka na svoj obraz, na svoju podobu“ (1Moj 1,26), je ten istý, ktorý na kríži volal: „Éli, Éli, lema sabachthani?“, čo znamená: „Bože môj, Bože môj, prečo si ma opustil?“ (Mat 27,46) Je potrebné hľadať ďalšie dôvody, prečo sa máme báť Boha a prečo Mu máme vzdávať slávu a uctievať Ho?

Ako môžeme ako padlé ľudské bytosti primerane reagovať na takú úžasnú pravdu? Čo by sme mohli urobiť ako odpoveď na Božie dielo pre nás? V posolstve prvého anjela sa dozvedáme, čo máme robiť: „Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.“ (Zj 14,7)

`Prečítaj si Jánov príbeh o Ježišovi na kríži (Ján 19,16–30). Pri jeho čítaní mysli na biblické texty o tom, že máme hľadieť na Ježiša ako na Stvoriteľa, v ktorom „bolo stvorené všetko na nebi i na zemi, viditeľné i neviditeľné, tróny i panstvá, kniežatstvá a mocnosti, všetko je stvorené skrze neho a pre neho“ (Kol 1,16). Ako máme reagovať na tento úžasný prejav Božej lásky?`

Výzva prvého anjela uctievať Stvoriteľa prišla po kríži, keď sa celý vesmír a Kristovi nasledovníci dozvedeli, že Ten, ktorý „stvoril nebo i zem, more i pramene vôd“, je ten istý, ktorý, hoci bol Bohom, „vzal na seba podobu služobníka a stal sa podobný ľuďom a podľa vonkajšieho zjavu bol pokladaný za človeka, ponížil sa a stal sa poslušným až na smrť, a to smrť na kríži“ (Fil 2,7.8).

Aká úžasná predstava to musela byť pre tých, ktorí poznali Ježiša už predtým, ako prišiel na zem ako ľudská bytosť. Niet divu, že Ho uctievajú aj nebeské bytosti. Pokiaľ ide o nás, vykúpených Jeho krvou, čo iné by sme mali robiť, než uctievať nášho Stvoriteľa a nášho Vykupiteľa?

**Aplikácia**

`Prečo je vo svetle kríža také bludné domnievať sa, že padlí ľudia môžu čokoľvek pridať k tomu, čo urobil Kristus na kríži? Ktoré z našich činov a snažení by mohli akokoľvek „vylepšiť“ to, čo už pre nás Stvoriteľ a Vykupiteľ urobil?`