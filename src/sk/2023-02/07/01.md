---
title:  Uctievanie Stvoriteľa
date:  06/05/2023
---

### Texty na tento týždeň
Zj 1,9; Iz 40,26; 2Kor 5,17; Kol 1,17; Zj 4,11; Ján 19,16–30

**Úvodný text**
> „Hoden si, Pane a Bože náš, prijať slávu, česť i moc, lebo ty si stvoril všetky veci a z tvojej vôle boli a sú stvorené.“ (Zj 4,11)

Je ľahké vnímať ako samozrejmosť to, čo sa odohráva v našom živote. Malé deti považujú svojich rodičov za samozrejmosť, pretože sú s nimi po celý svoj krátky život. Aj my berieme ako samozrejmosť slnko, oblohu, vzduch či zem pod nohami.

Pozastavil si sa však niekedy nad tým, ako veľmi považujeme za samozrejmosť samotnú existenciu? Položil si si niekedy v údive slávnu filozofickú otázku: Prečo existuje niečo, namiesto aby neexistovalo nič?

Prečo už od počiatku existuje náš vesmír a všetka jeho majestátnosť, vznešenosť a krása? Aký logický rozpor by nastal, keby neexistoval ani náš vesmír, ani my v ňom? Podľa jednej z nových vedeckých teórií (majú tendenciu sa meniť) náš vesmír kedysi neexistoval. Inými slovami, naša existencia je podmienená a je zázrak, že tu vôbec sme. A napriek všemožným mýtom o vesmíre, ktorý vzniká absolútne z ničoho alebo je jeho vznik možné opísať matematickými rovnicami, náš vesmír existuje, pretože ho – a všetko v ňom – stvoril Boh, Stvoriteľ.

**Osnova lekcie**

Pri štúdiu siedmej lekcie si bližšie všimneme výzvu prvého anjela: „Klaňajte sa tomu, ktorý stvoril nebo i zem, more i pramene vôd.“ (Zj 14,7). Prečo je také dôležité uznávať Boha ako Stvoriteľa? Aký to má vplyv na náš pohľad na Neho a vlastne na celé posolstvo evanjelia?

`Zj 1,9: Úvod do témy (nedeľa)`

`Zj 14,7: Boh – veľký Tvorca všetkého (pondelok)`

`Ž 139,15–18: Boh – môj blízky Tvorca (utorok)`

`Kol 1,13–17; Ján 19,16–30: Ježiš – náš Stvoriteľ a Vykupiteľ (streda a štvrtok)`