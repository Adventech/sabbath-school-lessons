---
title:  Podnety na zamyslenie
date:  12/05/2023
---

Uctievanie Boha je ústredným bodom Písma a vždy bolo jadrom sváru nielen pre celé ľudstvo, ale aj pre Boží ľud. V celej Starej zmluve proroci karhali Boží ľud pre uctievanie iných bohov alebo aj pre uctievanie Hospodina podľa tradícií pohanského sveta. Konflikt medzi uctievaním Boha alebo uctievaním iných „bohov“ patrí k samotnej podstate kozmického konfliktu a bol sprevádzaný ignorovaním Božieho zákona.

„Uctievanie sa týka najzákladnejšieho aspektu ľudskej existencie v tom, že súvisí s tým, čo by ľudia ako živé tvory mali robiť, keď sú konfrontovaní s prítomnosťou Stvoriteľa. ... Len tí, ktorí sú nažive, môžu uctievať Pána; mŕtvi Ho nemôžu chváliť a uctievať. ... Ten, ktorý nás stvoril, nás pozýva, aby sme odovzdali svoje životy v akte uctievania, aby sme ich od Neho dostali späť obohatené a použili ich pre dobro iných. Uctievanie súvisí so samotnou povahou a účelom našej existencie a s potrebou mať centrum mimo nás samých, ktoré nás oslobodzuje od sebectva. Neuctievať Boha znamená stratiť dôvod existencie; znamená to existovať v stave dezorientácie, a preto umierať, smerovať k úplnému zániku, pretože sme odpojení od samotného zdroja života.“ (RODRÍGUEZ, Ángel Manuel: „Uzavretie kozmického konfliktu: Úloha Posolstva troch anjelov.“ s. 42.)

**Námety na spoločné uvažovanie**

`Zaoberajte sa viac myšlienkou, prečo v padlom svete nestačí byť stvorený Bohom. Prečo potrebujeme aj zasľúbenie vykúpenia?`

`Zamyslite sa nad nejakou skúsenosťou, v ktorej ste neomylne videli, ako Božia moc pôsobí vo vašom živote. Akým spôsobom vám Boh takto osobne ukázal svoju lásku? Uvažujte teraz nad tým, že toto je Boh, ktorý stvoril celý vesmír! A tento Boh nás miluje natoľko, že sa stará o náš život. Prečo by nás táto realita mala nielen napĺňať pokojom, ale aj viesť nás k pokore?`

`Ak by bola evolúcia realitou, ako by sme mohli uctievať Stvoriteľa, ktorý použil miliardy rokov smrti, násilia, ničenia, utrpenia a hromadného vymierania, aby nás stvoril, a zároveň nám poskytol úplne iný príbeh v Genezis o tom, ako sme boli stvorení? Mali by sme Ho aj napriek tomu uctievať? Prečo? Preto, že nám tisíce rokov klamal o tom, ako sme sa za zemi objavili?`

Západ slnka: 20.14