---
title:  Sobota ako skúška
date:  15/06/2023
---

> <p></p>
> <sup>8</sup>Pamätaj na sobotný deň, že ho máš svätiť! <sup>9</sup>Šesť dní budeš pracovať a konať všetku svoju prácu. <sup>10</sup>Siedmy deň je sobota pre Hospodina, tvojho Boha. Nebudeš konať nijakú prácu ani ty, ani tvoj syn, ani tvoja dcéra, ani tvoj sluha, ani tvoja slúžka, ani tvoj dobytok, ani cudzinec, ktorý je v tvojich bránach. <sup>11</sup>Veď Hospodin za šesť dní utvoril nebo a zem, more a všetko, čo je v nich, a v siedmy deň odpočíval. Preto Hospodin požehnal sobotný deň a posvätil ho. (2Moj 20,8–11)

**Osobné štúdium**

Možno práve teraz sa pripravuje pôda pre budúce prenasledovanie. Dňa 6. júna 2012 vtedajší pápež Benedikt XVI. adresoval naliehavú výzvu viac ako 15 000 ľuďom zhromaždeným na Námestí svätého Petra v Ríme o tom, že nedeľa musí byť pre každého dňom odpočinku, aby ľudia mohli byť slobodní a byť so svojimi rodinami a s Bohom. „Obhajovaním nedele človek bráni ľudskú slobodu.“ Samozrejme, nie je to to isté, ako požadovať, aby ostatní zachovávali tento deň, namiesto biblickej soboty, ale naznačuje to, že myšlienka nedele ako „dňa odpočinku“ môže byť veľkým problémom. Skôr či neskôr budú prijaté zákony a tí, ktorí sa svedomito riadia Božím slovom a zachovávajú pravú sobotu, budú označení za odporcov najlepších záujmov spoločnosti.

V čase krízy bude verný Boží ľud stáť vo svojom presvedčení a nasledovať pravdu vďaka Božej milosti a Jeho moci. Verní nepodľahnú tlaku.

Na rozdiel od znamenia šelmy dostanú Božiu pečať. Na potvrdenie pravosti úradných dokumentov sa v staroveku používali pečate. Čo je takouto Božou pečaťou? Je zakotvená v Jeho zákone? Staroveké pečate boli výraznou individualizovanou značkou. Prorok Izaiáš hovorí: „Zaviaž svedectvo, zapečať zákon medzi mojimi učeníkmi!“ (Iz 8,16)

`Uvažuj o úvodnom texte (2Moj 20,8–11). Aké prvky biblickej pečate môžeme nájsť v prikázaní o sobote? Ako sa toto prikázanie líši od všetkých ostatných prikázaní?`

Štvrté prikázanie obsahuje tri prvky autentickej pečate. Po prvé, meno pečatiteľa: „Hospodin, tvoj Boh“ (2Moj 20,10). Po druhé, titul pečatiteľa: Hospodin, ktorý „stvoril“ (2Moj 20,11), alebo Stvoriteľa. A po tretie, územie pečatiteľa: „nebo a zem, more a všetko, čo je v nich“ (2Moj 20,11). Podľa Zj 7,1.2 je Božia pečať umiestnená iba na našom čele, na symbole našej mysle. Ježiš rešpektuje našu slobodu voľby. Pozýva nás, aby sme Mu dovolili formovať našu myseľ Jeho Svätým Duchom. Túži, aby naša viera zostala pevne zakotvená v Božom slove (Ef 4,30). Rozumieme teda, že veriaci sú tí, ktorí „zachovávajú prikázania Božie a [majú] vieru Ježiša“ (Zj 14,12). A jedno z tých prikázaní, ktoré zachovávajú, je práve prikázanie o sobote, ktoré sa šelma bude snažiť zmeniť a zneužiť vo svoj prospech.

**Aplikácia**

`Odohráva sa teraz v spoločnosti niečo, čo by v budúcnosti mohlo viesť k obmedzeniu našej náboženskej slobody? Ako tieto udalosti vnímaš? Čo napomáha to, aby stále existovala náboženská sloboda? Čo ju v súčasnosti zaručuje?`