---
title:  Misijný príbeh
date:   16/06/2023
---

#### Škola zachraňuje

_Andrew McChesney_

První den vyučování u základní školy adventistů sedmého dne na Ukrajině zastavilo luxusní auto. Z auta vystoupily dvě děti s kyticemi a jejich rodiče. Ukrajinské děti často v první školní den obdarovávají učitele květinami. "Chceme, aby naše děti studovaly ve vaší škole," řekl otec ředitelce školy.

"Obávám se, že to není možné," odpověděla ředitelka. "Nemáme místo."

Otec však trval na svém. "Koupíme všem žákům nové lavice a židle a zaplatíme dvojnásobek školného," řekl. "Prosím, nechte naše děti studovat."

Ředitelka uvažovala, zda otcova očekávání nejsou příliš vysoká.

"Víte, že nemáme státní akreditaci na pořádání závěrečných zkoušek," řekla. "Vaše děti by je musely skládat na státní škole."

"To není problém," řekla matka. "Pomůžeme vám získat akreditaci."

"Víte, že tohle je škola adventistů sedmého dne," řekla ředitelka.

Adventisty mnoho lidí v bývalém Sovětském svazu odmítá jako sektu. Otec však věděl, že jde o adventistickou školu, a nenechal se odradit. "Ano víme, a chceme, aby zde naše děti studovaly," řekl.

Matka vysvětlila, že rodina byla před několika týdny na dovolené u Černého moře a děti si našly nové kamarády z této školy. Děti každý večer rodičům nadšeně vyprávěly o škole a prosily, aby do ní mohly chodit. Matka pak předala ředitelce svou vizitku. Byla to soudkyně u městského soudu. Její manžel byl vojenský důstojník s vysokou hodností.

Děti nastoupily do druhé a třetí třídy této školy a okamžitě si ji zamilovaly. Ale jak týdny ubíhaly, začaly prosit rodiče, aby jim četli _Příběhy strýčka Artura na dobrou noc_, stejně jako je četli rodiče jejich spolužákům. Matka dětem řekla, ať požádají paní učitelku, aby jim knihy prodala. "Pak vám budu číst každý večer," řekla. Děti si knihy koupily a ona jim každý večer četla.

Měsíce plynuly a děti prosily, aby mohly chodit do sobotní školy a do sboru. Rodiče je brali každou sobotu. Následující léto, rok poté, co rodina poprvé slyšela o adventistech na dovolené u Černého moře, se matka i otec nechali pokřtít.

_"Adventistické vzdělávání úzce souvisí s posláním církve," řekl Ivan Riapolov, vedoucí vzdělávání Euroasijské divize, jejíž území zahrnuje i Ukrajinu. "Nelze oddělit adventistické vzdělávání a adventistickou misii. Všude, kde se otevírají školy, roste i církev."_

_Děkujeme vám za vaše misijní dary, které podporují vzdělávání adventistů sedmého dne po celém světě._
