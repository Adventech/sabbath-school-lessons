---
title:  Pocit nezávislosti
date:  14/06/2023
---

> <p></p>
> <sup>8</sup>Vyčkával ešte sedem dní do času, ktorý určil Samuel. Samuel však do Gilgálu neprichádzal a ľud sa začal rozchádzať. <sup>9</sup>Šaul prikázal: „Prineste mi spaľovanú obetu a obetu spoločenstva.“ Tak obetoval spaľovanú obetu. <sup>10</sup>Po jej skončení prišiel Samuel. Šaul mu vyšiel v ústrety, aby ho pozdravil. <sup>11</sup>Samuel sa spýtal: „Čo si to urobil?“ Šaul odvetil: „Videl som, že ľud odo mňa odchádza, ty si na stanovený čas neprišiel a Filištínci sa zhromaždili v Michmáse. <sup>12</sup>Pomyslel som si: ‚Filištínci zídu teraz ku mne do Gilgálu a dosiaľ som si nenaklonil Hospodinovu tvár.‘ Tak som sa odhodlal priniesť spaľovanú obetu sám.“ <sup>13</sup>Samuel povedal Šaulovi: „To bolo od teba nerozvážne. Nezachoval si príkaz, čo ti dal Hospodin, tvoj Boh. Hospodin by bol teraz natrvalo upevnil tvoju kráľovskú moc nad Izraelom. <sup>14</sup>Takto tvoje kráľovstvo neobstojí. Hospodin si už našiel muža podľa svojho srdca a ustanovil ho za vojvodcu svojho ľudu, pretože si nesplnil jeho príkaz.“ (1Sam 13,8–14)

**Osobné štúdium**

Keď Eva v záhrade Eden zhrešila, nebolo za tým len spochybňovanie Božieho slova. Podstatou problému bolo jej presvedčenie, že je dosť múdra, aby vedela rozhodnúť, čo je pre ňu dobré a správne. Dôverovala vlastnému úsudku. Keď pred Božím slovom uprednostníme vlastné presvedčenie, do nášho života môžu vstúpiť veľmi vážne problémy.

Aj Šaulov príbeh opisuje kroky, ktoré kráľa priviedli k presvedčeniu, že Boha nepotrebuje. Takýto postoj mal tragické vyvrcholenie.

Samuel pomazal Šaula za Božieho kráľa (1Sam 10,1). Potom mu dal konkrétne pokyny (v. 8), ktoré sa však Šaul rozhodol neposlúchnuť.

`Prečítaj si text 1Sam 13,1–14. Čo bolo príčinou Šaulovho pádu?`

Šaulovu cesta k sebestačnosti a nezávislosti možno opísať tromi krokmi. Ani jeden z týchto krokov sa nezdá sám osebe až taký zlý. Napriek tomu v sebe ukrývajú zárodky tragédie, pretože každý z krokov Šaul vykonal na vlastnú päsť, nezávisle od Boha. Všimni si, ako prebiehal Šaulov pád:

(1) Šaul hovorí, že „videl“, ako od neho všetci odchádzajú a prorok neprichádza (1Sam 13,11). Kráľ sa dostal pod tlak a vzniknutú situáciu hodnotil podľa vlastných kritérií.

(2) Od „videl“, Šaul prechádza k tomu, že si „pomyslel“ („povedal“ Roh), že ich Filištínci porazia (1Sam 13,12). To, čo očami videl, sformovalo jeho postoj k celej situácii.

(3) Od „pomyslel“ si, Šaul prechádza k tomu, že sa „odhodlal“ („odvážil sa“ SEvP) – obetovať (1Sam 13,12). Spôsob, akým Šaul uvažoval, ovplyvnil jeho pocity a napokon aj konanie.

Podobný postoj máme všetci. Sme závislí od nášho zraku, spoliehame sa naň. Čo vidíme, ovplyvňuje naše uvažovanie. Ďalším prirodzeným krokom je spoliehať sa na vlastné pocity. A pocity napokon ovplyvnia aj naše konanie.

**Aplikácia**

`Prečo Šaul nemal problém riadiť sa vlastným úsudkom, aj keď mu v ušiach stále zneli jasné Božie príkazy? Ak vieme o svojej zraniteľnosti a o nedokonalosti nášho poznania, prečo sa aj napriek tomu neustále spoliehame na seba? Ako sa naučiť viac dôverovať Božím radám?`