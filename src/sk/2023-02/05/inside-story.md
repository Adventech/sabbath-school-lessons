---
title:  Misijný príbeh
date:   28/04/2023
---

#### Muž na kole

_Anthony Kent_

Po prašných cestách ve vnitrozemí, suchým monotónním terénem a pod nemilosrdným horkým australským sluncem ujel Filip na kole stovky kilometrů a jako knižní evangelista prodával křesťanské knihy plné naděje. Jednoho dne přijel k zapadlé farmě, na místo zvané Eugowra. Zde spatřil farmáře, jak orá pole. Muž byl silné postavy, ale zlomeného ducha. Byl to Tom Kent.

Filip to nevěděl, ale Tomova rodina byla zdrcená žalem. Jeho žena Mary podlehla zápalu plic. Tom byl zoufalý a jen s obtížemi se staral o svých jedenáct dětí. Těsně před smrtí Mary požádala Toma, aby jí slíbil, že se s ní setká v nebi - a přivede děti s sebou. Tom to slíbil. Se slzami v očích hledal v Bibli, aby zjistil, jak může svůj slib splnit. A tehdy se Filip s Tomem setkal.

Filip Ainslie Reekie se narodil ve Skotsku v roce 1846. V roce 1888, jako vdovec i rozvedený muž, emigroval do Austrálie a hledal nový život. Již o rok později, v roce 1889, narazil na křesťanskou literaturu, objevil úžasné biblické pravdy a setkal se se skutečným Ježíšem. Našel nejen novou vlast, ale také nový důvod k životu. Chtěl šířit naději. Přestal pracovat jako rytec, aby mohl do srdcí vyrývat Boží slovo tím, že se stane knižním evangelistou.

Když teď Filip poslouchal Tomův srdcervoucí příběh, viděl bolest a slyšel o Mariině umírající naději. Rozhodl se, že se s Tomem podělí o _Velký spor_. Tom zápasil s biblickými pravdami, které četl, ale po pečlivém studiu učení přijal. Tyto nové objevy poskytly Tomovi hlubokou útěchu a jistotu, kterou tolik potřeboval. O své objevy se podělil se svými dětmi a sousedy. Jeho děti a pět sousedních rodin se staly věřícími a Ježíšovými učedníky. Tehdy Tom poznal, že může splnit slib, který své ženě dal.

Dnes tento pozoruhodný příběh pokračuje. Potomci Toma Kenta spolu s dalšími pěti rodinami a dalšími lidmi přivedenými do Církve adventistů sedmého dne čítají více než 20 000 osob. Dvacet tisíc životů, které proměnil věrný knižní evangelista na kole a farmář, který se sdílel o _Velkém sporu_ se svou rodinou a sousedy.

Chtěli byste ve svém životě zažít plnou radost, smysl a cíl? Připojte se v letech 2023 a 2024 k celosvětové církvi při masové propagaci a distribuci knihy _Velký spor_. Více informací můžete najít na anglicky psaných stránkách greatcontroversyproject.org .

_Anthony Kent je pravnukem Toma Kenta a spolupracovníkem tajemníka Generální konference._
