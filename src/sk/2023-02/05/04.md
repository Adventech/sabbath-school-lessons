---
title:  Uctievanie ako cesta z utrpenia
date:  25/04/2023
---

> <p></p>
> <sup>20</sup>Vtedy Jób vstal, roztrhol si plášť, ostrihal si hlavu, padol na zem, klaňal sa <sup>21</sup>a povedal: „Nahý som vyšiel zo života matky a nahý sa ta vrátim. Hospodin dal a Hospodin vzal, nech je požehnané meno Hospodina.“ <sup>22</sup>Keď sa toto všetko dialo, Jób nezhrešil a neprisúdil Bohu nič nenáležité. (Jób 1,20–22)

**Osobné štúdium**

`Prečítaj si text Jób 1,6–2,10. Čo bolo príčinou Jóbovho utrpenia?`

V Jóbovom príbehu je niečo ohromujúce. Pred Boha prichádzajú anjeli a spolu s nimi aj satan. Boh sa pýta satana, kde bol, a satan odpovedá, že sa vracia „z potuliek a pochôdzok po zemi“ (Jób 1,7). Potom Boh kladie otázku: „Dobre si si všimol môjho služobníka Jóba?“ (Jób 1,8) To, čo nás môže vyrušiť, nie je otázka samotná, ale to, kto ju kladie. Nie je to satan, kto poukazuje na Jóba ako na predmet skúmania – je to Boh. Boh presne vie, čo bude nasledovať, a preto dáva Jóba do pozornosti satana. Dole na zemi Jób vôbec netuší, aká neľútostná bude jeho skúška ohňom. A hoci je úplne jasné, že Jóbovi spôsobuje utrpenie satan, a nie Boh, je tiež zrejmé, že je to Boh, kto dáva satanovi výslovné povolenie, aby zničil Jóbov majetok, jeho deti a fyzické zdravie. Ak Boh dovoľuje, aby Jób trpel, aký je rozdiel v tom, či utrpenie spôsobuje Boh alebo satan? Ako môže byť Boh spravodlivý a svätý, keď aktívne dovoľuje satanovi, aby spôsobil Jóbovi takú neznesiteľnú bolesť? Je táto situácia nejakým mimoriadnym prípadom, alebo je charakteristická pre spôsob, akým Boh s nami zaobchádza aj dnes?

`Ako Jób reaguje na skúšky, ktoré na neho doľahli? (Jób 1,20–22)`

Na podobné utrpenie je možné reagovať dvomi spôsobmi. Môžeme sa stať zatrpknutými a nahnevanými, obrátiť sa chrbtom k Bohu, o ktorom sme nadobudli presvedčenie, že je krutý alebo neexistuje. Alebo sa môžeme k Bohu primknúť viac než kedykoľvek predtým. Jób sa so svojou katastrofou vyrovnáva tak, že zostáva v Božej prítomnosti a uctieva Ho.

Vo veršoch Jób 1,20.21 vidíme tri aspekty uctievania, ktoré môžu pomôcť človeku v ťažkostiach. Po prvé, Jób akceptuje svoju bezmocnosť a uznáva, že nemá na nič nárok: „Nahý som vyšiel zo života matky a nahý sa ta vrátim.“ (Jób 1,21) Po druhé, Jób uznáva, že Boh je zvrchovaný a má nad jeho životom kontrolu: „Hospodin dal a Hospodin vzal.“ (Jób 1,21) Po tretie, Jób na záver znovu potvrdzuje svoju vieru v Božiu spravodlivosť: „Nech je požehnané meno Hospodina.“ (Jób 1,21)

**Aplikácia**

`Prechádzaš práve teraz skúškami? Skús sa inšpirovať Jóbovým postojom. Ako by ti mohol pomôcť?`