---
title:  Význam hodiny súdu
date:  23/04/2023
---

> <p></p>
> <sup>3</sup>Bože, zmiluj sa nado mnou podľa svojej milosti! Pre svoje veľké milosrdenstvo zotri moje ťažké priestupky! <sup>4</sup>Dôkladne zo mňa zmy moju vinu, očisti ma od môjho hriechu! <sup>5</sup>Veď ja viem o svojich previneniach, svoj hriech mám stále na mysli. <sup>6</sup>Proti tebe samému som zhrešil, urobil som, čo pokladáš za zlé. Preto si spravodlivý v tom, čo hovoríš, čistý, keď súdiš. (Ž 51,3–6)

**Osobné štúdium**

Posledná kniha Biblie, Zjavenie, sa zameriava na vyvrcholenie odvekého sporu medzi dobrom a zlom. Lucifer, vzbúrený anjel, spochybnil Božiu spravodlivosť, čestnosť a múdrosť. Tvrdil, že Boh je nespravodlivý a nečestný v spôsobe, akým spravuje vesmír. O záverečnom súde sa hovorí v knihe Zjavenie spôsobom, ktorý ukazuje, že súd stojí v samotnom centre konfliktu o charakter Boha.

`Zjavenie 14,7 znie: „Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.“ Prečo je dôležité, že hneď po zaznení správy o „večnom evanjeliu“ posolstvo prvého anjela hovorí o Božom súde? Čo má spoločné „večné evanjelium“ s Božím súdom?`

Obe časti posolstva prvého anjela – evanjelium a súd – sú neoddeliteľne prepojené. Keby nebolo „večného evanjelia“, nemali by sme žiadnu nádej obstáť na súde. Ako uvidíme, „večné evanjelium“ je našou jedinou nádejou v otázke súdu. Niet pochýb o tom, že súčasťou obsahu evanjelia je ohlasovanie súdu.

Počas tohto súdu nepadlé svety uvidia, že Boh urobil všetko preto, aby zachránil každého človeka. Tento súd odhaľuje Božiu spravodlivosť a milosrdenstvo. Podáva svedectvo o Jeho láske a zákone. Hovorí o Božej milosti zachraňovať a Jeho moci vyslobodzovať.

Súd je súčasťou Božieho konečného riešenia problému hriechu. Vo veľkom spore medzi dobrom a zlom vo vesmíre Boh odpovedal na satanove obvinenia na kríži. Na súde však zjavuje, že urobil všetko, čo bolo v Jeho moci, aby nás priviedol ku krížu a zachránil.

Budú otvorené nebeské nekonečné, presné a podrobné záznamy (pozri Dan 7,10). Sme Bohu takí vzácni, že celý vesmír sa zastaví, aby zvážil rozhodnutia, ktoré sme urobili vo svetle nabádania Svätého Ducha a vykúpenia, ktoré nám zdarma poskytol Kristus na kríži Golgoty.

**Aplikácia**

`Pozorne si preštuduj text Ž 51,3–6 a sústreď sa najmä na verš 6. Ako ti tento text pomáha objasniť význam a cieľ súdu? V čom je tento pohľad dôležitý?`