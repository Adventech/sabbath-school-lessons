---
title:  Abrahámova skúška ohňom
date:  23/04/2023
---

> <p></p>
> <sup>1</sup>Po týchto udalostiach Boh skúšal Abraháma a povedal mu: „Abrahám!“ On odvetil: „Tu som.“ <sup>2</sup>Boh povedal: „Vezmi svojho jediného syna Izáka, ktorého miluješ, odíď do kraja Morija a obetuj ho tam ako spaľovanú obetu na vrchu, o ktorom ti poviem.“ <sup>3</sup>Abrahám včasráno osedlal osla, vzal so sebou dvoch sluhov i svojho syna Izáka. Keď naštiepal dreva na spaľovanú obetu, vstal a vybral sa na miesto, o ktorom mu hovoril Boh. (1Moj 22,1–3)

**Osobné štúdium**

Prečítaj si text 1. Mojžišova 22. Z ničoho nič a bez vysvetlenia Boh zrazu volá Abraháma, aby obetoval svojho vlastného syna ako zápalnú obeť. Nikto z nás si nedokáže predstaviť, ako sa Abrahám musel cítiť. Bola to absolútne neprijateľná, priam odporná myšlienka. Ako by mohol svätý Boh žiadať, aby niekto obetoval vlastné dieťa? Aj keby Abrahám čo i len pripustil, že Boh také niečo môže požadovať, čo potom Božie zasľúbenia o dedičstve? Bez syna by sa predsa nič z toho nemohlo uskutočniť.

`Prečo Boh vyzval Abraháma, aby priniesol takúto bezprecedentnú obeť? Ak vie Boh všetko – a teda pozná aj Abrahámovo srdce –, aký zmysel potom mala takáto skúška?`

Božia žiadosť a jej načasovanie neboli náhodné. Boli vypočítané tak, aby vyvolali tú najhlbšiu možnú úzkosť, pretože „Abrahám mal podľa Božej vôle prejsť poslednou a najťažšou skúškou práve vtedy, keď pod ťarchou rokov a po všetkých prežitých strastiach a útrapách túžil po odpočinku.“ (PP 147; PP /sk/ 105) Išlo o skúšku nejakého šialeného, despotického božstva? Vôbec nie! „Boh dopustil smrteľnú úzkosť, ktorú Abrahám v oných dňoch strašnej skúšky prežíval, aby bolo zjavené, akú veľkú obeť prinesie večný Boh na spásu človeka.“ (PP 154; PP /sk/ 109)

Išlo len o skúšku. Spätne vieme, že Boh nikdy nemal v úmysle, aby Abrahám zabil svojho syna. Toto poznanie zdôrazňuje niečo veľmi dôležité o spôsobe, akým Boh niekedy koná. Boh nás môže vyzvať na niečo, čo ale v skutočnosti nechce, aby sme vykonali. Môže nás požiadať, aby sme išli niekam, kam nás nikdy nemá v úmysle priviesť. To, čo je pre Boha dôležité, nie je nevyhnutne koniec, ale to, čo sa naučíme, keď sa v priebehu nášho rozhodovania a konania meníme.

Ježiš pravdepodobne myslel na Abrahámovu skúsenosť, keď židovským vodcom povedal: „Váš otec Abrahám zaplesal, že uvidí môj deň; aj videl a zaradoval sa.“ (Jn 8,56) Abrahám mohol toto pochopenie premeškať, keby Božie pokyny odmietol s tým, že pochádzajú od satana. Kľúčom k tomu, aby Abrahám v skúške obstál, zmenil sa a naučil sa prostredníctvom nej niečo nové o sebe a o Bohu, bolo poznanie Božieho hlasu.

**Aplikácia**

`Ako poznáš Boží hlas? Ako vieš, kedy sa k tebe prihovára Boh? Akými spôsobmi ti dáva poznať svoju vôľu?`