---
title:  Tvrdohlavý Izrael
date:  24/04/2023
---

> <p></p>
> <sup>3</sup>Povedzte vašim bratom: ‚Môj ľud‘ a vašim sestrám: ‚Omilostená‘. <sup>4</sup>Žalujte svoju matku, obžalujte ju, že nie je mojou ženou, a tak ani ja nie som jej mužom. Nech si odstráni z tváre znaky smilstva a z pŕs znaky cudzoložstva! <sup>5</sup>Ak nie, vyzlečiem ju donaha a vystavím ju takú, akou bola v deň svojho narodenia. Obrátim ju na pustatinu, spravím ju podobnú vyprahnutej zemi, nechám ju zomrieť od smädu. <sup>6</sup>Nad jej deťmi sa nezmilujem, keďže sú to deti zo smilstva, <sup>7</sup>lebo ich matka smilnila, ich rodička sa dopustila hanebnosti, veď hovorievala: ‚Pôjdem za svojimi milencami, za tými, čo mi dávajú chlieb a vodu, vlnu a ľan, olej a nápoje.‘ <sup>8</sup>Preto hľa! Zahradím jej cestu tŕním a ohradím ju múrom, takže nenájde svoje chodníky. <sup>9</sup>Vydá sa za svojimi milencami, ale nedostihne ich, bude ich hľadať, ale nenájde ich. Vtedy povie: ‚Vrátim sa k svojmu prvému mužovi, lebo vtedy mi bolo lepšie ako teraz.‘ <sup>10</sup>Ona však nevie, že to ja som jej dával obilie, mušt a čerstvý olej. Dal som jej mnoho striebra a zlata, ale venovala ho Baalovi. <sup>11</sup>Preto si vezmem späť svoje obilie, až príde jeho čas, a svoj mušt, keď príde jeho obdobie. Odnímem od nej svoju vlnu a ľan, určené na zakrytie jej nahoty. <sup>12</sup>Teraz odhalím jej nehanebnosť pred očami všetkých jej milencov a nikomu sa nepodarí zachrániť ju z mojej moci. <sup>13</sup>Urobím koniec všetkým jej radostiam – sviatkom, oslavám novmesiaca, sobotám a všetkým slávnostným príležitostiam. <sup>14</sup>Zničím jej vinič aj figovníky, o ktorých hovorí: ‚Je to poplatok, ktorým ma vyplácajú moji milenci.‘ Nechám ich zarásť lesom a potom ich požerie divá zver. (Oz 2,3–14)

**Osobné štúdium**

Príbeh o Ozeášovi nás môže naučiť mnoho dôležitých skutočností. Ozeášova situácia bola pozoruhodná. Jeho manželka Gomer od neho odišla a mala deti s inými mužmi. Hoci mu je sexuálne neverná, Boh volá Ozeáša, aby si vzal svoju manželku späť a znova jej naplno prejavil svoju lásku. Tento príbeh je myslený ako podobenstvo o Bohu a Izraeli. Izraeliti opustili Boha a duchovne sa oddali pohanským bohom. Boh ich však neustále miloval a túžil im prejavovať svoju lásku. Spôsob, akým sa o to usiloval, bol naozaj nevšedný.

**Uvažuj o texte Oz 2,3–14. O akých metódach hovorí Boh, že ich použije, aby pritiahol Izrael späť k sebe? Aký by bol pocit z týchto skúseností?**

`Oz 2,4.5`

`Oz 2,7–9`

`Oz 2,10.11`

`Oz 2,12`

Tento príbeh nastoľuje dva dôležité problémy, ktoré súvisia s tým, ako ho vnímame, keď nás vedie k pokániu.

Po prvé, sme v nebezpečenstve, že nerozpoznáme Božie konanie. Keď Izraeliti prešli ťažkými a bolestivými skúsenosťami, mohlo byť pre nich náročné rozpoznať, že Boh robí všetko pre ich záchranu. Keď nám cestu zahradí bodľačie alebo narazíme na nepreniknuteľný múr (Oz 2,8), budeme zrejme len veľmi ťažko prijímať názor, že za tým stojí Boh. Keď sa ocitneme v situácii, že nemáme naplnené ani len základné potreby, alebo sme verejne zahanbení či potupení (Oz 2,11.12) – mohol by za tým stáť náš nebeský Otec? Pravda je taká, že nech prežívame čokoľvek, Boh vždy koná, aby nás vo svojej veľkej láske priviedol k pokániu.

Po druhé, sme v nebezpečenstve, že nepochopíme Božie konanie správne. Môžeme síce rozpoznať, že koná Boh, ale nebudeme s jeho konaním spokojní. Budeme mať vlastné predstavy, čo a ako by mal Boh robiť. Keď sa cítime zranení a zahanbení, je ľahké obviňovať Boha za to, že je krutý, že nezasiahol alebo že sa o nás nezaujíma. Boh však vždy robí všetko preto, aby nás obnovil prostredníctvom svojej zmluvy lásky.

**Aplikácia**

`Uvažuj o texte Ozeáš 2,16–25. Čo prezrádza táto pasáž o Bohu? Požiadaj Svätého Ducha, aby ti ukázal, či si v akejkoľvek oblasti svojho života utekal pred Bohom. Ak ťa Duch usvedčí, že to tak bolo, načo čakať na nové skúšky? Odovzdaj svoj život znova Bohu a poddaj sa jeho vôli.`