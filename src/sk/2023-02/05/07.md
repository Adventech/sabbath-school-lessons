---
title:  Podnety na zamyslenie
date:  28/04/2023
---

V Knihe Patriarchovia a proroci si prečítajte kapitolu „Skúška viery“ (PP 145–155; PP /sk/).

„Boh stále skúšal svoj ľud v ohnivej peci súženia, kde sa troska oddeľuje od pravého zlata a kde sa stvárňuje kresťanský charakter. Ježiš je svedkom tohto očistného procesu. Vie, čo treba na očistenie vzácneho kovu, aby odzrkadľoval lúče jeho lásky. Boh vychováva svojich služobníkov skúškami. Vie o ľuďoch obdarených silou, ktorí by svoju zdatnosť mohli použiť na rozmach jeho diela. Preto ich podrobuje skúške, v ktorej za zvláštnych okolností skúša ich povahu. Odkrýva nedostatky a slabosti, o ktorých sami nevedeli. Poskytuje im možnosť odstrániť tieto nedostatky a chyby, aby mu mohli slúžiť. Poukazom na ne ich učí spoliehať sa len naňho, pretože len on môže byť ich pomocníkom a ochrancom. Tým sa jeho zámer splnil. V skúškach ich vychoval, vycvičil a pripravil na splnenie vznešeného poslania, pre ktoré dostali potrebnú silu.“ (PP 129.130; PP /sk/ 89.90)

**Námety na spoločné uvažovanie**

`Požiadajte niekoho, aby v triede porozprával o svojej vlastnej skúške viery, ktorá ho stála veľa síl. Čo sa môžete naučiť zo skúseností tohto človeka, z jeho víťazstiev a pádov?`

`Uvažujte o posledných dvadsiatich štyroch hodinách Kristovho života pred Jeho ukrižovaním. Akým skúškam čelil? Ako v nich obstál? Aké princípy si môžete vziať z Jeho príkladu a uplatniť ich, keď ste sami uprostred skúšky ohňom?`

`Diskutujte o myšlienke z tohto týždňa, že prostredníctvom vlastného utrpenia môžeme lepšie slúžiť druhým, ktorí trpia. Bez ohľadu na to, či ide o pravdivé tvrdenie alebo nie, na aké problémy môžeme naraziť pri tomto koncepte?`

`Ellen G. Whiteová napísala: „Boh nás vo svojej prozreteľnosti vedie aj skúškami. Prijmime kríž aj trpký nápoj vediac, že nám ho pri perách drží náš Otec. Dôverujme Bohu nielen vo dne, ale aj v tme. Verme, že nám dá všetko, čo je pre naše dobro. ...Dokonca aj v tme utrpenia pozdvihnime svoje srdce a svoj hlas k piesni vďaky, keď budeme uvažovať o láske, ktorú nám ukázal na Golgote.“ (5T 316) Je to dobrá rada, ale môže byť ťažké sa ňou riadiť. Ako si môžeme navzájom pomôcť rozvíjať vieru, ktorá nám to umožní? Prečo je dôležité dôverovať Bohu aj v zlých časoch?`

Západ slnka: 20.29