---
title:  Keď ide do tuhého
date:  27/04/2023
---

> <p></p>
> <sup>1</sup>A teraz, takto hovorí Hospodin, tvoj stvoriteľ, Jákob, tvoj tvorca, Izrael: „Neboj sa, veď som ťa vykúpil. Zavolal som ťa po mene, ty si môj. <sup>2</sup>Keď budeš prechádzať cez vody, budem s tebou, a keď cez rieky, nezaplavia ťa. Keď pôjdeš cez oheň, nepopáliš sa a plameň ťa nespáli. <sup>3</sup>Veď ja som Hospodin, tvoj Boh, Svätý Izraela, tvoj spasiteľ. Dal som Egypt ako výkupné za teba, Kúš a Sábu namiesto teba. <sup>4</sup>Pretože si v mojich očiach vzácny, drahý, milujem ťa, ľudí dám namiesto teba a národy za tvoj život. <sup>5</sup>Neboj sa, veď som s tebou, tvoje potomstvo privediem od východu, zhromaždím ťa od západu. <sup>6</sup>Severu poviem: ‚Vydaj!‘ A juhu: ‚Nedrž!‘ Priveď mojich synov zďaleka a moje dcéry od končín zeme, <sup>7</sup>všetkých, čo nosia moje meno, ktorých som stvoril na svoju slávu, utvoril a urobil.“ (Iz 43,1–7)

**Osobné štúdium**

Doteraz sme uvažovali o rôznych príkladoch skúšok, ktoré Boh vie využiť na to, aby nás očistil a my sme boli podobnejší Kristovi. Pri pohľade na tieto príklady však môžu niektorí prísť k záveru, že Boh je prísny a požadovačný dozorca, ktorý na nás kladie nesplniteľné úlohy. Niektorí potom môžu povedať: „Vieme, že Boh chce pre nás niečo dobré, ale tieto príklady nesvedčia o starostlivosti a láske. Naopak, Boh sa takýmto prístupom javí skôr ako tyran. Má svoj zámer, ale spôsobuje nám tým vážne ťažkosti a problémy. A najhoršie je, že my s tým nemôžeme nič urobiť.“

Pravdou je, že kým žijeme na tejto hriechom naplnenej zemi, nevidíme za oponu a príliš nerozumieme udalostiam, ktoré sa odohrávajú okolo nás. V nebesiach pochopíme oveľa viac (1Kor 4,5; 13,12). Dovtedy budeme musieť žiť v napätí a vierou prijímať, že Boh je prítomný a stará sa o nás, aj keď okolnosti sa často vyvíjajú zvlášť bolestivo. Izaiáš veľmi dobre poznal toto napätie.

Uvažuj o texte Izaiáš 43,1–7. Vo verši 2 Boh hovorí, že Jeho ľud bude musieť prechádzať ohňom a vodou. Ide o obraz extrémnych nebezpečenstiev. Sčasti zrejme poukazujú aj na prechod cez Červené more a Jordán, keď obe udalosti – hoc desivé – otvorili cestu novému životu. Mohli by sme očakávať, že Boh sľúbi svojmu ľudu ochranu pred nebezpečenstvom a že ho povedie ľahkou cestou. Ale podobne ako pastier v Žalme 23 hovorí skôr o tom, že keď prídu ťažké časy, Boží ľud nebude zdrvený, lebo Boh bude s ním.

`Opäť uvažuj o texte Iz 43,1–7. Zapíš si rôzne spôsoby, ktorými Boh uisťuje svoj ľud o úteche v časoch „vody a ohňa“. Aký obraz Boha to vykresľuje v tvojej mysli? Na aké zasľúbenia sa môžeš spoliehať?`

To, čo sme sa naučili o Božích skúškach, by sme mohli zhrnúť tromi spôsobmi. Po prvé, extrémne skúšky, ktoré na nás Boh dopustí, nemajú zničiť nás, ale hriech v nás. Po druhé, Božie skúšky nás nemajú urobiť nešťastnými, ale majú nás urobiť čistými, ako sme boli pri stvorení. Po tretie, Boh sa o nás stará neustále a vo všetkých oblastiach. Nikdy nás nenechá samotných. Nech sa s nami bude diať čokoľvek, Boh bude pri nás.

**Aplikácia**

`Uvažuj o nasledovných veršoch: Žalm 103,13.14; Mt 28,20; 1Kor 10,13; 1Pt 1,7. Polož si v súvislosti s nimi dve otázky: Čo sa z nich môžem naučiť o charaktere Boha? Aká je moja skúsenosť s realitou opísanou v týchto textoch?`