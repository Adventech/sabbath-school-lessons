---
title:  Záblesk neba
date:  26/04/2023
---

> <p></p>
> <sup>2</sup>Hneď som bol vo vytržení ducha, a hľa, na nebi stál trón a na tróne niekto sedel. <sup>3</sup>Podobal sa kameňu jaspisu a karneolu. Nad trónom sa klenula dúha na pohľad podobná smaragdu. <sup>4</sup>Okolo trónu bolo dvadsaťštyri trónov a na trónoch sedelo dvadsaťštyri starších, odetých do bieleho rúcha a so zlatými vencami na hlavách. (Zj 4,2–4)

**Osobné štúdium**

V Zjavení 4 Ján vidí otvorené dvere v nebesiach a dostáva pozvanie: „Vystúp sem a ukážem ti, čo sa má po tomto diať.“ (Zj 4,1) Ježiš pozval apoštola, aby nahliadol cez otvorené dvere do nebeskej svätyne a videl večné scény veľkého sporu medzi dobrom a zlom. S Jánom môžeme aj my nazrieť cez tie otvorené dvere a nahliadnuť na večný plán spásy. Sme svedkami problémov, o ktorých sa rozhoduje na Božom nebeskom súde. Základné problémy vo veľkom spore medzi dobrom a zlom sa odvíjajú pred našimi očami.

`Uvažuj o úvodnom texte (Zj 4,2–4). Aké podobnosti so scénou súdu u Daniela 7 je možné nájsť v týchto veršoch?`

Zjavne ide o scénu z trónnej sály. Boh Otec sedí na tróne obklopený nebeskými bytosťami. Hromy a blesky symbolizujú Božie súdy. V Zjavení 4,4 si tiež všimneme, že okolo Božieho trónu je prítomných dvadsaťštyri starších.

Kto sú títo dvadsiati štyria starší? V starovekom Izraeli bolo v levitskom kňazstve dvadsaťštyri oddelení. Títo kňazi zastupovali ľud pred Bohom. V 1Pet 2,9 apoštol vyhlasuje, že novozmluvní veriaci sú „vyvolený rod“, „kráľovské kňazstvo“ a „svätý národ“. Týchto dvadsaťštyri starších by mohlo predstavovať všetkých vykúpených, ktorí sa jedného dňa budú radovať okolo Božieho trónu. Môžu tiež predstavovať tých, čo boli vzkriesení pri Kristovom vzkriesení a spolu s Ním vystúpili do nebies (Mat 27,52, Ef 4,7.8).

Tak či onak, je to dobrá správa. Okolo Božieho trónu sú niektorí vykúpení zo zeme. Čelili pokušeniam rovnako ako my. Prostredníctvom Kristovej milosti a moci Svätého Ducha zvíťazili. Sú oblečení v „bielych rúchach“, ktoré znamenajú Kristovu spravodlivosť, ktorá ich prikrýva. Na hlave majú zlatú korunu, ktorá symbolizuje ich víťazstvo v boji so zlom. Sú súčasťou nebeskej kráľovskej línie veriacich naplnených vierou.

Vidíme trón v nebi, na ktorom sedí Boh. Okolo trónu sú nebeské bytosti a čoskoro celé nebo začne spievať a chvála mohutnie čoraz viac: „Hoden si, Pane a Bože náš, prijať slávu, česť i moc, lebo ty si stvoril všetky veci a z tvojej vôle boli a sú stvorené.“ (Zj 4,11)

**Aplikácia**

`Čím ťa napĺňajú obrazy opísané v dnešných veršoch? V čom posilňujú tvoju vieru?`