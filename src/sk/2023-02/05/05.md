---
title:  Nádej ako cesta z utrpenia
date:  26/04/2023
---

> <p></p>
> <sup>8</sup>Nechceme, bratia, aby ste nevedeli o súžení, ktoré nás postihlo v Ázii, doľahlo na nás nadmieru ťažko, nad naše sily, takže sme si zúfali nad svojím životom. <sup>9</sup>Ba sami nad sebou sme prijali ortieľ smrti, aby sme dôverovali nie sebe, ale Bohu, ktorý kriesi mŕtvych. (2Kor 1,8.9)

**Osobné štúdium**

Ako Boží vyvolený apoštol Pavol musel zniesť viac protivenstiev ako väčšina ostatných. Napriek tomu sa nenechal zlomiť. V Pavlovom živote môžeme pozorovať, ako postupne rástol v chvále Boha. Prečítaj si, ako on sám píše o ťažkostiach, s ktorými musel zápasiť v 2Kor 11,23–29. Potom si prečítaj text 2Kor 1,3–11.

`V 2Kor 1,4 Pavol uvádza, že Boží súcit a Božiu útechu prijímame okrem iného aj preto, „aby sme aj my mohli potešovať tých, čo sú v akomkoľvek súžení, a to útechou, ktorou aj nás Boh potešil“. Môže sa stať, že aj utrpenie je spôsobom povolania do služby? Ako tomu rozumieš? Ako by sme si mohli byť viac vedomí tejto možnosti?`

Boh chce prostredníctvom nás pomáhať ľuďom, ktorí prežívajú bolesť a utrpenie. Niekedy to môže znamenať, že najprv sami prežijeme nejaké zranenia a skúšky. Potom totiž vieme ponúknuť nielen nič nehovoriace frázy, ktoré často spôsobia ešte väčšie utrpenie, ale môžeme vydať svedectvo o vlastnej bolesti a o spôsobe, ako sa nám Boh stal útechou a nádejou. Tento princíp sa prejavil aj v Ježišovej službe (pozri Heb 4,15).

Pavlov intenzívny opis vlastných útrap v nás nemá vyvolať ľútosť. Majú nás povzbudiť, majú nám ukázať, že aj keď sme úplne na dne, Otec sa k nám skláňa, aby nás povzbudil a potešil. Môžeme si zúfať, báť sa o život, môže nám hroziť smrť, ale nemusíme sa báť. Boh nás učí spoliehať sa na Neho. Môžeme Mu dôverovať, lebo náš Boh „kriesi mŕtvych“ (2Kor 1,9).

Pavol sa vo svojej službe zameriaval predovšetkým na ohlasovanie evanjelia. Svoj vlastný život vložil do Božích rúk a veril, že On má moc ho zachrániť aj v budúcnosti. Pavlova schopnosť zostať pevný sa zakladá na troch skutočnostiach spomenutých v 2Kor 1,10.11. Po prvé, môžeme dôverovať Bohu, že „On nás vyslobodil a ešte vyslobodí z takého veľkého nebezpečenstva smrti“ (2Kor 1,10). Po druhé, Pavol upriamuje svoju pozornosť na samotného Boha: „v neho dúfame, že nás vždy znovu vyslobodí“ (2Kor 1,10). A po tretie, Pavol sa spolieha na spoločenstvo veriacich a kresťanom píše, že všetko zvládne, ak „budete pomáhať aj vy modlitbou za nás“ (2Kor 1,11).

**Aplikácia**

`Čo sa môžeš naučiť od Pavla, aby si uprostred vlastných problémov neprepadol sebaľútosti?`