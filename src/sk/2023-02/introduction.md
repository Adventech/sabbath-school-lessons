### Úvod

#### Posolstvo troch anjelov

Dňa 15. októbra 1844, týždeň pred veľkým sklamaním, sa v zbožnej luteránskej rodine v Nemecku narodil chlapec. Volal sa Friedrich Nietzsche a stal sa jedným z najvplyvnejších ateistov modernej doby. Nietzsche bol presvedčený, že kresťanský Boh na Západe umiera, kritizoval pokračujúci morálny vplyv kresťanského náboženstva a posmieval sa mu ako „morálke otrokov“, morálke slabých, ktorí si v snahe ochrániť sa pred silnejšími vymysleli také hlúpe pravidlá ako napríklad „Milujte svojich nepriateľov“. Nietzsche to vnímal tak, že v modernej dobe sa človek potrebuje dostať za zastarané predstavy o „dobre a zle“. Vo svojej slávnej knihe Tak vravel Zarathustra hovorí Nietzsche: „Rozbite tie staré dosky!“ (čím mal, samozrejme, na mysli Desatoro).

Rok 1844 bol významný aj pre Karla Marxa, zakladateľa komunizmu. Dielo nazvané „Ekonomicko-filozofické rukopisy z roku 1844“ síce Marx napísal v danom roku, ale prvýkrát vyšli až v roku 1932 (čiastočne v roku 1927 v Sovietskom zväze). Rukopisy opisujú raný vývoj Marxovej ideológie, v ktorej obhajoval úplne materialistickú realitu. Tá mala prechádzať rôznymi ekonomickými štádiami, až kým sa robotníci sveta nezjednotia, nezvrhnú svojich kapitalistických utláčateľov a nevytvoria na zemi utópiu.

Rok 1844 bol dôležitý aj pre Charlesa Darwina. V tom, čo sa stalo známym ako „Esej z roku 1844“, Darwin vytvoril jedno z prvých vyjadrení svojej evolučnej teórie, aj keď vtedy nebolo zverejnené. Až v roku 1859 publikáciou O pôvode druhov Darwin oficiálne predstavil svoj názor, že všetok život na zemi pochádza zo spoločného predka a vznikol výlučne prirodzenými (prírodnými) a náhodnými procesmi.

Rok 1844 bol však významný aj niečím iným. V roku 1844 sa naplnilo proroctvo z Daniela 8,14 o dvetisíctristo večeroch a ránach. V tom istom roku sa zo zvyškov toho, čo poznáme ako „veľké sklamanie“, začala formovať skupina veriacich, ktorá sa neskôr rozvinula do celosvetového hnutia. Hlavné posolstvo tohto hnutia zavrhlo podstatu ideológií vychádzajúcich z Marxa, Nietzscheho a Darwina.

V protiklade k Marxovi, hnutie adventistov siedmeho dňa hlásalo, že nie materialistický tok dejín, ale veľký spor medzi Kristom a satanom je najlepším vysvetlením svetových dejín, ktoré sa skončia nie človekom vytvorenou komunistickou utópiou, ale nadprirodzeným zriadením večného Božieho kráľovstva.

V protiklade k Darwinovi, hnutie adventistov siedmeho dňa učilo, že život nevznikol prirodzeným a náhodným procesom nevyspytateľných mutácií a prírodného výberu, ale silou Boha Stvoriteľa, ktorý za šesť dní stvoril život na zemi a odpočinul v siedmy deň.

A v protiklade k Nietzschemu, hnutie adventistov siedmeho dňa hlásalo nielen to, že Boh existuje, ale že Jeho univerzálny morálny kódex (Desatoro, desať prikázaní) zostáva konečným Božím štandardom súdu a je záväzný pre celé ľudstvo.

Je náhoda, že všetky tieto udalosti sa odohrali v roku 1844? Nezdá sa...

Marx, Nietzsche a Darwin – tri vplyvné osobnosti, ktorých dielo spôsobilo ľudstvu nenapraviteľné škody. Ale uprostred všetkých poľutovaniahodných omylov Boh nenechal svet bez svedectva o svojej pravde. Preto uprostred týchto deštruktívnych ideológií povolal hnutie, ktoré sa časom premenilo na Cirkev adventistov siedmeho dňa. Je to cirkev, ktorá ohlasujte svetu Božiu pravdu pre čas konca – posolstvo troch anjelov. Ide o posolstvo, ktoré vo svojej podstate vyvracia chyby a mylné predstavy propagované týmito tromi mužmi, ktorí sa tak veľmi mýlili.

Posolstvo troch anjelov v určitom zmysle smeruje napredovanie Cirkvi adventistov siedmeho dňa. Ich základom je evanjelium, čisté a jednoduché, predstavené však v kontexte „prítomnej pravdy“ (2Pet 1,12).

A práve štúdiu posolstva troch anjelov sa budeme venovať tento štvrťrok.

Mark Finley je medzinárodne známy evanjelista. V rokoch 2005–2010 bol podpredsedom Generálnej konferencie CASD. Po odchode do dôchodku sa stal asistentom predsedu Generálnej konferencie.