---
title:  V Božom čase
date:  05/06/2023
---

> <p></p>
> Veď Kristus v určenom čase, keď sme boli ešte bezmocní, zomrel za bezbožných. (Rim 5,6)

> <p></p>
> Ale keď prišla plnosť času, Boh poslal svojho Syna narodeného zo ženy, narodeného pod Zákonom... (Ga 4,4)

**Osobné štúdium**

`Uvažuj o úvodných textoch (Rim 5,6 a Ga 4,4). Čo tieto verše hovoria o Božom načasovaní?`

V uvedených veršoch apoštol Pavol hovorí, že Ježiš prišiel zomrieť za nás nielen v presne určenom čase, ale aj v tom najpríhodnejšom čase. Berie to ako fakt, nijako nevysvetľuje, prečo to bol práve tento čas. Môžeme si položiť otázku: Prečo Ježiš čakal tisícky rokov, kým prišiel na zem vyriešiť problém hriechu? Nechápal azda vesmír už dávno predtým, že hriech je zničujúci? Dnes sa možno pýtame, prečo Ježiš odkladá svoj druhý príchod. Alebo si v bolesti kladieme otázku: Prečo Boh tak dlho neodpovedá na moju modlitbu?

`Uvažuj o proroctve o sedemdesiatich týždňoch z Dan 9,24–27, ktoré hovorí o Mesiášovi. Aké dlhé bolo toto prorocké obdobie? Čo nás to učí o trpezlivosti? Prečo sa musíme naučiť, že Božie načasovanie udalostí je iné, ako sú naše predstavy?`

Je mnoho dôvodov, prečo v duchovnej oblasti opakovane na niečo čakáme. (1) Vďaka čakaniu môžeme svoju pozornosť preorientovať z „vecí“ späť na Boha. (2) Čakanie nám pomôže lepšie pochopiť naše pohnútky a túžby. (3) Čakanie posilňuje trpezlivosť a vytrvalosť. (4) Čakanie otvára dvere rozvoju mnohých duchovných cností, ako sú napríklad viera, trpezlivosť či pokora. (5) Čakanie umožňuje Bohu odhaliť nám viac z pozadia veľkého sporu. (6) Môže sa stať, že neodhalíme príčiny dlhého čakania, preto sa naučíme žiť vierou. Poznáš aj nejaký iný dôvod, prečo môže byť čakanie užitočné?

**Aplikácia**

`Z Písma vidíme, že Boh koná podľa svojho časového plánu. Môžeš sa z toho naučiť dôverovať, že aj v tvojom prípade Boh urobí to, čo je pre teba dobré a urobí to v správnom čase? Zároveň si polož otázku: Nerobím niečo, čo možno odďaľuje vypočutie mojej modlitby?`