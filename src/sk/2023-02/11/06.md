---
title:  Ježiš: Náš jediný Sprostredkovateľ
date:  08/06/2023
---

> <p></p>
> <sup>4</sup>Klaňali sa drakovi, že dal vládu šelme, a klaňali sa aj šelme, hovorili: „Kto je podobný šelme a kto môže proti nej bojovať?“ <sup>5</sup>Dostala ústa, aby hovorila veľké veci a rúhania a mala moc pôsobiť štyridsaťdva mesiacov. (Zj 13,4.5)

**Osobné štúdium**

`Uvažuj o úvodnom texte (Zj 13,4.5). Aké poznávacie znaky mocnosti, ktorú predstavuje šelma, objavujeme v týchto veršoch?`

Šelma zo Zjavenia je odpadlícka náboženská mocnosť, ktorá vychádza z pohanského Ríma a stáva sa celosvetovou mocou vyžadujúcou uctievanie. Podľa Zj 13,5 je to moc, ktorá sa rúha. V Novej zmluve sa za rúhanie považuje nárokovanie si výsad, ktoré náležia len Bohu.

`Prečítaj si texty Luk 5,18–26 a Ján 10,33. O akých dvoch aspektoch rúhania hovoria tieto verše?`

Náboženskí vodcovia obvinili Ježiša z rúhania. V Ježišovom prípade boli obvinenia nespravodlivé, pretože mal všetky Božie právomoci a výsady – vrátane práva odpúšťať hriechy. Ježiš bol totiž Boh. Alebo ako to vyjadril: „Ježiš mu povedal: „Filip, toľký čas som s vami a nespoznal si ma? Kto videl mňa, videl aj Otca. Ako to, že teraz hovoríš: ‚Ukáž nám Otca!‘?“ (Ján 14,9).

Vo verši 1Tim 2,5 sa dozvedáme, že medzi Bohom a človekom je jeden Prostredník, človek Ježiš Kristus. Naproti tomu rímska cirkev učí, že kňaz je prostredníkom medzi Bohom a hriešnym človekom. Keďže však samotný kňaz je hriešny človek, nemôže byť naším prostredníkom, pretože sám potrebuje prostredníka. Rúhanie je tiež definované ako tvrdenie akéhokoľvek človeka, že je Bohom alebo že stojí na mieste Boha. Uveďme aspoň dve vyhlásenia z autoritatívnych zdrojov rímskej cirkvi:

„Pápež má takú veľkú dôstojnosť a je taký vznešený, že nie je obyčajným človekom... je akoby Bohom na zemi.“ (FERRARIS, Lucius, „Papa“, článok 2 v jeho Prompta Bibliotheca (1763), zv. 6, s. 25–29.)

Pápež Lev XIII sa chválil: „My [pápeži] máme na tejto zemi miesto Všemohúceho Boha.“ (Veľká encyklika pápeža Leva XIII. New York: Benziger, 1903, s. 193.)

Tieto tvrdenia vyznejú ešte závažnejšie, keď pochopíme, že predpona „anti“ (napríklad v slove antikrist) neznamená len „proti“, ale aj „namiesto“. Antikrist je teda nielen ten, kto bojuje proti Kristovi, ale aj ten, kto sa stavia na Kristovo miesto, v tomto prípade do pozície sprostredkovateľa odpustenia a milosti. Áno, aj toto je rúhanie!

**Aplikácia**

`Uvažuj o nádhernom dare milosti, ktorý dostávame od Boha zdarma a prijímame ho len na základe viery. Naša spása teda nezávisí od žiadneho človeka ani od nijakej inštitúcie. Čím ťa toto poznanie napĺňa?`