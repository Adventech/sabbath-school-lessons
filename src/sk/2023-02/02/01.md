---
title:  Rozhodujúca chvíľa
date:  01/04/2023
---

### Texty na tento týždeň
Mat 24,14; Zj 14,14–20; Mat 16,27; Sk 1,9–11; Mar 4,26–29; Zj 16,1

**Úvodný text**
> 14Potom som videl biely oblak a hľa, na oblaku sedel ktosi podobný Synovi človeka. Na hlave mal zlatý veniec a v ruke ostrý kosák. 15A z chrámu vyšiel iný anjel a volal mohutným hlasom na toho, čo sedel na oblaku: „Vrhni svoj kosák a žni, lebo nadišla hodina žatvy a úroda zeme dozrela.“ (Zj 14,14.15)

Boh sa vždy prihováral svojmu ľudu a prinášal mu rôzne posolstvá, ktoré preň boli v danom čase dôležité. Spomeňme aspoň varovanie pred potopou (1Moj 6,7), proroctvá o prvom príchode Ježiša (Dan 9,24–27), súd pred adventom (Dan 7,9.10; Dan 8,14) alebo posledné udalosti pred Kristovým návratom (Zjavenie 12–14). Boh hovorí neustále. V posledných dňoch ľudských dejín posiela svetu a svojmu ľudu mimoriadne posolstvo, ktoré prináša dôležité informácie pre toto komplikované obdobie. Predstavuje ho prostredníctvom obrazu troch anjelov, ktorí letia uprostred neba a majú naliehavé posolstvo celému svetu pre čas konca.

Posolstvo troch anjelov je posledným Ježišovým posolstvom milosrdenstva, výzvou, ktorá nás vedie od dôvery v našu vlastnú spravodlivosť k dôvere v Ježišovu spravodlivosť, aby nás ospravedlnila, posvätila a na konci časov oslávila.

Musíme sa však rozhodnúť pre Krista, odovzdať sa Mu a poslúchať Ho. Voľba, ktorú urobíme dnes, ovplyvní naše rozhodnutia v poslednej kríze, ktorá je pred nami.

Teraz je teda čas na prípravu.

**Osnova lekcie**

Druhá lekcia ponúka súhrnný pohľad na samotný záver dejín sveta pred Kristovým návratom, a to vo svetle Zjavenia 14. V tomto kontexte sa pozrieme, prečo práve v tejto dobe bude taká aktuálna výzva na zásadné životné rozhodnutie, na ktorej strane chce kto stáť.

`Zj 14,6: „Večné evanjelium“ a ľudská reakcia (nedeľa)`

`Zj 14,14: Príchod „Syna človeka“ a súd (pondelok + utorok)`

`Zj 14,15: „Dozretie úrody“ v závere dejín (streda)`

`Zj 14,17–20: Konečná „žatva“ (štvrtok)`