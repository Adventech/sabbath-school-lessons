---
title:  Návrat Syna človeka
date:  03/04/2023
---

> <p></p>
> Potom som videl biely oblak a hľa, na oblaku sedel ktosi podobný Synovi človeka. Na hlave mal zlatý veniec a v ruke ostrý kosák. (Zj 14,14)

> <p></p>
> Lebo Syn človeka príde v sláve svojho Otca so svojimi anjelmi a vtedy odmení každého podľa jeho skutkov. (Mat 16,27)

**Osobné štúdium**

Zjavenie 14 obsahuje kľúčové texty týkajúce sa Pánovho posolstva pre posledné dni adresovaného Jeho ľudu a svetu. Stredobodom toho všetkého je Ježišov návrat a naplnenie Jeho zasľúbenia: „uvidíte Syna človeka sedieť po pravici Moci a prichádzať s nebeskými oblakmi“ (Mar 14,62).

`Uvažuj o úvodnom texte (Zj 14,14). Prečo podľa teba Ján používa na pomenovanie Ježiša titul Syn človeka?`

V evanjeliách Ježiš sám seba označil titulom „Syn človeka“ 82-krát. Bol to jeden z Jeho obľúbených titulov. Jedným z dôvodov, prečo o sebe hovoril ako o Synovi človeka, bolo, aby sa nám priblížil a stotožnil sa s nami. Je to Spasiteľ, ktorý nám rozumie, zažil naše pokušenia a prešiel našimi skúškami. Je to „Syn človeka“, ktorý sa vráti, aby nás vzal domov. Ježiš, ktorý prichádza pre nás, je ten istý Ježiš, ktorý žil medzi nami. Má moc nás vykúpiť, pretože sa stal jedným z nás. A ako jeden z nás bol vystavený satanovým zúrivým útokom a pokušeniam. Napriek tomu zvíťazil.

**Čo hovoria nasledujúce texty o Ježišovi ako o Synovi človeka?**

`Mat 16,27`

`Mat 24,27.30`

`Mat 25,31.32`

Všimnite si niektoré prvky v týchto pasážach. (1) Ježiš, Syn človeka, prichádza v sláve so svojimi anjelmi. (2) Oddelí ovce od capov (obraz súdu). (3) O osude národov a celého ľudstva sa rozhodne na celú večnosť.

**Aplikácia**

`Uvažuj o pomenovaní „Syn človeka“. Čo tento titul hovorí o Kristovom človečenstve? Ako Boh sa Ježiš stal jedným z nás, stal sa nám rovný, ale na rozdiel od nás nikdy nezhrešil. Akú nádej nám to ponúka v súvislosti (1) s poznaním Božej lásky k nám; (2) s pochopením, že sa dokáže vžiť do našich zápasov a dať nám v nich víťazstvo?`