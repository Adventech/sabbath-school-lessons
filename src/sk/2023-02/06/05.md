---
title:  Radikálny záväzok
date:  03/05/2023
---

> <p></p>
> <sup>29</sup>Ak ťa teda pravé oko zvádza na hriech, vylúp ho a odhoď od seba. Je pre teba totiž lepšie, ak zahynie jeden tvoj úd, ako keby celé tvoje telo bolo uvrhnuté do pekla. <sup>30</sup>A ak ťa zvádza na hriech tvoja pravá ruka, odtni ju a odhoď od seba. Je pre teba totiž lepšie, ak zahynie jeden tvoj úd, ako keby celé tvoje telo prišlo do pekla. (Mt 5,29.30)

**Osobné štúdium**

`Uvažuj o úvodnom texte (Mt 5,29.30). Považuješ Ježišove slová za radikálne? Prečo?`

Radikálne kroky sú nevyhnutné nie preto, že by sa Boh snažil urobiť náš život neznesiteľným, ale preto, že sme sa my a naša kultúra tak veľmi vzdialili od Božích zámerov. Ľudia často prekvapene otvárajú oči a kladú si otázku: Ako som mohol odísť od Boha tak ďaleko? Odpoveď je vždy rovnaká: od Boha odchádzame vždy nebadane, krok za krokom.

Znova uvažuj o úvodnom texte. Ježiš hovorí v kontexte sexuálneho hriechu. Uvedené princípy však môžeme aplikovať na náš postoj ku všetkým hriechom. A samozrejme, vzťahujú sa aj na náš rast v Kristovi vo všeobecnosti.

`Aký dôležitý bod nám Ježiš hovorí v texte Mt 5,29.30? Naozaj Ježiš chce, aby sme samých seba zmrzačili?`

Ježiš nás určite nevyzýva, aby sme si fyzicky ubližovali! Skôr nás volá, aby sme veľmi rozhodne a vážne pristupovali k tomu, ako uvažujeme a konáme. Všimnime si, že verše nehovoria, že sa máme modliť a že Boh okamžite odstráni hriešne sklony z našich životov. Niekedy to Boh môže láskavo urobiť za nás, ale často nás volá, aby sme sa radikálne zaviazali vzdať sa niečoho alebo začali robiť niečo, do čoho sa nám vôbec nechce. Aká len skúška to pre nás môže byť! Čím častejšie sa budeme rozhodovať správne, tým silnejší budeme a tým slabšia bude moc pokušenia v našich životoch.

**Aplikácia**

`Boh niekedy používa skúšky, aby upútal našu pozornosť, keď je okolo nás toľko hlučných rozptýlení. Práve v skúškach si uvedomujeme, ako ďaleko sme sa vzdialili od Boha. Skúška môže byť Božou výzvou, aby sme urobili radikálne rozhodnutie vrátiť sa k zámerom, ktoré má s nami náš Otec. Pred akým rozhodnutím stojíš v týchto dňoch ty? Čo ti môže pomôcť rozhodnúť sa správne?`