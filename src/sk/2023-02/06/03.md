---
title:  Videnie o 2300 večeroch a ránach a čas konca
date:  01/05/2023
---

> <p></p>
> <sup>17</sup>Potom pristúpil k miestu, kde som stál. Keď sa približoval, bol som ohromený a padol som na tvár. Prihovoril sa mi: „Pochop, človeče, že to videnie sa týka konca času.“ <sup>18</sup>Keď so mnou hovoril, ležal som v bezvedomí tvárou na zemi. Potom sa ma dotkol, postavil ma, kde som bol, <sup>19</sup>a povedal: „Dám ti vedieť, čo sa stane pri poslednom hroznom hneve, lebo sa to týka stanoveného konca. ... <sup>26</sup>Videnie o večere a ráne, o tom, čo ti bolo povedané, je pravdivé. Ty však to videnie udržuj v tajnosti, lebo sa týka vzdialenej budúcnosti.“ (Dan 8,17–19.26)

**Osobné štúdium**

`Uvažuj o úvodnom texte (Dan 8,17–19.26). Na aké časové obdobie sa podľa anjela vzťahuje videnie z Daniela 8 o 2300 večeroch a ránach? Prečo je dôležité porozumieť tomuto proroctvu?`

Niektorí tvrdia, že vo videní o 2300 večeroch a ránach ide o doslovné dni. Sú presvedčení, že malý roh z Daniela 8 sa vzťahuje na seleukovského vojenského vodcu Antiocha Epifana (216–164 pred Kristom), ktorý zaútočil na Jeruzalem a poškvrnil židovský chrám – a to aj napriek tomu, že 2300 dní nezodpovedá časovému rámcu daných udalostí. Tento výklad je však v rozpore s jasným pokynom anjela, že videnie sa vzťahuje na „čas konca“. Antiochus určite nežil v čase konca.

U Daniela 8 začína Gabriel svoje vysvetlenie proroctva o 2300 dňoch. Barana podľa neho predstavuje Médo-Perziu a cap (kozol) predstavuje Grécko (Dan 8,20.21). Hoci ďalšia entita nie je pomenovaná ako dve predchádzajúce, v prípade malého rohu ide očividne o Rím (Dan 8,9.23.24). Anjel potom opisuje akúsi nábožensko-politickú fázu Ríma a pridáva, že tento roh „pravdu zmietol na zem“ (Dan 8,10–12.25) a zasahoval do Kristovej nebeskej služby (Dan 8,10–12). Vyvrcholenie kapitoly, očistenie svätyne v Dan 8,14, je Božou odpoveďou na výzvu pozemských a náboženských mocností, ktoré si chceli privlastniť Božiu autoritu. Je súčasťou Božieho riešenia problému hriechu.

Gabriel je pripravený vysvetliť podrobnosti v Božom prorockom rozvrhu. Na konci ôsmej kapitoly môžeme jasne vidieť, že Daniel nerozumel časti videnia o 2300 večeroch a ránach (Dan 8,27). Skoršia časť o baranovi, capovi a malom rohu bola vysvetlená, dokonca aj s prvými dvomi mocnosťami, ktoré boli priamo predstavené menom (Dan 8,20.21). Očistenie svätyne však anjel zatiaľ nevysvetlil.

Anjel Gabriel, ktorý sa objavil v ôsmej kapitole, sa teraz opäť zjavuje u Daniela 9 a prorokovi hovorí: „Keď si sa začal modliť, vyšlo slovo a ja som prišiel, aby som ti ho oznámil, lebo si vzácny Bohu. Pochop to slovo a rozumej videniu...“ (Dan 9,23). Akému videniu? Ako zajtra uvidíme, ide o videnie o 2300 večeroch a ránach, o jedinú časť predchádzajúceho videnia, ktorú ešte Danielovi nevysvetlil.

**Aplikácia**

`Gabriel nazval Daniela „vzácny muž“ (Dan 10,11.19; „ľúby muž“ /Roh/, „miláčik“ /RKC/). Čo sa z toho dozvedáme o spojení medzi nebom a zemou?`