---
title:  Moc vzkriesenia
date:  16/05/2023
---

> <p></p>
> <sup>15</sup>Preto aj ja, keď som počul o vašej viere v Pána Ježiša a o láske ku všetkým svätým, <sup>16</sup>neprestávam za vás ďakovať, keď vás spomínam vo svojich modlitbách, <sup>17</sup>aby vám Boh nášho Pána Ježiša Krista, Otec slávy, keď ho poznávate, dal Ducha múdrosti a zjavenia, <sup>18</sup>aby osvietil oči vášho srdca, aby ste vedeli, k akej nádeji vás povolal, aké je bohatstvo slávy jeho dedičstva medzi svätými <sup>19</sup>a aká nesmierna veľkosť jeho moci pre nás, ktorí veríme tak, ako v nás pôsobí jeho mocná sila. <sup>20</sup>Tú dokázal na Kristovi, keď ho vzkriesil z mŕtvych a posadil v nebi po svojej pravici <sup>21</sup>nad každé kniežatstvo, moc, silu, panstvo a nad každé meno, ktoré sa spomína nielen v tomto, ale aj v budúcom veku. <sup>22</sup>A všetko mu podrobil pod jeho nohy. Jeho však, ako hlavu nad všetkým, dal Cirkvi, <sup>23</sup>ktorá je jeho telom, plnosťou toho, ktorý napĺňa všetko vo všetkom. (Ef 1,15–23)

**Osobné štúdium**

Vzkriesenie je odpoveďou na ľudskú bezmocnosť. Keď uvažujeme o Ježišovom živote a o jeho smrti a vzkriesení, často myslíme na to, že vďaka jeho smrti sme sa stali pred Bohom spravodlivými. A je to, samozrejme, pravda.

Vzkriesenie však dodáva spáse špecifický rozmer. Po prvé, vzkriesenie Ježiša Krista nám ukazuje, že jedného dňa budeme vzkriesení aj my. Po druhé, vďaka vzkrieseniu Ježiš teraz sedí po pravici Otca a má moc a autoritu. Mocou, ktorú má vzkriesenie, chce Boh obdarovať aj nás dnes.

`Uvažuj o úvodnom texte (Ef 1,15–23). Apoštol Pavol hovorí o Božej moci. Čo sa z tohto textu dozvedáme o moci vzkriesenia? Akú nádej nachádzaš v týchto veršoch pre seba? V čom je pre teba zasľúbenie z týchto veršov najdôležitejšie?`

Apoštol sa modlí, aby Efezania pochopili skutočnosti, ktoré je možné správne pochopiť len s Božou pomocou: (1) existuje nádej, že človek sa môže zmeniť a žiť večne, k čomu nás Ježiš povolal; (2) poznáme moc, ktorá sa zjavila pre nás.

Pavol potom opisuje, akou úžasnou mocou nás chce Boh obdariť. Je to tá istá moc, ktorá vzkriesila Ježiša k životu a ktorou ho Boh posadil po svojej pravici.

To však nie je všetko. Po vzkriesení Ježiš prijal moc vládnuť a dať svojim nasledovníkom všetko, čo potrebujú – pre celú večnosť.

**Aplikácia**

`Urob si zoznam oblastí, v ktorých práve teraz najviac potrebuješ moc vzkrieseného Krista. Potom sa modli, aby v nich táto moc pôsobila. Čo môžeš ty sám robiť vo svojom živote lepšie? Ktoré rozhodnutia umožnia Božej moci pôsobiť v tvojom živote v plnosti?`