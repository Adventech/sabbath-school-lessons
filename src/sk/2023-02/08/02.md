---
title:  Štedrosť nášho nebeského Otca
date:  14/05/2023
---

> <p></p>
> <sup>31</sup>Čo k tomu dodať? Ak je Boh za nás, kto je proti nám? <sup>32</sup>Ako by nám ten, ktorý neušetril vlastného Syna, ale vydal ho za nás všetkých, nedaroval s ním všetko? <sup>33</sup>Kto bude žalovať na Božích vyvolených? Je to Boh, ktorý ospravedlňuje. <sup>34</sup>Kto ich odsúdi? Je to Ježiš Kristus, ktorý zomrel, ba čo viac, bol vzkriesený z mŕtvych, je po Božej pravici a prihovára sa za nás. <sup>35</sup>Kto nás odlúči od Kristovej lásky? Súženie alebo úzkosť, prenasledovanie alebo hlad, nahota, nebezpečenstvo alebo meč? (Rim 8,31–35)

**Osobné štúdium**

Každému už zrejme napadla myšlienka: Keby bol Boh dobrý, určite by pre mňa urobil to alebo ono! Uvažujeme o situácii, v akej sa nachádzame a rozmýšľame, či nás Boh má naozaj rád. Veď keby nás naozaj mal rád, náš život by musel vyzerať inak. Nie?

Existujú dva dôvody, ktoré nás najčastejšie vedú k pochybnostiam o Božej dobrote. (1) Keď v srdci horíme túžbou po niečom, o čom sme presvedčení, že je to dobré, a predstava, že Boh by chcel pre nás niečo úplne iné, nám pripadá absurdná. (2) O Božej dobrote môžeme pochybovať aj preto, lebo naša skúsenosť je v rozpore s tým, čomu veríme. Ak niečo dobre vyzerá, ak sa pri niečom cítime príjemne, ak niečo výborne chutí alebo pôsobí dobrým dojmom, potom to predsa musí byť dobré. A keď nemôžeme dosiahnuť naplnenie našich túžob, hneváme sa na Boha.

Viera teda vstupuje do deja práve vtedy, keď sme v pokušení pochybovať o Bohu a jeho láske.

`Uvažuj o texte Rim 8,28–39. Apoštol Pavol hovorí o Božej dobrote voči nám. Čo môže podľa týchto veršov uchrániť našu myseľ pred pochybnosťami o Božej dobrote?`

Vo verši 32 je obsiahnutá dôležitá pravda, ktorej prijatie nás môže chrániť pred pochybnosťami spôsobenými ťažkosťami, v ktorých sme sa ocitli. „Ako by nám ten, ktorý neušetril vlastného Syna, ale vydal ho za nás všetkých, nedaroval s ním všetko?“ (Rim 8,32) Ako nám vôbec môže napadnúť myšlienka, že Boh, ktorý poslal Ježiša, aby za nás zomrel, sa potom stal lakomým a skúpym?

Pravdu o Božej štedrosti voči nám dokazuje smrť Ježiša Krista. Práve táto skutočnosť musí mať silnejší vplyv na našu myseľ než všetky pochybnosti, ktoré sa v nás rodia počas skúšok.

**Aplikácia**

`Kedy má pravda o Božej dobrote na teba silnejší vplyv než tvoje pochybnosti? Prečo je to tak? Skús stráviť nejaký čas uvažovaním o tom, že Boh dovolil, aby Ježiš zomrel namiesto teba. Obdivuhodná Božia štedrosť sa rôznymi spôsobmi prejavuje aj dnes v živote každého z nás. Aký význam to má pre tvoju vieru?`