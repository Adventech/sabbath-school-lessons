---
title:  Zostať verný, aj keď Boha nevidím
date:  18/05/2023
---

> <p></p>
> <sup>27</sup>Prečo hovoríš Jákob, prečo vravíš, Izrael: „Skrytá je moja cesta pred Hospodinom a moje právo uniká môjmu Bohu?“ <sup>28</sup>Či nevieš? Nepočul si? Hospodin je večný Boh, ktorý stvoril končiny zeme; neunaví sa, neustane, jeho múdrosť nemožno preskúmať. <sup>29</sup>On dáva silu unavenému a bezmocnému veľkú udatnosť. <sup>30</sup>Mladíci sa unavia a ustanú, mládenci sa potkýnajú na každom kroku. <sup>31</sup>Tí však, čo očakávajú Hospodina, dostávajú novú silu, ako orly stúpajú na krídlach, budú utekať a neustanú, pôjdu a nevyčerpajú sa. (Iz 40,27–31)

**Osobné štúdium**

Je nepríjemné žiť s pocitom, že naše trápenie a starosti nikoho nezaujímajú. Ale myslieť si, že o tom nevie ani Boh alebo mu na tom nezáleží, je oveľa bolestivejšie.

Judejcom v babylonskom vyhnanstve sa zdalo, že Boh sa o nich prestal zaujímať. Do vyhnanstva sa dostali pre svoje hriechy a mali pocit, že Boh ich definitívne opustil. Izaiáš im však prináša slová útechy (Izaiáš 40). Je to veľmi povzbudzujúci text, v ktorom prorok hovorí o Bohu nežným a láskyplným spôsobom: „Ako pastier bude pásť svoje stádo, svojím ramenom ho zhromaždí, baránky vezme do náručia a tie, čo pridájajú, nežne bude viesť.“ (Iz 40,11) Keď však ich utrpenie trvalo pridlho, hovorili: Kde si, Pane? Nemáme nijaký dôkaz, že vôbec si alebo že sa o nás staráš!

`Uvažuj o úvodnom texte (Iz 40,27–31). Akým spôsobom Izaiáš opisuje Boha? Ako jeho slová zaznamenané vo verši 27 odpovedajú na obavy Júdu a Izraela?`

V knihe Ester sa stretávame s ďalšou skupinou ľudí, ktorí mali pocit, že Boh na nich zabudol alebo sa o nich nezaujíma. V tejto knihe nenachádzame dokonca ani jednu priamu zmienku o Bohu. Napriek tomu sa v príbehu pred nami odvíja dráma o tom, ako Boh zasahuje a zachraňuje svoj ľud pred nezmeniteľným a zničujúcim kráľovským zákonom. Tento príbeh nie je len opisom minulých udalostí, ale je symbolom budúcich čias, keď bude Boží ľud opäť prenasledovaný a pôjde mu o život (Zj 13,15). V ťažkostiach a problémoch môžeme byť vo veľkom pokušení dospieť k názoru, že Boh svoj ľud určite opustil. Nemusíme však mať strach. Ten istý Boh, ktorý počas dejín zachraňoval svojich vyvolených (ako napríklad v príbehu Ester), zachráni svoj ľud aj v čase poslednej krízy.

**Aplikácia**

`Čítali sme, ako Izaiáš predstavil Hospodina vyhnancom. Ako by si ty predstavil Boha ľuďom, ktorí majú pocit, že Boh z ich života zmizol a opustil ich? Ako by si ich učil hľadieť očami viery, aby neboli závislí od toho, ako vnímajú svet svojimi ľudskými očami?`