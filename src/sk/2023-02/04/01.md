---
title:  Bojte sa Boha a vzdajte mu slávu
date:  15/04/2023
---

### Texty na tento týždeň
Zjavenie 14; 1Moj 22,12; Kaz 12,13, 14; Kol 3,1, 2; Heb 12,1, 2; 1Kor 3,16, 17

**Úvodný text**
> „V tomto je trpezlivosť svätých, ktorí zachovávajú Božie prikázania a vieru Ježiša.“ (Zj 14,12)

Dánsky filozof a spisovateľ Søren Kierkegaard vyrozprával podobenstvo o čase konca. V zákulisí veľkého divadla vypukne požiar. Klaun, ktorý vystupuje v predstavení, vyjde varovať divákov: Utečte, budova je v plameňoch! Publikum má pocit, že ide len o podarený vtip, súčasť predstavenia. Preto na klaunovu výzvu reaguje smiechom a potleskom. Ten opakovane kričí: Utečte! Bežte preč! Ale čím dôraznejšie kričí, tým väčší potlesk zaznieva. Kierkegaard bol presvedčený, že takto nejako sa bude odohrávať koniec sveta – a to navyše za všeobecného potlesku chytrákov, ktorí sú presvedčení, že ide o vtip.

Koniec sveta a udalosti, ktoré mu budú predchádzať, nie sú, ako vieme, v žiadnom prípade vtipnou záležitosťou. Svet čelí najvážnejšej kríze od potopy. Samotný Peter použil príbeh o potope ako symbol konca a svojich adresátov varoval, že tak ako starý svet zahynul vodou, na konci časov „sa nebesia s rachotom pominú, živly sa rozplynú v ohni a zem i jej diela budú súdené“ (2Pet 3,10). Keďže sme boli varovaní pred tým, čo príde, musíme byť na to pripravení aj my.

**Osnova lekcie**

Hlavnou témou tejto lekcie sú prvé slová výzvy prvého anjela: „Bojte sa Boha a vzdajte mu česť!“ Zameriame sa na to, čo v biblickom kontexte znamená „báť sa“ Boha, a ako vyzerá život na Jeho slávu.

`Zj 14,7: „Bojte sa Boha!“`

`Zj 14,7: „Bojte sa Boha“ – výzva dať Boha na prvé miesto (nedeľa a utorok)`

`Zj 14,7; 5Moj 6,1.2: „Bojte sa Boha“ – výzva poslúchať Boha (pondelok)`

`Zj 14,7; Rim 12,1.2: „Vzdajte mu česť!“ (streda)`

`Heb 4,14–16 a Heb 7,25: Život v bázni a na oslavu Boha (štvrtok)`