---
title:  Žiť život zameraný na Boha
date:  18/04/2023
---

> <p></p>
> Hľadajte však najprv Božie kráľovstvo a jeho spravodlivosť a toto všetko sa vám pridá. (Mat 6,33)

> <p></p>
> <sup>1</sup>Ak ste teda boli spolu s Kristom vzkriesení, hľadajte to, čo je hore, kde Kristus sedí po pravici Boha. <sup>2</sup>Myslite na to, čo je hore, nie na to, čo je na zemi. (Kol 3,1.2)

> <p></p>
> <sup>1</sup>Preto aj my, obklopení takým veľkým zástupom svedkov, odhoďme všetku príťaž a hriech, čo nás opantáva a vytrvajme v behu, ktorý máme pred sebou. <sup>2</sup>Upierajme zrak na Ježiša, pôvodcu a završovateľa našej viery. Miesto radosti, ktorá sa mu ponúkala, pretrpel muky na kríži, pohrdol potupou a teraz sedí po pravici Božieho trónu. (Heb 12,1.2)

**Osobné štúdium**

V dobe konzumu, keď sa svetské hodnoty stali stredobodom záujmu ľudí, nás nebesia vyzývajú, aby sme sa odvrátili od tyranie sebeckosti a otroctva nafúknutej dôležitosti a postavili Boha do stredu nášho života. Pre niektorých sa celý svet točí len okolo majetku a peňazí. Iných láka rozkoš alebo moc. Ďalší sa sústreďujú na šport, hudbu alebo zábavu. Posolstvo Zjavenia je jasnou výzvou, aby sme sa Boha báli, rešpektovali Ho a uctievali ako skutočný stred života.

**Čo tieto pasáže hovoria o tom, že Boh je skutočným centrom nášho života?**

`Mat 6,33`

`Kol 3,1.2`

`Heb 12,1.2`

Ústredným problémom záverečného pozemského konfliktu je boj o myseľ človeka. Ide o ozajstnú vernosť a podriadenie sa Božej vôli a moci.

Posledný boj vo veľkom spore medzi dobrom a zlom sa odohráva o to, čo bude ovládať naše myšlienky. Apoštol Pavol nás napomína: „Nech je také zmýšľanie vo vás, aké bolo aj v Kristu Ježišovi“ (Fil 2,5; Roh). Myseľ je pevnosťou našej existencie. Je to prameň našich činov. Slovo „nech“ v tomto kontexte poukazuje na to, že si máme sami vybrať, čo bude ovládať náš život. Hovorí o dobrovoľnom rozhodnutí, čine vôle. Voľba mať Kristovu myseľ je voľbou, ktorá Ježišovi umožňuje, aby formoval naše myslenie tým, že našu myseľ naplní hodnotami večnosti. Naše činy odhaľujú, na čo sa zameriava naše uvažovanie. Báť sa Boha znamená postaviť ho v našom živote na najdôležitejšie miesto.

Keď sa sústredíme na to, že máme ovládať svoje myšlienky, môže (ale nemusí) sa nám dariť sústrediť sa na to, čo je správne. Problém je často v tom, že ak sa vedome nesnažíme správne zamerať svoje uvažovanie a našu myseľ naplní to, čo je „na zemi“, naše hriešne uvažovanie bude prirodzene inklinovať k hodnotám, ktoré uznáva tento svet. Preto sa musíme, ako povedal Pavol, vedome a zámerne rozhodnúť, využívajúc posvätný dar slobodnej vôle, myslieť na to, „čo je hore“.

**Aplikácia**

`„Napokon, bratia, upriamte svoju myseľ na všetko, čo je pravdivé, čestné, spravodlivé, čisté, láskyhodné a úctyhodné, to, čo je cnostné a chvályhodné.“ (Fil 4,8) Ako sa môžeš naučiť konať podľa Pavlovej výzvy?`