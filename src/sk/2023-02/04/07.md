---
title:  Podnety na zamyslenie
date:  21/04/2023
---

Zamyslime sa nad úžasnými Pavlovými slovami vo verši Heb 7,25. Pavol hovorí o Ježišovi ako o našom veľkňazovi, ktorý „môže aj dokonale spasiť tých, čo prostredníctvom neho prichádzajú k Bohu“. Dokonale spasiť. Grécke slovo pre „dokonale“ znamená „úplne, kompletne, dokonale“. Je to Ježiš, ktorý nás zachraňuje; našou úlohou je odovzdať sa Mu a obhajovať Jeho víťazstvo za nás. V otázke spasenia musíme dôverovať práve Jemu, nie sebe a vlastným schopnostiam.

„Silu výrazu bojte sa Boha v Zjavení môžeme vnímať ako poslednú Božiu výzvu ľudstvu, aby si Ho zvolilo za svojho slávneho a majestátneho Boha, ... ktorý zvíťazí nad silami zla, ktoré sú namierené proti Nemu a Jeho plánu s ľuďmi (Zj 14,9–11). Tento strach sa neprejavuje, aspoň nie zatiaľ (porovnaj Zj 6,14–17), v hrôze a chvení, ale v radostnom a láskyplnom podriadení sa Božiemu zákonu a Jeho výlučnému uctievaniu. Žiadna iná moc by nemala byť uznaná ako hodná takejto oddanosti a lojality. V skutočnosti neexistujú žiadne iné možnosti, pretože to, čo sa ukazuje na horizonte kozmického konfliktu, sú činy démonických síl, ktoré sú určené na zánik (Zj 16,13.14; 17,14; 20,11–15). Bázeň pred Hospodinom je preto pozitívnym božským pozvaním... postaviť sa na Božiu stranu v kozmickom konflikte, aby sme sa postavili pred Jeho najslávnejšiu prítomnosť, naplnení radosťou z večného spoločenstva s Ním (Zj 21,3–4; 22,3–5).“ (Ángel Manuel Rodríguez, „Uzavretie kozmického konfliktu: Úloha posolstva troch anjelov“, s. 27.)

**Námety na spoločné uvažovanie**

`Premýšľajte o neuveriteľnej moci Boha, Toho, ktorý stvoril a udržiava celý vesmír. Vôbec nedokážeme pochopiť myšlienku nekonečného vesmíru; ako by sme potom mohli začať chápať jeho Stvoriteľa? Zamyslite sa nad tým, o koľko väčší, rozsiahlejší a mocnejší je oproti nám. A tento Boh nás jedného dňa bude súdiť? Ako nám tieto skutočnosti pomáhajú porozumieť myšlienke „báť sa Boha“ a čo to znamená?`

`Ako sa môžeme vyhnúť zákonníctvu, keď hovoríme o biblických konceptoch svätosti a víťazstva? Prečo musíme vždy pamätať na to, že to bolo Kristovo víťazstvo pre nás na kríži, ktoré jediné zostáva základom našej nádeje na spásu, bez ohľadu na naše víťazstvá (alebo často aj zlyhania) tu a teraz?`

`Prečo aj napriek všetkým prísľubom víťazstva nad hriechom často zlyhávame a nežijeme podľa štandardu spravodlivosti, ktorý pre nás vytvoril sám Ježiš a ktorý nám sľubuje, že by mohol byť aj náš? Aké chyby robíme, keď nedovolíme Bohu, aby v nás vykonal dielo, ktoré zasľúbil?`

Západ slnka: 19.43