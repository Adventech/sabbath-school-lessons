---
title:  Vzdávajme slávu Bohu
date:  19/04/2023
---

> <p></p>
> <sup>1</sup>Povzbudzujem vás teda, bratia, pre Božie milosrdenstvo, aby ste odovzdávali svoje telá ako živú, svätú, Bohu príjemnú obetu, ako vašu rozumnú službu Bohu. <sup>2</sup>A nepripodobňujte sa tomuto svetu, ale premeňte sa obnovením zmýšľania, aby ste vedeli rozoznať, čo je Božia vôľa, čo je dobré, čo mu je príjemné, čo je dokonalé. (Rim 12,1.2)

**Osobné štúdium**

Pri štúdiu použitia slovného spojenia „vzdať slávu Bohu“ (Zj 14,7) v Starej zmluve zistíme zaujímavú skutočnosť. Toto slovné spojenie sa pomerne často objavuje v kontexte Božieho súdu (Joz 7,19; 1Sam 6,5; Jer 13,15.16; Mal 2,2). Je to teda rovnaké ako v posolstve prvého anjela (Zj 14,7). Túto myšlienku vidíme aj v Zj 19,1.2: „Haleluja! Spása, sláva a moc nášmu Bohu, lebo jeho súdy sú pravdivé a spravodlivé.“

`Preštuduj si nasledujúce texty. Čo hovoria o spôsobe, akými môžeme oslavovať Boha?`

`1Kor 3,16.17`

`1Kor 6,19.20`

`1Kor 10,31`

Podľa apoštola Pavla sú naše telá svätyňou, príbytkom Ducha Božieho, chrámom posväteným Božou prítomnosťou. Písmo nám dáva jasnú výzvu oslavovať Boha v každom aspekte nášho života. Keď je Boh stredobodom nášho života, našou jedinou túžbou je vzdať Mu slávu, či už vzťahmi s druhými ľuďmi, svojím konaním a vystupovaním, alebo aj oblečením či stravou. Bohu vzdávame slávu, keď svetu odhaľujeme charakter Božej lásky prostredníctvom nášho záväzku konať Jeho vôľu. Táto skutočnosť nadobúda dôležitý rozmer vo svetle súdu na konci sveta.

`Prečítaj si Rim 12,1.2. Akú výzvu adresuje Pavol veriacim? Ako to súvisí s našimi každodennými rozhodnutiami?`

Novozmluvné grécke slovo pre „telá“ v tejto pasáži je somata, čo by sme mali chápať ako súhrn toho, kým sme – telo, myseľ a emócie. Phillipsov preklad Biblie prekladá výraz „rozumná služba“ ako „akt inteligentného uctievania“. Inými slovami, keď sa úplne zaviažeme „báť sa Boha“ a „oslavovať Ho“ vo všetkom, čo robíme, pričom Mu dávame svoju myseľ, telo a emócie, je to akt múdreho, premysleného a rozumného uctievania. A okrem toho, vo svetle Božieho súdu je naozaj rozumné dbať na poslušnosť Bohu.

**Aplikácia**

`Darí sa ti uctievať Boha celým životom? Čo je pre teba ťažšie? Uctievať Boha tým, čo konáš, alebo tým, čo vyznávaš? Ako by to malo byť?`