---
title:  Bojte sa Boha
date:  16/04/2023
---

> <p></p>
> Volal mohutným hlasom: „Bojte sa Boha a vzdajte mu slávu, lebo prišla hodina jeho súdu. Klaňajte sa tomu, ktorý stvoril nebo i zem, more i pramene vôd.“ (Zj 14,7)

**Osobné štúdium**

Cieľom knihy Zjavenie pre našu generáciu je pomôcť ľuďom pripraviť sa na Ježišov skorý návrat a zjednotiť sa s Ním pri odovzdávaní Jeho posolstva pre čas konca svetu. Zjavenie odhaľuje plány Boha a plány satana. Predstavuje poslednú Božiu výzvu, Jeho naliehavé, večné, univerzálne posolstvo pre celé ľudstvo.

`Uvažuj o naliehavej výzve apoštola Jána, týkajúcej sa konca času v Zjavení 14,7. (Pozri tiež 1Moj 22,12; Ž 89,7; Prísl 2,5; Kaz 12,13, 14 a Ef 5,21.) Aké konkrétne pokyny zaznievajú v tomto texte?`

Grécke sloveso vyjadrujúce prežívanie „strachu“ v Zjavení 14,7 je phobeó. Používa sa tu nie v zmysle strachu z Boha, ale v zmysle úcty, bázne a rešpektu. Vyjadruje myšlienku absolútnej vernosti Bohu a úplného odovzdania sa Jeho vôli. Je to postoj mysle, ktorý je zameraný na Boha, nie na vlastné ja. Je to opak Luciferovho postoja vyjadreného u Izaiáša 14,13.14, keď si vo svojom srdci hovorí: „13Do nebies vystúpim, až nad Božie hviezdy vyvýšim svoj trón, sídliť chcem na vrchu zhromaždenia, na najkrajnejšom severe. 14Vystúpim do výšin oblakov, prirovnám sa k Najvyššiemu.“ V protiklade k takémuto uvažovaniu stojí Kristus, ktorý, „hoci mal Božiu podobu ... ponížil sa a stal sa poslušným až na smrť, a to smrť na kríži“ (Fil 2,6.8).

Podstata veľkého sporu sa týka podriadenia sa Bohu. Lucifer bol sebecký. Odmietal sa podriadiť akejkoľvek autorite okrem svojej vlastnej. Namiesto toho, aby sa Lucifer podriadil Tomu na tróne, chcel vládnuť z trónu. Zjednodušene povedané, báť sa Boha znamená postaviť ho na prvé miesto v našom myslení. Znamená to zriecť sa sebectva a pýchy. Znamená to žiť život úplne pre Neho.

Ide o veľmi dôležitú skutočnosť, ktorú podčiarkuje to, že ide o prvé slová zaznievajúce z úst prvého z troch anjelov.

Musíme byť preto v strehu.

**Aplikácia**

`Aká je tvoja skúsenosť s bázňou pred Bohom? Ako by si niekomu pozitívnym spôsobom vysvetlil, prečo je dôležité a prínosné „báť sa Boha“?`