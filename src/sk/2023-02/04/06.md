---
title:  Charakter a spoločenstvo
date:  20/04/2023
---

> <p></p>
> <sup>11</sup>A on ustanovil jedných za apoštolov, iných zasa za prorokov a iných za zvestovateľov evanjelia, iných ustanovil za pastierov a učiteľov, <sup>12</sup>aby pripravovali svätých na dielo služby, na budovanie Kristovho tela, <sup>13</sup>až kým všetci nedospejeme k jednote viery a poznania Božieho Syna, v dokonalého človeka, ktorého mierou dospelosti je plnosť Krista. <sup>14</sup>Aby sme už neboli nedospelí, sem-tam hádzaní a zmietaní závanom hocijakého učenia – ľudskou úskočnosťou, chytráctvom a úkladným zvádzaním na blud. <sup>15</sup>Buďme pravdiví v láske, aby sme vo všetkom dorastali v Krista. On je hlava, <sup>16</sup>z neho rastie celé telo, pevne spojené vzájomne sa podporujúcimi kĺbmi a buduje sa v láske podľa toho, ako je dané každej časti. (Ef 4,11–16)

**Osobné štúdium**

V známej piesni dua Simon & Garfunkel zaznievajú slová „Som skala, som ostrov“. Cítili ste sa niekedy osamotení, alebo ste naopak chceli zostať sami a mať od ostatných pokoj? Možno ste dokonca počuli ľudí hovoriť: „Moja cesta s Bohom je moja súkromná záležitosť. Nie je to niečo, o čom by som chcel hovoriť.“

`Uvažuj o texte Ef 4,11–16. O čo Pavlovi ide v týchto veršoch? Akú úlohu prisudzuje spoločenstvu veriacich?`

Keď Pavol píše Efezanom, opisuje cirkev ako telo. Ježiš je hlavou a jeho ľud tvorí zvyšok tela. Ak sa pozrieme na Ef 4,13, všimneme si cieľ života v takomto spoločenstve, ktorým je dospieť k „plnosti Krista“. A práve preto potrebujeme jeden druhého!

Za určitých okolností je pravdaže možné byť kresťanom úplne sám. Bolo to tak u mnohých ľudí, ktorí po stáročia prežívali prenasledovanie alebo výsmech. Dá sa dokonca hovoriť o tom, že niekedy je priam nevyhnutné, aby človek zostal sám a chránil tak seba aj ostatných. Viera takýchto ľudí môže byť svedectvom o Božej moci. Apoštol Pavol však kladie dôraz na niečo iné: plnosť v Kristovi dosahujeme a prežívame vtedy, keď spolupracujeme s ostatnými veriacimi vo vzájomnom spoločenstve viery.

`Uvažuj znova o úvodných veršoch. Čo sa podľa Pavla musí stať, kým sa v našom kresťanskom spoločenstve zjaví Kristova plnosť?`

`V čom sa líši svedectvo spoločenstva, ktoré odhaľuje Kristovu plnosť, od jednotlivca, ktorý odhaľuje Kristovu plnosť? Aké to má dôsledky v kontexte veľkého sporu? Pozri text Ef 3,10.`

**Aplikácia**

`Je ľahké byť milým, keď sme sami alebo s cudzími ľuďmi, ale oveľa ťažšie je byť milý k ľuďom, ktorých buď skutočne dobre poznáte, alebo ich nemáte radi. To znamená, že keď týmto ľuďom neustále preukazujeme milosť a láskavosť, poskytujeme neodolateľné svedectvo o pravde o Bohu.`