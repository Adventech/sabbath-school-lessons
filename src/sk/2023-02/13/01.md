---
title:  Ožiarení Božou slávou
date:  17/06/2023
---

### Texty na tento týždeň
1Tes 5,1–6; Ján 8,32; Zj 18,1; Zj 4,11; 2Moj 33,18.19; Zj 5,6.12; Zj 13,8

**Úvodný text**
> „Potom som videl zostupovať z neba iného anjela, ktorý mal veľkú moc. Jeho slávou sa rozžiarila zem.“ (Zj 18,1)

Skôr či neskôr sa konečné udalosti stanú realitou. Nevieme presne kedy ani ako – to nám oznámené nebolo. V Písme sa však dozvedáme dosť. Do platnosti vstúpi zákon či nariadenie, ktoré bude vynucovať dodržiavanie nedele, čo bude v rozpore s Božím prikázaním o zachovávaní soboty. Zjavenie nám odhaľuje základný konflikt, rozhodujúce postavy a v širšom rozsahu nám ukazuje, čo sa bude diať. Namiesto uctievania Toho, „ktorý stvoril nebo i zem, more i pramene vôd“ (Zj 14,7), všetci tí, „ktorých meno nie je zapísané v knihe života Baránka zabitého od založenia sveta“ (Zj 13,8), budú uctievať šelmu a jej obraz. A mená všetkých tých, ktorí sa rozhodli nasledovať Pána Ježiša Krista a zachovávať Jeho prikázania, zostávajú v knihe života. Určite je lepšie mať meno zapísané v Božej knihe než v nejakom pochybnom ľudskom registri.

Boh vzbudil Cirkev adventistov siedmeho dňa, aby zvestovala toto posolstvo svetu. Preto potrebujeme, aby sme sa my sami obrátili k pravde tak, ako sa zjavuje v Ježišovi, a aby sme sa nechali premeniť „večným evanjeliom“ zo Zj 14,6, ktoré je zamerané na Kristovu smrť za nás. V Kristovi máme istotu našej záchrany pre večnosť.

**Osnova lekcie**

Záverečná lekcia je celkovým zhrnutím štúdia témy posolstva troch anjelov. Poukáže na Božiu múdrosť, s ktorou prorocky pripravil cirkev na nebezpečenstvá v závere dejín, ale tiež na jeho víziu: mať tu Ježišových nasledovníkov, ktorí navzdory prichádzajúcim zvodom a lžiam ponesú svetu verne evanjelium o obetovanom Baránkovi a o jeho pravde, ktorá víťazí.

`1Tes 5,1–6: Kto je pripravený, nie je zaskočený (nedeľa)`

`Ján 7,17: Znalosť Božej pravdy ako ochrana pred zvodmi (pondelok)`

`Zj 18,1; Hab 2,14: Poslanie: priniesť svetu Božiu pravdu (utorok)`

`Zj 19,1 a Zj 21,25.26: Vízia: svet naplnený Božou slávou (streda)`

`Zj 21,22.23; 22,1–3: Hlavná téma nášho posolstva: Baránok! (štvrtok)`