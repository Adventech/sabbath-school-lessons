---
title:  Trpiaci Boh
date:  22/06/2023
---

> <p></p>
> Tam učeníkov posilňovali na duchu a povzbudzovali ich, aby vytrvali vo viere; pripomínali, že do Božieho kráľovstva máme vojsť cez mnohé súženia. (Sk 14,22)

> <p></p>
> Veď vám sa dostala milosť pre Krista, aby ste v neho nielen verili, ale za neho aj trpeli. (Flp 1,29)

> <p></p>
> A všetci, čo chcú žiť zbožne v Ježišovi Kristovi, budú prenasledovaní. (2Tim 3,12)

**Osobné štúdium**

Ľudia zvyknú hovoriť: Kým sme tu na tomto svete, budeme trpieť. Taký je údel padlého stvorenia. Biblia nám nesľubuje život bez utrpenia. Čo však naozaj hovorí Písmo?

**Uvažuj o úvodných textoch. Čo hovoria o utrpení?**

`Sk 14,22`

`Flp 1,29`

`2Tim 3,12`

Aj keď prechádzame utrpením a bolesťou, mali by sme si uvedomiť nasledovné skutočnosti:

(1) Ježiš Kristus, trpel viac než ktokoľvek z nás. Na kríži „on niesol naše choroby a naše bolesti ho obťažili“ (Iz 53,4). Utrpenie, ktorým prechádzame my ako jednotlivci, niesol Ježiš za nás všetkých. Toho, ktorý bol bezhriešny, Boh „urobil za nás hriechom“ (2Kor 5,21). Ježiš trpel tak, ako si to my, hriešne bytosti, ani nevieme predstaviť.

(2) Boh trpí v našej bolesti s nami. „V každom ich súžení mal aj on súženie.“ (Iz 63,9 Roh) Boh prostredníctvom proroka Zachariáša povedal: „Kto sa vás dotkne, dotýka sa zrenice môjho oka.“ (Zach 2,12)

(3) Keď trpíme, pamätajme na ovocie Ježišovho utrpenia. Vďaka Ježišovej obeti sme dostali nádherné zasľúbenia naplnené nádejou a povzbudením.

**Aké zasľúbenia nachádzaš v týchto textoch?**

`Jn 10,28`

`Rim 6,23`

`Tít 1,2`

`1Jn 2,25`

Na svete budeme prežívať bolesť a utrpenie. Máme však zasľúbenia a nádej. Vďaka Ježišovi, vďaka tomu, že niesol trest za náš hriech, vďaka zasľúbeniam evanjelia, – že vo viere sa už teraz môžeme stať dokonalými v Ježišovi, – máme zasľúbenie večného života. Vďaka Ježišovmu dielu, vďaka plnosti jeho dokonalého života a vďaka jeho dokonalej obeti môžeme mať istotu, že náš život, naplnený bolesťou, sklamaním a stratami, nie je nič viac než krátky okamih, záblesk, ktorý trvá len krátku chvíľu a potom pominie. Toto zasľúbenie máme len vďaka Ježišovmu utrpeniu, ktoré niesol, aby jedného dňa, ktorý čoskoro príde, uvidel „z námahy svojej výsledok“ (Iz 53,11 Roh).

**Aplikácia**

`Na naplnenie ktorých zasľúbení sa najviac tešíš? Prečo?`