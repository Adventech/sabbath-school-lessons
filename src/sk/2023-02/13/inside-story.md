---
title:  Misijný príbeh
date:   23/06/2023
---

#### Výchova chlapců ke čtení Bible

_Andrew McChesney_

V čem spočívá tajemství, jak naučit dítě trávit osobní čas s Bohem?

Christian Müller, argentinský dobrovolník ve škole adventistů sedmého dne v kyrgyzském Tokmok, mě překvapil svou odpovědí, když jsme spolu u něj doma hovořili. Byl jsem ve městě, abych sbíral misijní příběhy pro Adventistickou misii.

Christian mi řekl, že jeho šestiletý syn Tomáš ho toho rána vyrušil z osobní pobožnosti.

"Normálně bych ho požádal, aby počkal," řekl mi Christian. "Ve svých malých rukou však držel svou Bibli a řekl: 'Tati, já nerozumím tomu, co čtu. Můžeš mi pomoct?' Co jiného jsem mohl udělat než mu pomoci?"

Vyjádřil jsem údiv nad tím, že tak malý chlapec si ráno čte ve své Bibli. Nemohl jsem tomu uvěřit, když mi Christian vysvětlil, že Tomáš a jeho sedmiletý bratr Lukáš čtou ze svých Biblí každé ráno.

"Jak jsi je naučil mít ranní pobožnosti?" zeptal jsem se.

Christian se na chvíli zamyslel a odpověděl: "Vlastně jsem je nikdy neučil, aby měli ranní pobožnosti".

Chlapci začali mít osobní pobožnosti přibližně v době, kdy se učili chodit. Christian a jeho žena Romina seděli každé ráno ve svém domě v Argentině na opačných stranách kuchyňského stolu a četli si Bibli při osobních pobožnostech. Chlapci se probouzeli a přirozeně chtěli být se svÿmi rodiči. Když vylezli z postele, našli otce a matku v kuchyni. Christian chlapcům od začátku říkal, že je pro tatínka a maminku velmi důležité trávit ráno čas s Bohem a že chlapci nemohou ranní pobožnost přerušovat. Pokud chtěli chlapci zůstat v kuchyni, museli být potichu a mít vlastní pobožnost. Chlapci se rozhodli zůstat. Zpočátku neuměli číst, a tak si tiše listovali v biblických obrázkových knížkách. Když povyrostli, začali si číst ve svých Biblích. Po přestěhování do Kyrgyzstánu měli rodiče a chlapci ranní pobožnosti ve svých vlastních pokojích.

To bylo tajemství, jak naučit dítě trávit ráno osobní čas s Bohem. "Nikdy jsem chlapcům neřekl, že musí začít mít ranní pobožnosti," řekl Christian. "Prostě viděli, že jejich matka a já máme ranní pobožnosti, a následovali náš příklad."

_Vaše dary třinácté soboty ve čtvrtém čtvrtletí roku 2017 pomohly rozšířit školu adventistů sedmého dne v kyrgyzském Tokmok, kde Christian dobrovolně pracoval. Děkujeme vám za vaše dary třinácté soboty i tuto sobotu, které pomůžou šířit evangelium po celém světě. Více informací o Tomášovi a Lukášovi najdete na webu: bit.ly/mission-kids ._
