---
title:  Pokračujúca reformácia
date:  20/06/2023
---

> <p></p>
> Potom som videl zostupovať z neba iného anjela, ktorý mal veľkú moc. Jeho slávou sa rozžiarila zem. (Zj 18,1)

> <p></p>
> Zem bude naplnená poznaním Hospodinovej slávy, ako sú moria zaliate vodami. (Hab 2,14)

**Osobné štúdium**

Boh pozdvihol ľud času konca, aby stál na pleciach veľkých reformátorov minulosti, pre ktorých bola Biblia jediným vyznaním, Kristus jediným zdrojom spásy, Svätý Duch jediným zdrojom sily a návrat nášho Pána zavŕšením všetkých ich nádejí. Pravdy dlho zakryté temnotou omylov a tradícií, vrátane pravej biblickej soboty, sa budú ohlasovať svetu tesne pred návratom nášho Pána.

Z posolstva troch anjelov sa zrodilo hnutie času konca s cieľom dokončiť reformáciu a zúčastniť sa s Kristom na zavŕšení jeho diela na zemi. Veľké proroctvá z poslednej knihy Biblie odhaľujú veľké hnutie, ktoré vyšlo zo sklamania, aby svetu oznámilo posledné Božie posolstvo. Zjavenie 14 opisuje celosvetové hnutie, ktorého posolstvo o večnom evanjeliu zasahuje všetkých ľudí.

Traja anjeli zo Zjavenia 14 sú spojení so štvrtým anjelom v Zjavení 18. Tento anjel dáva moc ohlasovaniu troch anjelov a „Jeho slávou sa rozžiarila zem“ (Zj 18,1). Kapitola 18 sa zameriava na hlavné udalosti smerujúce k vyvrcholeniu ľudských dejín a ku konečnému, záverečnému triumfu evanjelia.

`Prečítaj si Zj 18,1. Ako Ján charakterizuje tohto anjela? (Pozri tiež Hab 2,14.)`

Anjel, ktorý zostupuje zo slávy Božej prítomnosti v trónnej sále svätyne, dostal poverenie zvestovať posledné Božie posolstvo milosrdenstva a varovať obyvateľov zeme pred udalosťami, ktoré prichádzajú na planétu Zem.

Text hovorí, že prichádzajúci anjel „mal veľkú moc“. Novozmluvné grécke slovo pre „moc“, „autoritu“ či „právomoc“ je exúsia (rozdiel oproti gréckemu dynamis, ktoré znamená „moc“ v zmysle „sily“ – teda kto je silnejší). V Evanjeliu podľa Matúša Ježiš vyslovuje toto slovo v súvislosti s vyslaním svojich učeníkov. Vo verši Mat 10,1 dáva Ježiš svojim učeníkom „moc“, „autoritu“, nad kniežatstvami a mocnosťami zla. Posiela ich s božskou mocou, aby zvíťazili v boji dobra a zla. V Mat 28,18.19 ich opäť vysiela so „všetkou mocou“, ktorú má „na nebi aj na zemi“, aby išli a získavali mu učeníkov „vo všetkých národoch“.

**Aplikácia**

`Ako sa problémy v čase konca týkajú moci? Koho autoritu nasledujeme: Božiu, našu vlastnú, moci šelmy alebo niekoho iného? Koho autoritu nasleduješ práve teraz?`