---
title:  Kniha nádeje naplnená milosťou
date:  09/04/2023
---

> <p></p>
> <sup>1</sup>Zjavenie Ježiša Krista, ktoré mu dal Boh, aby svojim sluhom ukázal, čo sa má čoskoro stať. On poslal svojho anjela a naznačil to svojmu sluhovi Jánovi. <sup>2</sup>Ten dosvedčil Božie slovo a svedectvo Ježiša Krista, všetko, čo videl. <sup>3</sup>Blahoslavený je, kto číta, aj tí, čo počúvajú slová proroctva a zachovávajú, čo je v ňom napísané. Lebo určený čas je blízko! (Zj 1,1–3)

> <p></p>
> Potom som videl iného anjela letieť stredom neba: Mal večné evanjelium, aby ho zvestoval obyvateľom zeme, každému národu, kmeňu, jazyku a ľudu. (Zj 14,6)

**Osobné štúdium**

Väčšina ľudí pri uvažovaní o Zjavení, poslednej knihe Biblie, nemyslí na Božiu milosť. V súvislosti s Božím posolstvom pre čas konca sa nám v mysli často vynoria opisy desivých šeliem, nepochopiteľných symbolov a zvláštnych obrazov. Kým niektorým prináša Zjavenie uistenie o Božej moci, mnohých desí na smrť. Je to škoda, pretože Zjavenie je naplnené posolstvom milosti a nádeje. To znamená, že aj uprostred hrôzu vzbudzujúcich zvierat a dôrazných varovaní pred očakávaným prenasledovaním a ťažkými časmi, Boh opakovane prináša dôvody na radosť z Jeho spasenia.

`Porovnaj úvodné texty (Zj 1,1–3 a Zj 14,6). Čo tieto verše hovoria nielen o knihe Zjavenie, ale aj o „večnom evanjeliu“?`

Hlavnou postavou knihy Zjavenie je Ježiš Kristus. Zjavenie je posolstvom pre Jeho ľud a je platné aj pre Jeho cirkev v posledných dňoch. Je to milosťou naplnené posolstvo o nádeji v čase konca. V celej knihe je Kristus opísaný ako zabitý Baránok. Ľuďom, ktorí čítajú zjavené pravdy, chápu ich a konajú podľa nich, je zasľúbené požehnanie.

Podľa Zj 1,5.6 nás Ježiš „miluje, oslobodil nás svojou krvou od našich hriechov a urobil nás kráľovstvom, kňazmi svojmu Bohu a Otcovi“. V Kristovi je nám odpustené. Jeho milosť nám odpúšťa minulosť, posilňuje našu prítomnosť a dáva nám nádej do budúcnosti. To znamená, že v Kristovi sme oslobodení od trestu za hriech a od moci hriechu, a jedného dňa, čoskoro, budeme oslobodení aj od prítomnosti hriechu. To je posolstvo poslednej knihy Biblie, Zjavenia.

Ide o naliehavé posolstvo. Prvýkrát je zobrazené formou anjela, ktorý letí uprostred neba a má „večné evanjelium“.

Evanjelium? Spasenie vierou v Krista? Kristova zmierujúca smrť za nás? Zasľúbenie večného života nie pre naše skutky, ale pre skutky Ježiša Krista? Áno, to všetko zaznieva na začiatku posolstva troch anjelov!

Niet preto divu, že ide o posolstvo naplnené milosťou a zasľúbeniami, určenými pre trpiace bytosti.

**Aplikácia**

`Pri štúdiu Zjavenia je ľahké podľahnúť neodolateľnej túžbe pochopiť všetky varovania a povahu jednotlivých zvierat a šeliem. Je však dôležité uvedomiť si, že tým najdôležitejším posolstvom Zjavenia je niečo iné: Kristova obetná smrť za nás.`