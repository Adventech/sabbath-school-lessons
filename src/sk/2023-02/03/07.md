---
title:  Podnety na zamyslenie
date:  14/04/2023
---

Uvažujme viac o myšlienke zo stredy o našej potrebe byť súčasťou niečoho väčšieho, ako sme my sami, a našich skromných, krátkych a často utrápených, sklamaných a zničených životov. Aj táto túžba dáva veľký zmysel. Telesne sme len chabá schránka nesúca vlastný mozog – zopár kíl organického materiálu na báze uhlíka, ktorý sa svojím zložením a formou približuje skôr k červíkom, než k pamäťovému zariadeniu počítača.

Čo môžu tieto malé, do seba uzavreté uzlíky znamenať v kontraste s nekonečnosťou, ktorá ich obklopuje? Žiť len pre seba, žiť pre niečo, čo nie je väčšie ako ty sám, keď je toho toľko všade okolo nás, je ako byť celý život zavretý v samotke uprostred veľkého mesta, ktorého vibrácie cítiť cez steny cely. Veď pre čo väčšie, vznešenejšie, slávnejšie a dôslednejšie by sme mohli žiť, než pre ohlasovanie zasľúbenia večného života, ktorý nám bol daný v Ježišovi?

„Boží služobníci žiariaci svätým nadšením sa budú ponáhľať z miesta na miesto a všade budú hlásať Božie posolstvo. Tisíce hlasov budú po celom svete šíriť varovnú zvesť. Udejú sa divy, chorí budú uzdravovaní, veriacich budú sprevádzať znamenia a zázraky. Lživé zázraky predvedie aj satan, a to aj také, že pred očami ľudí privolá oheň z neba (pozri Zj 13,13). Obyvatelia zeme sa budú musieť rozhodnúť.“ (GC 612; VSV 440)

**Námety na spoločné uvažovanie**

`„Viacerí mi písali a pýtali sa, či je posolstvo o ospravedlnení z viery posolstvom tretieho anjela, a ja som odpovedala: ‚Je to pravdivé posolstvo tretieho anjela‘“ (AR, 1. apríla 1890) Ako súvisí ospravedlnenie z viery s posolstvom troch anjelov?`

`Zamysli sa nad slovným spojením „večné evanjelium“. Čo je na evanjeliu „večné“?`

`Čoho prejavom je skutočnosť, že adventisti siedmeho dňa pôsobia v toľkých krajinách sveta? Čo to hovorí o tom, ako Boh doteraz požehnal naše úsilie? Ako môže váš miestny zbor alebo modlitebná skupinka zohrávať väčšiu úlohu pri „dokončovaní diela“?`

Západ slnka: 19.32