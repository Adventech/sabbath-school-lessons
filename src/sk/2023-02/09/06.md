---
title:  Babylon: Centrum modloslužby
date:  25/05/2023
---

> <p></p>
> <sup>33</sup>Toto hovorí Hospodin zástupov: „Utláčaní sú Izraeliti a s nimi aj Júdovci. Tí, čo ich zajali, držia ich pevne, zdráhajú sa ich prepustiť. <sup>34</sup>Ich vykupiteľ je však mocný, jeho meno je Hospodin zástupov. On povedie ich spor, aby krajinu upokojil a obyvateľov Babylonu znepokojil. <sup>35</sup>Meč na Chaldejcov,“ znie výrok Hospodina, „na obyvateľov Babylonu, na jeho kniežatá a jeho mudrcov! <sup>36</sup>Meč na veštcov, nech vyzerajú ako hlupáci, meč na jeho hrdinov, nech si zúfajú! <sup>37</sup>Meč na jeho kone a vozy a na všetkých miešancov, ktorí sú medzi nimi, nech sú ako ženy! Meč na jeho poklady, nech sú vydrancované! <sup>38</sup>Suchota na jeho vody, nech vyschnú, lebo je to krajina tesaných modiel a pri strašidlách upadajú do bludu! (Jer 50,33–38)

**Osobné štúdium**

Sústreďme sa na ďalšiu stopu, ktorá identifikuje „tajomstvo veľkého Babylona“. Modloslužba stála v centre babylonského uctievania.

`Prečítaj si texty Jer 50,33–38 a Jer 51,17.47. Čo sa v týchto veršoch hovorí o uctievaní obrazov v starovekom Babylone a o Božej reakcii na takéto konanie?`

Jeremiáš 50 a 51 predpovedá zničenie Babylona Médmi a Peržanmi. Jedným z dôvodov zániku Babylona bolo ich modlárstvo. Babylončania verili, že ich obrazy a sochy sú znázornením ich božstiev. V babylonskom náboženstve sa rituálna starostlivosť o sochy a uctievanie sôch božstiev považovalo za posvätné. Bohovia žili zároveň vo svojich sochách v chrámoch a tiež v prírodných silách, ktoré stelesňovali. Drancovanie alebo zničenie modiel sa považovalo za stratu božskej ochrany. Počas novobabylonského obdobia utiekol chaldejský princ Marduk-apla-iddina II. do južných močiarov Mezopotámie so sochami babylonských bohov, aby ich zachránil pred armádami asýrskeho Senacheriba. (MCINTOSH Jane R., Ancient Mesopotamia: New Perspectives, ABC-CLIO, Santa Barbara, CA, 2005, pp. 35–43)

Biblickí proroci postavili uctievanie týchto neživých obrazov do protikladu s Bohom Stvoriteľom, ktorý je živý aj životodarný (Jer 51,15.16.19).

`Prečítaj si texty 2Moj 20,4–6 a Ž 115,4–8. Čo hovoria o modlárstve?`

Hoci problematika modloslužby duchovného Babylona je oveľa hlbšia než klaňanie sa pred obrazmi z dreva a kameňa, duchovný Babylon je paralelou starovekého Babylona. Používanie obrazov ako predmetov uctievania alebo takzvanej „úcty“ je porušením druhého prikázania, pretože obmedzuje schopnosť Svätého Ducha vtlačiť do našej mysle myšlienky večnosti a redukuje veľkosť, majestát a vznešenosť Boha na neživú sochu. Tieto obrazy sa dostali do kresťanstva v štvrtom storočí, aby sa kresťanstvo stalo prijateľnejším pre pohanské obyvateľstvo. Žiaľ, týmto obrazom sa často dáva posvätná úcta, ktorá patrí jedine Bohu. Celý takýto prístup nevyhnutne vedie k duchovnému úpadku.

**Aplikácia**

`Prečo je uctievanie obrazov a sôch nebezpečné? Ako to súvisí s Babylonom na konci času?`