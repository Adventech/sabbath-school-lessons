---
title:  Misijný príbeh
date:   26/05/2023
---

#### Kolo a Bible: 1. část

_Kathie Lichtenwalter podle vyprávění M. B._

Přál bych si, abyste se mohli seznámit s Husajnem, hlídačem budovy, kde s manželkou žijeme jako misionáři na Blízkém východě. Od prvního setkání bylo vidět, že svou víru pečlivě dodržuje a upřímně ji prožívá. Měl jsem ho rád. Husajn mnohokrát navštívil náš domov a také on pozval nás k sobě. Často jsme si povídali o prostých věcech života a někdy i o duchovnosti. Na náš podnět se k nám laskavě připojil v modlitbě.

Jak naše přátelství z Boží milosti rostlo, snažili jsme se udělat nový krok v našem přátelství. Začali jsme se modlit za vhodnou chvíli, kdy bychom mu mohli dát Bibli.

Jednoho dne jsem si všiml, že je Husajn rozrušený. Netrpělivě mi vysvětloval, že mu ukradli kolo, jeho jediný dopravní prostředek do práce. Byl zaměstnán snahou najít kolo, které by si mohl půjčit. Toho dne jsem se začal modlit za kolo pro svého přítele. Uplynulo několik měsíců a dostali jsme nečekaný dar v hodnotě 40 amerických dolarů. Byl jsem v rozpacích. Vypadalo to, jako by Bůh poslal peníze přímo z nebe. Když jsem se o chvíli později modlil, napadla mě jasná myšlenka: "Ukaž Ježíše svému příteli. Kup Husajnovi kolo." Odložil jsem 40 dolarů stranou a začal k nim postupně přidávat další peníze.

Ekonomická situace v zemi se však den ode dne zhoršovala a bez ohledu na to, kolik peněz jsem ušetřil, nezdálo se, že bych měl dost na to, abych kolo koupil. Přesto jsem se dál modlil a šetřil. Navštívil jsem také mnoho cyklo-bazarů. Začal jsem si představovat, jaké by to bylo dát Husajnovi k narozeninám kolo!

Když přišly Husajnovy narozeniny, manželka upekla dort, já jsem naplánoval speciální menu a pozvali jsme ho na večeři v 17:30. S jistotou, že Bůh může stále ještě odpovědět zázrakem, jsem se vydal hledat kolo, za které jsme se tak dlouho modlili. V 17:00 jsem se však bez úspěchu a znechucený vrátil domů. Manželka mi připomněla, že Bůh ví, jak moc jsme chtěli pomoci a jak moc jsme se modlili. "On se o situaci postará," řekla.

Večeře byla dokonalým překvapením. Husajn byl nadšený! Řekl nám, jak je požehnaný, že nás má ve svém životě. Společně jsme si pochutnali na jídle, obdarovali jsme ho dortem a měli jsme za něj zvláštní modlitbu, ve které jsme děkovali Bohu za jeho život. Neměli jsme však žádné kolo. Žádný dárek.

Druhý den, když jsem stále hledal kolo z druhé ruky, mě překvapil příspěvek na internetu, který oznamoval, že teprve před deseti minutami nabídl kolo k prodeji jeden Rus. Nemohl jsem uvěřit ceně, fotografii ani stavu kola. Popadl jsem telefon, kontaktoval majitele, a dokonce jsem odvážně požádal o slevu. Obchod byl uzavřen. Když jsem kolo zvedal do auta, věděl jsem, že Bůh vyslyšel naše modlitby. Kolo stálo přesně tolik, kolik jsem ušetřil za mnoho a mnoho měsíců.

_Tento misijní příběh se uzavře příští týden._
