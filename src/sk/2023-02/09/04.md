---
title:  'Tajomstvo: Veľký Babylon'
date:  23/05/2023
---

> <p></p>
> <sup>4</sup>Žena bola odetá do purpuru a šarlátu a ozdobená zlatom, drahými kameňmi a perlami, v ruke mala zlatý pohár, plný ohavností a nečistoty svojho smilstva. <sup>5</sup>Na čele mala napísané meno, tajomstvo: Veľký Babylon, matka neviestok a ohavností zeme. <sup>6</sup>Videl som tú ženu, opitú krvou svätých a krvou Ježišových mučeníkov. Keď som ju uzrel, veľmi som sa začudoval. (Zj 17,4–6)

**Osobné štúdium**

`Uvažuj o úvodnom texte (Zj 17,4–6). Čo tieto verše hovoria o povahe skazeného a hriešneho systému, ktorý predstavuje Babylon?`

Ako sme videli, Zjavenie 17 opisuje odpadlícky náboženský systém, ktorý zavádza do kresťanstva mnohé z učenia starozmluvného Babylona.

„Pri hľadaní pochopenia podstaty Babylona sa musíme vrátiť k prvej zmienke o ňom v biblickom zázname, v Genezis. Všetko sa to začalo na rovine krajiny Šinár, oblasti v južnej časti Mezopotámie, dnes južného Iraku, nazývanej Babylonia. Práve tam bola postavená Babylonská veža, symbol ľudskej sebestačnosti, sebazáchovy a nezávislosti od Boha (1Moj 11,1–4).“ (RODRÍGUEZ, Ángel Manuel, „The Closing of the Cosmic Conflict: Role of the Three Angels’ Messages,“ in The Word, ed. Artur Stele, vol. 2, Silver Spring, MD: Biblical Research Institute, 2021)

Babylonská veža bola postavená v priamom rozpore s Božím slovom. Stavitelia Bábela postavili tento pomník na svoju vlastnú slávu a Boh im zmiatol jazyky. Správa z knihy Genezis to vyjadruje takto: „Preto dostalo meno Bábel, lebo tam zmiatol Hospodin reč celej zeme.“ (1Moj 11,9)

Odpadlícky systém na konci časov je taký zlý a skazený, že ho text vykresľuje ako ženu „opitú krvou svätých a krvou Ježišových mučeníkov“ (Zj 17,6). Sú to strašné obrazy ilustrujúce hriešnosť Babylona (pozri aj Iz 49,26).

Duchovný Babylon vo svojej podstate predstavuje náboženstvo založené na ľudskom učení, na ľudských predstavách a podporované ľudskými tradíciami. Je to forma náboženstva vytvoreného ľuďmi, vybudovaného možno skvelými náboženskými vodcami, ale stojace v opozícii voči moci evanjelia a voči cirkvi, ktorú Ježiš postavil na láske, nie na násilí.

Kniha Zjavenie opisuje tieto dva systémy náboženstva. Prvý odhaľuje úplnú dôveru v Ježiša a závislosť od Jeho Slova. Druhý odhaľuje dôveru v ľudskú autoritu a závislosť od ľudských náboženských učiteľov. Prvý sa zameriava na Krista a úplnú závislosť od Kristovej milosti, obety a spásonosného zmierenia. Druhý je humanistickým prístupom k viere, ktorý úplnú závislosť spasenia od Krista nahrádza závislosťou od tradícií cirkvi.

**Aplikácia**

`Ako sa môžeme chrániť pred nenápadnými vplyvmi Babylona, akými je napríklad tendencia spoliehať sa viac na seba, než sa úplne spoliehať na Boha?`