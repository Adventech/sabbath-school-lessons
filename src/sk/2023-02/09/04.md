---
title:  Život naplnený chválou
date:  23/05/2023
---

> <p></p>
> <sup>1</sup>Budem ťa vyvyšovať, môj Boh a kráľ, dobrorečiť tvojmu menu na večné veky. <sup>2</sup>Deň čo deň ti budem dobrorečiť, chváliť tvoje meno na večné veky. <sup>3</sup>Veľký je Hospodin, hoden každej chvály, jeho veľkosť sa nedá vystihnúť. <sup>4</sup>Pokolenie pokoleniu chváli tvoje činy, hlása tvoje hrdinské skutky. <sup>5</sup>Úchvatnú slávu tvojej veleby a tvoje zázračné diela chcem ospevovať. <sup>6</sup>Hovoriť budú o moci tvojich úžasných skutkov, ja chcem rozprávať o tvojich veľkých činoch. <sup>7</sup>Budú šíriť pamiatku tvojej veľkej dobroty a plesať nad tvojou spravodlivosťou. <sup>8</sup>Hospodin je milostivý a milosrdný, zhovievavý a láskyplný. <sup>9</sup>Hospodin je dobrotivý voči všetkým, zľutúva sa nad všetkými stvoreniami. <sup>10</sup>Nech ťa chvália, Hospodin, všetky tvoje skutky, nech ti dobrorečia tvoji verní. (Ž 145,1–10)

**Osobné štúdium**

Chválenie Boha nám možno nie je úplne prirodzené ani vtedy, keď sa nám v živote darí. O to komplikovanejšie sa nám to môže zdať, keď prídu do nášho života ťažkosti. Biblia nás však vyzýva, aby sme Boha chválili. Keď sa to naučíme, nebudeme už chválenie Boha považovať za aktivitu určenú len na sobotný deň v zborovom spoločenstve. Chvála sa stane spôsobom nášho života. Chvála nie je nejaká naplánovaná aktivita, ale predovšetkým životný štýl.

`Prečítaj si Žalm 145. Aké dôvody na oslavu Hospodina v ňom prináša Dávid? Ako sa jeho slová môžu stať aj tvojimi slovami?`

Významný anglický kazateľ a evanjelista Charles Haddon Spurgeon napísal knihu The Practice of Praise (Ako chváliť). Ústredným textom celej knihy je siedmy verš Žalmu 145. Na jeho základe Spurgeon upriamuje pozornosť čitateľa na tri dôležité skutočnosti, ktoré nám môžu pomôcť naučiť sa chváliť Hospodina v každodennom živote.

(1) Boha chválime, keď sa pozeráme okolo seba. Ak sme k svojmu okoliu nevšímaví a nehľadáme v ňom Božiu zvrchovanosť a veľkoleposť, nebudeme mať dôvod chváliť ho. Čo vidíš v stvorenom svete hodné chvály? A čo pozoruhodné vidíš v duchovnom svete, za čo chceš Boha oslavovať? Príkladom môže byť krása Božieho stvorenia alebo rast viery mladého kresťana?

(2) Boha chválime, keď si pripomíname, čoho sme boli svedkami. Ak chceme žiť v atmosfére chvály, potrebujeme si pripomínať dôvody, prečo máme Boha chváliť. Ako si môžeme pripomínať veľké veci o Bohu, aby sme nezabudli na jeho dobrotu a pravdu o ňom?

(3) Boha chválime, keď hovoríme o jeho divoch. Chvála nie je niečo, čo sa odohráva len v našej hlave alebo v našom srdci (hoci pre introvertov je to prirodzené). Chvála má vychádzať aj z našich úst, aby ju počuli ľudia okolo nás. Pokús sa uviesť dôvody, prečo máme chváliť Boha aj svojimi slovami. Aký je účinok takejto chvály?

**Aplikácia**

`Ako by si mohol uvedené rady aplikovať vo svojom živote? Čo môžeš urobiť, aby si si vypestoval zvyk chváliť Boha?`