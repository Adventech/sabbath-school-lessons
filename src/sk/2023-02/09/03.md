---
title:  Víno hnevu
date:  22/05/2023
---

> <p></p>
> <sup>1</sup>Potom som videl zostupovať z neba iného anjela, ktorý mal veľkú moc. Jeho slávou sa rozžiarila zem. <sup>2</sup>I zvolal mohutným hlasom: „Padol, padol veľký Babylon a stal sa príbytkom démonov, skrýšou všetkých nečistých duchov, skrýšou všetkých nečistých vtákov, skrýšou všetkej nečistej a nenávidenej zveri, <sup>3</sup>lebo všetky národy pili z vína vášne smilstva tej neviestky a králi zeme s ňou smilnili a kupci zeme zbohatli z moci jej zhýralého prepychu.“ <sup>4</sup>A počul som iný hlas volať z neba: „Vyjdi z neho, ľud môj, aby ste nemali účasť na jeho hriechoch a nedostalo sa vám z jeho rán, <sup>5</sup>lebo jeho hriechy sa nahromadili až po nebo a Boh sa rozpamätal na jeho neprávosti.“ (Zj 18,1–5)

**Osobné štúdium**

`Prečítaj si Zj 17,1.2.15 a Zj 18,1–5. Aký je vplyv Babylona? Aké výzvy zaznievajú v tejto súvislosti?`

Odpadlícky náboženský systém má medzinárodný vplyv a svojimi podvodmi ovplyvňuje ľudí na celom svete. Satan je rozzúrený, že evanjelium sa bude hlásať každému „národu, kmeňu, jazyku a ľudu“ a „toto evanjelium o kráľovstve sa bude hlásať po celom svete“, takže používa všetky možné podvody, aby zaujal a ovplyvnil mysle „obyvateľov zeme“ (Zj 14,6; Mat 24,14; Zj 17,2).

Zjavenie 17,2 pokračuje vo vysvetľovaní tajomstva veľkého Babylona. Vyhlasuje, že s neviestkou „smilnili“ králi zeme. Čo je smilstvo? Je to nezákonný zväzok. V odpadlíckom náboženskom systéme to znamená spájanie sa so štátom. V pravom náboženskom systéme je cirkev zjednotená s Ježišom Kristom. Odpadlícke náboženstvo hľadá moc a autoritu u politických vodcov. Usiluje sa, aby štát presadzoval jeho nariadenia. Namiesto čerpania sily od Ježiša ako svojej skutočnej hlavy hľadá podporu štátu.

Zjavenie 17,2 pokračuje v dramatickej výpovedi: „obyvatelia zeme sa opíjali vínom jej smilstva“. Symbolika čistej hroznovej šťavy sa používa v celej Novej zmluve na znázornenie nepoškvrnenej, čistej krvi Krista vyliatej na kríži za našu spásu (Mat 26,27–29). V Luk 22,20 Ježiš hovorí: „Tento kalich je nová zmluva v mojej krvi, ktorá sa vylieva za vás.“ Keď je čisté, nové víno evanjelia pokrivené a učenie Božieho slova je nahradené učením ľudských náboženských vodcov, stáva sa „vínom smilstva“. (Pozri aj Mat 15,9.)

Všimnime si tiež, že Boh povoláva svoj ľud z Babylona. Inými slovami, bez ohľadu na to, aký je systém skazený a zlý, jeho dosah je taký široký, že jeho súčasťou sú – aspoň na určitý čas – aj Jeho verní, ktorých Boh nazýva aj „môj ľud“ (Zj 18,4). Napokon však nastáva čas, keď ich Boh povolá z tohto skazeného a hriešneho systému, ktorý je pre svoju skazenosť blízko pádu. Nečudo, veď je „príbytkom démonov, skrýšou všetkých nečistých duchov, skrýšou všetkých nečistých vtákov, skrýšou všetkej nečistej a nenávidenej zveri“ (Zj 18,2).

**Aplikácia**

`Akú úlohu majú tí, ktorí ohlasujú posolstvo troch anjelov? Ako sa v ich živote prakticky prejavuje Božie povolanie, aby vyzvali Jeho „môj ľud“ na odchod z Babylona?`