---
title:  Modlitba rúcajúca hradby
date:  22/05/2023
---

> <p></p>
> <sup>1</sup>Jericho sa pred Izraelitmi dôkladne uzavrelo. Nikto nevychádzal ani nevchádzal. <sup>2</sup>Vtedy Hospodin povedal Jozuovi: „Pozri, dávam ti do rúk Jericho s jeho kráľom i s udatnými bojovníkmi. <sup>3</sup>Obkľúčte mesto a nech ho jedenkrát obídu všetci bojovníci. Toto rob šesť dní. <sup>4</sup>Sedem kňazov nech nesie pred archou sedem trúb z baraních rohov. V siedmy deň obíďte mesto sedemkrát a kňazi nech trúbia. <sup>5</sup>Keď budú na rohoch zdĺhavo trúbiť a vy budete počuť zvuk trúb, nech všetok ľud spustí mohutný bojový pokrik. Vtedy sa mestské hradby zrútia a ľud vystúpi do mesta, každý rovno vpred.“ (Joz 6,1–5)

**Osobné štúdium**

Kreslené vtipy a komiksy často zobrazujú človeka, ktorý namaľoval dlážku v miestnosti tak neprezieravo, že sa ocitol v kúte a von sa môže dostať len tak, že prejde po čerstvom nátere. Neostáva mu nič iné, len trpezlivo počkať, kým farba vyschne.

Niekedy akoby sa aj naša viera dostala do bezvýchodiskovej situácie, keď ani len netušíme, kam by mal smerovať náš ďalší krok. V takejto chvíli máme dve možnosti: odmietneme Boha, vieru a všetko, čomu sme uverili, alebo nás naše dôverovanie Kristovi privedie k viere v to, čo sa zdá nemožné.

Aj Izraeliti sa ocitli v zdanlivo bezvýchodiskovej situácii. Po štyridsaťročnom putovaní púšťou Boh priviedol svoj ľud na hranice zasľúbenej krajiny. Nebola to však prázdna, mierumilovná krajina, ktorá by ich vítala s otvorenou náručou. Izraeliti stáli pred jedným z najlepšie opevnených miest v celej oblasti. Potom dostali pokyn mlčky, bez slova šesť dní obchádzať Jericho. Na siedmy deň im Boh prikázal, aby spustili bojový pokrik – a tento krik, spolu s trúbením, im priniesol víťazstvo.

`Prečítaj si text Joz 5,13–6,20. Ako rozumieš tomuto príbehu? Čo sa ním Boh podľa teba snažil naučiť Izraelitov?`

Hlasný bojový pokrik nespôsobil vibrácie, vďaka ktorým by sa zrútili hradby. Keď Boh prikázal Izraelitom „kričať“, bol to krik, o ktorom píše Dávid v Žalme 66: „Hlasne jasaj Bohu, celá zem! Spievajte na slávu jeho mena, jeho slávu šírte chválospevom!“ (Ž 66,1.2) Tento krik bol oslavou a chválou. Po šiestich dňoch obchádzania a pozorovania pevných múrov Jericha museli dospieť k názoru, že oni sami nemajú šancu rozboriť ich.

`Ako ti táto myšlienka pomáha pochopiť význam verša Heb 11,30?`

**Aplikácia**

`Keď chce Boh urobiť v našom živote zmenu, môže sa stať, že sa ocitneme pred hradbami Jericha. Možno sa potrebujeme naučiť, že víťazstvo nedosiahneme vo vlastnej sile a pomocou premyslených plánov a stratégií. Všetko, čo potrebujeme, má pôvod mimo nás. A tak bez ohľadu na to, čo stojí pred nami a aké neprekonateľné sa nám to môže zdať, chváľme Boha – zdroj všetkého, čo potrebujeme. To je živá viera.`