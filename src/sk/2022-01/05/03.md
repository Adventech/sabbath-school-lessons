---
title:  Nebezpečenstvo nevery
date:  24/01/2022
---

> <p></p>
> <sup>12</sup>Bratia, dávajte si pozor, aby nikto z vás nemal zlé a neverné srdce a neodpadol od živého Boha, <sup>13</sup>ale denne sa vzájomne povzbudzujte, kým trvá to „dnes“, aby nikoho z vás nezatvrdilo mámenie hriechu. <sup>14</sup>Veď máme účasť na Kristovi, pravda, len ak si zachováme až do konca také pevné rozhodnutie, aké sme mali na začiatku. <sup>15</sup>Je povedané: Dnes, keď počujete jeho hlas, nezatvrdzujte svoje srdcia ako pri vzbure. <sup>16</sup>Kto sú to tí, čo počuli a búrili sa? Vari to neboli všetci, čo vyšli z Egypta pod Mojžišovým vedením? <sup>17</sup>A na koho som sa rozhneval na štyridsať rokov? Či nie na tých, čo zhrešili a ich mŕtvoly popadali na púšti? <sup>18</sup>A komu prisahal, že nevojdú do jeho odpočinku, ak nie tým, čo neuverili? <sup>19</sup>Vidíme teda, že nemohli vojsť pre nevieru. 

**Osobné štúdium**

`Uvažuj o úvodnom texte (Heb 3,12–19). Prečo Izrael nemohol vojsť do zasľúbeného odpočinku?`

Je smutné, že tí, ktorí boli vyslobodení z Egypta, nemohli vstúpiť do pokoja, ktorý im Boh prisľúbil. Keď Izrael dorazil do Kadéša na hraniciach zasľúbenej krajiny, chýbala im viera, ktorú potrebovali na to, aby mohli do zeme vstúpiť. V 4. Mojžišovej 13 a 14 je vysvetlené, že izraelskí vyzvedači „šírili lživé správy o krajine“ (4Moj 13,32). Tvrdili, že krajina je dobrá, ale varovali, že obyvatelia sú silní a mestá sú opevnené a nedobytné.

Jozua a Kaléb súhlasili s tým, že krajina je dobrá, a nespochybnili skutočnosť, že ľudia sú tam silní a mestá opevnené. Pripomenuli však Izraelitom, že Boh je s nimi a že ich vovedie do zasľúbenej krajiny (4Moj 14,7–9). Napriek tomu ľudia, ktorí videli Boha zničiť Egypt prostredníctvom rán (2. Mojžišova 7–12), potopiť faraónovu armádu v Červenom mori (2. Mojžišova 14), zoslať chlieb z neba (2. Mojžišova 16) a vodu zo skaly (2. Mojžišova 17) a neustále videli oblak, v ktorom bol Boh medzi nimi prítomný (2Moj 40,36–38), nedôverovali Hospodinovi. Je tragické, že generácia, ktorá videla také silné prejavy Božej moci, stala sa symbolom nevery (Neh 9,15–17; Ž 106,24–26; 1Kor 10,5–10).

Boh sľubuje svojim deťom dary, ktoré sú mimo ľudského dosahu. Sú založené na milosti a sú prístupné iba prostredníctvom viery. List Hebrejom 4,2 vysvetľuje, že „im počuté slovo neosožilo, lebo aj keď ho počuli, vierou s ním nezrástli“.

Izrael putoval k hraniciam zasľúbenej krajiny ako jeden ľud. Keď ľudia čelili rozporuplným správam, stotožnili sa s tými, ktorým chýbala viera. Viera, alebo jej nedostatok, je nákazlivá. Preto List Hebrejom nabáda svojich čitateľov, aby sa vzájomne „povzbudzovali k láske a dobrým skutkom“ (Heb 3,13; 10,24) a aby dbali na to, „aby nikto nepremeškal Božiu milosť“ (Heb 12,15).

**Aplikácia**

`Akými spôsobmi môžeš pomôcť posilniť vieru svojich spoluveriacich? Ako sa môžeš ubezpečiť, že nehovoríš ani nerobíš nič, čo by mohlo oslabiť vieru iného?`