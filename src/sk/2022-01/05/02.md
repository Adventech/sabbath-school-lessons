---
title:  Krajina ako miesto odpočinku
date:  23/01/2022
---

> <p></p>
> <sup>13</sup>Hospodin povedal Abrámovi: „Dobre si uvedom, že tvoji potomkovia budú prišelcami v cudzej krajine, zotročia ich a štyristo rokov budú s nimi zle zaobchádzať. <sup>14</sup>No ja budem súdiť aj národ, ktorému budú otročiť. Potom vyjdú s veľkým majetkom. <sup>15</sup>Ty však odídeš v pokoji k svojim predkom a pochovajú ťa v úctyhodnej starobe. <sup>16</sup>Vo štvrtom pokolení sa sem však vrátia, lebo doteraz nie sú dovŕšené viny Amorejčanov.“ <sup>17</sup>Keď zapadlo slnko a nastala hustá tma, objavila sa dymiaca pec a ohnivá pochodeň, ktorá prechádzala medzi rozpolenými čiastkami. <sup>18</sup>V ten deň uzavrel Hospodin zmluvu s Abrámom a povedal: „Tvojmu potomstvu dám túto krajinu od Egyptského potoka až po Veľkú rieku, rieku Eufrat, <sup>19</sup>územie Kénitov, Kenizzejcov, Kadmončanov, <sup>20</sup>Chetitov, Perizzejcov a Refajov, <sup>21</sup>Amorejčanov, Kanaánčanov, Girgašejov a Jebúsejov.“ 

**Osobné štúdium**

`Uvažuj o úvodnom texte (1Moj 15,13–21). Čo Boh sľúbil Abrahámovi? Kedy mal Abrahám očakávať naplnenie tohto zasľúbenia?`

Keď Boh vyslobodil Izraelitov z egyptského otroctva, jeho cieľom bolo priviesť ich do krajiny Kanaán, kde mu Izraeliti mali slobodne slúžiť a poslúchať ho (2Moj 8,1; Žalm 105,43–45). Mali tiež mať možnosť zachovávať sobotný odpočinok, ktorý im faraón zakázal (2Moj 5,5). Kanaán bol dedičstvom, ktoré Boh zasľúbil ich otcovi Abrahámovi, pretože poslúchol Boží hlas, opustil zem svojich predkov a vybral sa do zasľúbenej krajiny (1Moj 11,31–12,4).

Božím zámerom však nebolo len to, aby Izraeliti dostali do vlastníctva krajinu. Boh ich chcel predovšetkým priviesť k sebe (2Moj 19,4). Chcel, aby žili v krajine, kde by bez prekážok mohli mať dôverný vzťah s ním. Chcel, aby boli pre celý svet svedkami toho, kto je pravý Boh a čo ponúka svojmu ľudu. Rovnako ako sobota počas stvorenia, aj krajina Kanaán bola miestom, ktoré umožňovalo dôverný vzťah s Vykupiteľom a skúsenosť s jeho dobrotou.

V 5. Mojžišovej 12,1–14 Hospodin povedal ľuďom, že do pokoja a očakávaného odpočinku nevstúpia pri obsadení zasľúbenej krajiny, ale až keď ju očistia od modlárstva. Potom im, vyvolenému národu, Boh ukáže miesto, na ktorom bude prebývať medzi nimi.

`Uvažuj o známych textoch o sobotnom prikázaní (2Moj 20,8–11 a 5Moj 5,12–15). Aké dve veci pripomína sobota a ako spolu súvisia?`

Boh spojil sobotu stvorenia s vyslobodením z Egypta. Prikázal Izraelitom, aby zachovávali sobotu ako pamätník stvorenia a ako spomienku na ich vykúpenie z Egypta. Stvorenie a vykúpenie sú zakotvené v sobotnom prikázaní. Rovnako ako sme sa sami nestvorili, nemôžeme sa sami ani vykúpiť. Je to dielo, ktoré môže vykonať iba Boh. Keď odpočívame, uznávame svoju závislosť od neho nielen pokiaľ ide o existenciu, ale aj o záchranu. Zachovávanie soboty je silným vyjadrením spásy na základe samotnej viery.

**Aplikácia**

`Ako by nám zachovanie soboty malo pomôcť porozumieť našej závislosti od Boha nielen pokiaľ ide o naše bytie, ale aj o vykúpenie?`