---
title:  Misijný príbeh
date:  28/01/2022
---

#### Našiel som pokoj

_Andrew McChesney_

Bol to najhorší deň v jeho živote. K Yeanovi prišiel dedinský šaman a oznámil mu, že čoskoro zomrie. Stalo sa to v odľahlej dedine štátu Laos.

„Nie je na svete nikto, kto by ti mohol pomôcť,“ dodal šaman vážnym hlasom. Yeana to veľmi vystrašilo. Všetci v dedine verili, že šaman hovorí vždy pravdu. Nemohol predsa klamať.

Yean však nechcel zomrieť. Strach ho tak paralyzoval, že nedokázal jesť ani spať. Jeho manželka si všimla, že niečo nie je v poriadku. 

„Čo sa stalo?“ spýtala sa ho. Yean jej porozprával, ako sa stretol s dedinským šaman a čo mu povedal. „Zomieram a vôbec neviem, čo mám robiť,“ povedal nakoniec. Ani jeho manželka nevedela, čo si počať.

Po nejakom čase sa dopočul o malej skupinke kresťanov, ktorí sa stretávali každú sobotu a mali spoločnú bohoslužbu. Yean nikdy nebol v kresťanskom spoločenstve. Rozhodol sa, že ich navštívi a zistí, či by nemohli poprosiť svojho Boha, aby mu pomohol. 

Nasledujúcu sobotu Yean spolu s manželkou prišli do zboru Cirkvi adventistov siedmeho dňa. Yean prítomným porozprával, ako sa stretol so šamanom a že má strach zo smrti.

Členovia zboru si vypočuli jeho príbeh a porozprávali mu o Ježišovi a jeho moci, ktorý ho môže nielen zachrániť od kliatby smrti, ale dokonca mu darovať večný život. Z Biblie mu prečítali Božie zasľúbenie zapísané v Jánovom evanjeliu 3,16: „Veď Boh tak miloval svet, že dal svojho jednorodeného Syna, aby nik, kto verí v neho, nezahynul, ale mal večný život.“

Posolstvo o Ježišovi naplnilo Yeanovo srdce radosťou. Jeho vnútro naplnil pokoj, ktorý mu môže ponúknuť len Ježiš: „Pokoj vám zanechávam, svoj pokoj vám dávam, ale ja vám ho dávam, nie ako svet dáva. Nech sa vám srdce neznepokojuje a neľaká.“ (Ján 14,27)

Zo zboru odchádzal celý nadšený. Túto radostnú správu si nemohol nechať len pre seba. Svojim susedom a ostatným dedinčanom rozprával o pokoji, ktorý mu Ježiš daroval. Celou cestou domov mal na tvári široký úsmev. Bol to najkrajší deň jeho života.

Yean stále žije a má sa dobre. Dodnes neprestal navštevovať zbor, kde sa prvýkrát stretol s Ježišom a našiel pokoj.

_Ďakujeme za vaše misijné dary, ktoré podporujú šírenie evanjelia medzi obyvateľmi Laosu a ostatných krajín Juhoázijskej-pacifickej divízii Cirkvi adventistov siedmeho dňa. Práve pre túto oblasť sú určené dary trinástej soboty v tomto štvrťroku._
