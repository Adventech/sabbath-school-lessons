---
title:  Dnes som ťa splodil
date:  13/01/2022
---

> <p></p>
> <sup>4</sup>Stal sa o toľko dôstojnejším od anjelov, o koľko vznešenejšie meno zdedil než oni. <sup>5</sup>Veď komu kedy z anjelov Boh povedal: Ty si môj syn, ja som ťa dnes splodil? A opäť: Ja budem jeho otcom a on mi bude synom? 

**Osobné štúdium**

Verš Heb 1,5 hovorí o Otcových slovách, ktoré zaznievajú smerom k Ježišovi: „Ty si môj syn, ja som ťa dnes splodil.“ Čo znamená, že Ježiš bol „splodený“ a kedy sa to stalo? Neukazuje to, že Ježiš bol v minulosti nejakým spôsobom stvorený Bohom, ako sú o tom niektorí presvedčení?

`Uvažuj o textoch Heb 1,5; 2Sam 7,12–14; Žalm 2,7; a Lk 1,31.32. Aký sľub daný Dávidovi vzťahuje na Ježiša Pavol v Liste Hebrejom?`

Ježiš bol „splodený“ v tom zmysle, že bol ustanovený alebo „adoptovaný“ Bohom ako sľúbený vládca, syn Dávidov. Pojem božskej adopcie vládcu bol v grécko-rímskom svete a na Východe bežný. Vládcovi to dalo legitimitu a moc nad krajinou.

Boh Dávidovi sľúbil, že jeho Syn bude skutočným legitímnym vládcom národov. „Adoptoval“ Dávidovho syna za svojho vlastného Syna. Vďaka tomuto procesu sa dávidovský kráľ stane Božím chránencom a dedičom. V Ježišovi, v Dávidovom synovi, sa naplnila zmluva. Boh porazil svojich nepriateľov a dal Ježišovi národy za dedičstvo (Žalm 89,28; Žalm 2,7.8).

Ako môžeme čítať v Rim 1,3.4 a Sk 13,32.33, Ježiš sa verejne predstavil ako Boží Syn. Ježišov krst a premenenie boli okamihy, keď Boh identifikoval a vyhlásil Ježiša za svojho Syna (Mt 3,17; Mt 17,5).

Napriek tomu sa podľa Novej zmluvy Ježiš stal „Božím Synom s mocou“ vtedy, keď bol vzkriesený a posadil sa po pravici Boha. V tej chvíli Boh naplnil svoj sľub Dávidovi. Dávidov syn bol vyhlásený za Božieho Syna a jeho trón nad národmi bol nastolený naveky (2Sam 7,12–14).

Cisár (symbol Ríma) nebol legitímnym „Božím synom“, vládcom národov. Ježiš Kristus je vládcom národov. „Splodenie“ Ježiša sa týka začiatku Ježišovej vlády nad národmi a nie začiatku jeho existencie, pretože Ježiš existoval večne. Nikdy nebol čas, keď by Ježiš neexistoval, pretože je Boh.

Verš Hebrejom 7,3 hovorí, že Ježišove „dni nemajú začiatok a jeho život je bez konca“ (porovnaj Heb 13,8), pretože je večný. Myšlienka Ježiša ako Božieho „jednorodeného syna“ sa teda netýka povahy Kristovho božstva, ale jeho úlohy v pláne spásy. Vtelením Kristus splnil všetky zmluvné zasľúbenia.

**Aplikácia**

`Vzťah Otca a Syna je naplnený tajomstvom, ktoré poznávame len vierou. Čo pre teba znamená, že Boh chce mať aj s tebou úzky, výnimočný vzťah a že aj teba prijíma za svoje dieťa?`