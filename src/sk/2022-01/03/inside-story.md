---
title:  Misijní příběh
date:  14/01/2022
---

#### Alkoholici

_Koo Mingji_

Na prvý pohľad sa zdalo, že obyvatelia odľahlej dedinky v severnom Taiwane nemajú záujem o štúdium Biblie, aj keď niektorí navštevovali bohoslužby v jednom z dvoch kresťanských kostolov v dedine. Mnohí chodili radšej do krčmy a svoj voľný čas trávili pri poháriku. Rozmýšľal som, čo by som pre nich mohol urobiť.

Rozhodol som sa nasledovať Ježišov príklad a spriateliť sa s nimi. „Pri styku s ľuďmi môže mať úspech iba Kristova metóda. Spasiteľ sa stretával s ľuďmi a oni cítili, že chce ich dobro. Prejavoval o nich záujem, súcitil s nimi, napĺňal ich potreby a získaval si ich dôveru. Potom ich vyzval: Nasledujte ma.“ (Ellen G. Whiteová, Cesta k zdraviu a životnej harmónii, s. 92) 

Rozhodol som sa, že budem piť s dedinčanmi. Veď Pavol povedal: „Pre všetkých som sa stal všetkým, aby som zachránil aspoň niektorých.“ (1 Kor 9,19-23) Toto radil Pavol tým, ktorí sa chceli stať efektívnymi misionármi.

Alkoholici nemajú problém spolu piť, preto nemali problém piť aj so mnou. Ja som im však namiesto alkoholu ponúkol čaj. Vypili sme spolu toľko čaju, že im nezostalo miesto ani chuť na alkohol. Napokon prestali piť alkohol úplne a začali so mnou študovať Bibliu. O niekoľko mesiacov dvaja z nich odovzdali svoje srdce Ježišovi a v auguste 2019 boli pokrstení.

O pol roka nás zaskočila tragédia. Jeden z novopokrstených členov Cirkvi adventistov siedmeho dňa ochorel a zomrel. Bol to mladý muž, preto na mňa jeho smrť ťažko doľahla. Pýtal som sa Boha, prečo musel zomrieť práve on.

Krátko po jeho pohrebe za mnou prišla jeho mama a brat. Poprosili ma, či by som s nimi neštudoval Bibliu. Ich príklad nasledovalo niekoľko ďalších dedinčanov. 

Koncom roka 2020 zorganizovalo oddelenie zdravia v tejto dedine Dni zdravia. Po tejto akcii bolo pokrstených päť nových ľudí.

Boh má nekonečné zásoby milosti a súcitu. Pre každého človeka na zemi má pripravenú cestu spasenia. Povedal: „Veď moje myšlienky nie sú vaše myšlienky a vaše cesty nie sú moje cesty, znie výrok Hospodina.“ (Izaiáš 55,8) Bohu patrí chvála!

_Tento misijný príbeh ilustruje misijný plán Cirkvi adventistov siedmeho dňa. Jeho hlavnou myšlienkou je obnoviť koncept celosvetovej misie. Ide o to, aby sa misia stala životným štýlom nielen kazateľov, ale každého člena zboru, či už mladého alebo starého. Všetci by sme mali prežívať radosť z toho, že môžeme svedčiť o Kristovi a získavať pre neho ďalších učeníkov. Výsledkom bude stále väčší počet členov, ktorí sa zapájajú do rôznych misijných aktivít. Viac informácií na stránke IWillGo2020.org_
