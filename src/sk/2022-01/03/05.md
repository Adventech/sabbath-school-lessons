---
title:  Prostredníctvom Ježiša Boh stvoril svet
date:  12/01/2022
---

> <p></p>
> <sup>2</sup>V týchto posledných dňoch prehovoril k nám v Synovi, ktorého ustanovil za dediča všetkého a cez ktorého stvoril aj svet. <sup>3</sup>On je odblesk jeho slávy a obraz jeho podstaty a všetko udržuje svojím mocným slovom. Keď vykonal očistenie od hriechov, posadil sa po pravici Velebnosti na výsostiach. 

> <p></p>
> Takto hovorí Hospodin, tvoj vykupiteľ, ktorý ťa stvárňoval od matkinho lona: „Ja, Hospodin, tvorím všetko, ja sám rozťahujem nebesá a rozprestieram zem. Kto mi pomáha?“ 

**Osobné štúdium**

List Hebrejom ukazuje, že Boh stvoril svet „prostredníctvom“ alebo „skrze“ Ježiša, ktorý udržuje svet svojím mocným slovom.

`Uvažuj o veršoch Iz 44,24; Iz 45,18 a Neh 9,6. Pretože v Starej zmluve Hospodin potvrdil, že stvoril svet „sám“ a že je „jediným Bohom“, ako môžeme zladiť toto tvrdenie s tvrdeniami Novej zmluvy, kde sa hovorí, že Boh stvoril vesmír „prostredníctvom“ Ježiša (Heb 1,2.3)?`

Niektorí sa domnievajú, že Ježiš bol iba nástrojom, prostredníctvom ktorého Boh stvoril svet. Nie je to možné. Po prvé, pre Pavla je Ježiš Pán, ktorý stvoril svet. Nebol iba nejakým pomocníkom. Text Heb 1,10 hovorí, že Ježiš je Pán, ktorý stvoril nebesia a zem. Pavol na neho vzťahuje to, čo Žalm 102,25–27 hovorí o Hospodinovi (Jahvem). Hospodin je Stvoriteľ. Po druhé, verš Heb 2,10 hovorí, že vesmír bol vytvorený „skrze“ alebo „prostredníctvom“ Otca. (Presne tieto isté výrazy sú aplikované na Ježiša v Heb 1,2.) Otec stvoril aj Ježiš stvoril (Heb 1,2.10; Heb 2,10). Medzi Otcom a Synom je dokonalá zhoda v cieli a činnosti, ktoré vykonávajú. Toto je časť tajomstva Trojice. Ježiš stvoril a Boh stvoril, ale je iba jeden Stvoriteľ, Boh, čo znamená, že Ježiš je Boh.

Hebrejom 4,13 ukazuje, že Ježiš je Sudcom. Jeho autorita vládnuť a súdiť pochádza zo skutočnosti, že Boh stvoril všetky veci a udržuje vesmír (Iz 44,24–28).

Texty Heb 1,3 a Kol 1,17 potvrdzujú, že Ježiš udržuje vesmír. Toto „udržiavanie“ je zrejme použité vo význame spravuje alebo riadi. Grécke sloveso ferón (udržiavať, niesť, unášať) sa používa na opis vetra poháňajúceho čln (Sk 27,15.17) alebo Boha, ktorý vedie prorokov (2Pt 1,21). V skutočnom zmysle nás teda Ježiš nielen stvoril, ale aj udržuje a nesie. Každý dych, každý tlkot srdca, každý okamih našej existencie sa nachádza v ňom, v Ježišovi, Tvorcovi všetkého stvorenia.

**Aplikácia**

`Uvažuj o texte Sk 17,28. Čo tento verš hovorí o Ježišovi a Jeho moci? Zamysli sa nad tým, že Ježiš zomrel na kríži za naše hriechy. Čo sa z týchto slov dozvedáme o Ježišovej obeti?`