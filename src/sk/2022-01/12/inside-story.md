---
title:  Misijný príbeh
date:  18/03/2022
---

#### Úplne zdravá

_Andrew McChesney_

Noy bola zámožná žena. Vlastnila kávovú plantáž v štáte Laos. V jej rodinnom podniku pracovalo vyše 100 robotníkov. Život jej skomplikovala záhadná choroba. Pretože jej lekár nevedel chorobu jednoznačne diagnostikovať, vyhľadala pomoc rôznych ďalších špecialistov v celom južnom Laose. Nikto jej však nedokázal pomôcť.

Zdravotný stav tejto bohatej ženy sa stále zhoršoval. Po čase už nemohla ani chodiť a ostala pripútaná na lôžko. Ešte horšie však bolo to, že sa u nej začali objavovať aj mentálne a neurologické problémy. Často si nepamätala ľudí z vlastnej rodiny.

Prišla o všetkých zamestnancov, pretože im neplatila mzdu. Ostatní dedinčania povedali jej manželovi, že túto chorobu neprežije. 

Keď sa Noy cítila úplne na dne, zavítala k nim návšteva z hlavného mesta Laosu, Vientian. Žena nebola kresťanka, podobne ako Noy, ale jej syn s nevestou boli adventisti siedmeho dňa. Táto žena porozprávala Noy o ich viere v Ježiša. „Možno by ťa Ježiš mohol zachrániť,“ povedala jej.

S manželovou pomocou Noy vyhľadala telefónne číslo adventistického kazateľa pôsobiaceho na juhu krajiny. Zavolala mu a poprosila o pomoc.

Kazateľ docestoval do dediny, kde Noy bývala, a modlil sa s ňou. Táto udalosť ju tak posilnila a povzbudila, že sa rozhodla dočasne presťahovať do hlavného mesta Vientian. Chcela sa stretnúť s členmi Cirkvi adventistov siedmeho dňa a spoznať ich.

Po presťahovaní sa jej zdravotný stav výrazne nezlepšil. Nedokázala vstať z postele. Veľmi ťažko sa jej premýšľalo a komunikovalo. Členovia zboru sa s ňou pravidelne stretávali a modlili sa za ňu. Po čase sa jej zdravie začalo upravovať. Najprv si mohla sadnúť, potom aj vstať a chodiť.

Päť mesiacov po tom, čo ochorela na záhadnú chorobu, sa Noy vrátila do svojej dediny úplne zdravá. Dedinčania boli veľmi prekvapení, keď ju uvideli. Mysleli si, že už zomrela. Teraz pred nimi stála živá a zdravá. S neskrývaným údivom sa jej pýtali, čo sa stalo. „Ježiš ma zachránil od smrti,“ povedala Noy.

Vďaka tejto udalosti sa veľa dedinčanov chcelo dozvedieť viac o Ježišovi – o tom mocnom lekárovi.

_Ďakujeme za vaše misijné dary sobotnej školy, ktoré pomáhajú šíriť evanjelium v Laose a ostatných krajinách Juhoázijsko-Pacifickej divízie cirkvi. Časť darov trinástej soboty pomôže otvoriť základnú školu v Laose._
