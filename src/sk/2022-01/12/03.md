---
title:  Boh – Sudca všetkých
date:  14/03/2022
---

> <p></p>
> <sup>22</sup>No vy ste sa priblížili k vrchu Sion a k mestu živého Boha, k nebeskému Jeruzalemu, k desaťtisícom anjelov, k veľkolepej slávnosti, <sup>23</sup>k zhromaždeniu prvorodených, ktorí sú zapísaní v nebi, k Bohu, sudcovi všetkých, k duchom spravodlivých, ktorí už dosiahli dokonalosť, <sup>24</sup>k Ježišovi, pro-stredníkovi novej zmluvy, ku krvi očistenia, ktorá volá hlasnejšie než krv Ábela. 

**Osobné štúdium**

`Uvažuj opäť o veršoch Heb 12,22–24. Ak ide o oslavu, prečo je tu vyzdvihnuté, že Boh je Sudca? Ako môže byť sudca súčasťou oslavy alebo jej dôvodom? Prečítajte si aj texty Dan 7,9.10.13–22.`

Slávnosť opísaná v Heb 12,22–24 odkazuje na budúci súd. Nachádzajú sa tu termíny Boh, sudca, zhromaždenie a knihy. A výsledkom tohto budúceho súdu z týchto kníh je, že Boží ľud dostáva kráľovstvo (Heb 12,28).

Táto scéna evokuje veľký predadventný súd opísaný u Daniela 7, ktorý zobrazuje scénu súdu, kde Boh, „Staroveký dní“ (Dan 7,9), sedí na tróne z ohňa a obklopuje ho „desaťkrát tisíc desaťtisícov“ (Dan 7,10; Roh.) anjelov. Knihy sa otvárajú (Dan 7,10) a na súde sa rozhoduje v prospech „svätých Najvyššieho“, ktorí potom „prevzali kráľovstvo“ (Dan 7,22).

Podobne text Heb 12,22–29 opisuje scénu súdu na vrchu Sion v nebeskom Jeruzaleme, kde je Boh, „Sudca všetkých“, obklopený „desaťtisícmi“ anjelov. Aj tu sa na scéne objavuje oheň (Heb 12,29) a knihy, pretože sú do nich „zapísaní“ svätí (Heb 12,23), čo znamená priaznivý súd pre svätých.

V strede deja je Ježiš (Heb 12,24). V 2. kapitole listu bol Ježiš opísaný ako Syn človeka, ktorý bol „korunovaný slávou a cťou“ potom, čo v náš prospech okúsil „smrť“ (Heb 2,9). Podľa Heb 2,10 „syn človeka“ (pozri Heb 2,6) trpel, aby mohol „mnohých synov priviesť k sláve“; to znamená, aby veriaci mohli byť tiež „korunovaní slávou a cťou“. „Syn“ teraz priviedol veriacich na Sion, nebeský Jeruzalem, vďaka výhodám novej zmluvy (Heb 12,22–24), kde im bolo prisľúbené, že prijmú kráľovstvo (Heb 12,28).

Tento rozsudok je potom skutočne pre veriacich dobrou správou, pretože prináša rozsudok v ich prospech. Sú ospravedlnení. Je to rozsudok, ktorý poráža ich protivníka, draka stojaceho za strašnými zvieratami, ktoré v minulosti prenasledovali veriacich (Daniel 7) a urobia to aj v budúcnosti (Zjavenie 13).

**Aplikácia**

`Ako nám to, čo sme dnes študovali, pomôže pochopiť, že Boží súd v posolstvách troch anjelov je „dobrou správou“ pre súčasnosť (Zj 14,6.7; porovnaj s 5Moj 32,36; 1Krn 16,33–35)?`