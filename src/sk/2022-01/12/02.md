---
title:  Prišli ste na horu Sion
date:  13/03/2022
---

> <p></p>
> <sup>22</sup>No vy ste sa priblížili k vrchu Sion a k mestu živého Boha, k nebeskému Jeruzalemu, k desaťtisícom anjelov, k veľkolepej slávnosti, <sup>23</sup>k zhromaždeniu prvorodených, ktorí sú zapísaní v nebi, k Bohu, sudcovi všetkých, k duchom spravodlivých, ktorí už dosiahli dokonalosť, <sup>24</sup>k Ježišovi, pro-stredníkovi novej zmluvy, ku krvi očistenia, ktorá volá hlasnejšie než krv Ábela. 

**Osobné štúdium**

`Uvažuj o úvodnom texte (Heb 12,22–24). Čo je hlavnou myšlienkou týchto veršov?`

List Hebrejom potvrdzuje, že sme prišli k vrchu Sion a zúčastňujeme sa veľkej oslavy. „No vy ste sa priblížili k vrchu Sion a k mestu živého Boha, k nebeskému Jeruzalemu, k desaťtisícom anjelov, k veľkolepej slávnosti.“ (Heb 12,22) Priblížili sme sa vierou v osobu nášho zástupcu, Ježiša. Na tejto slávnosti je nespočetné množstvo anjelov, samotný Boh a Ježiš, ktorý je stredobodom oslavy. Prichádzame ako súčasť „zhromaždenia prvorodených, ktorí sú zapísaní v nebi“ (Heb 12,23). Naše mená sú zapísané v nebeských knihách, kde sú uvedení ľudia, ktorí uctievajú Boha (2Moj 32,32; Ž 56,8; Dan 12,1; Mal 3,16; Lk 10,20; Zj 13,8; Zj 17,8).

Sme „prvorodení“, pretože zdieľame dedičstvo Prvorodeného par excellence, Ježiša (Heb 1,6). Neprišli sme teda ako hostia, ale ako občania (porovnaj s Flp 3,20). Sme tiež opisovaní ako „duchovia spravodlivých, ktorí už dosiahli dokonalosť“ (Heb 12,23). Toto vyjadrenie je obrazným pomenovaním, ktoré časťou označuje celok. Je to analogické s výrazom „Otec duchov“ v Heb 12,9, ktorý označuje Boha ako Otca nás všetkých, ľudských bytostí, ktoré majú duchovnú povahu.

Slávnostné zhromaždenie oslavuje inauguráciu Ježišovej kráľovskej vlády a kňazskej služby a inauguráciu novej zmluvy. V Liste Hebrejom je vrch Sion miestom, kde sa konajú všetky tieto udalosti. Tri odvolávky na žalmy v Heb 1,5–14 opisujú intronizáciu Syna a ako miesto konania sa uvádza práve vrch Sion (Ž 2,6.7; Ž 110,1.2; Ž 102,19–25).

Vrch Sion je tiež miestom, kde bol Syn vymenovaný za „kňaza naveky“ (Heb 5,6), čo je citát zo Žalmu 110,4. Podľa Žalmu 110 sa aj vymenovanie Syna za veľkňaza deje na vrchu Sion (Ž 110,2). A napokon, List Hebrejom konštatuje, že uvedenie Ježiša za kňaza je zároveň znamením uvedenia novej zmluvy (Heb 7,11–22). Vrch Sion je teda aj miestom, kde bola ratifikovaná nová zmluva. Text Heb 12,22–24 potom opisuje slávnostné zhromaždenie, ktoré sa uskutočnilo v nebesiach po Ježišovom nanebovstúpení.

**Aplikácia**

`Akými praktickými spôsobmi môžeme v našich životoch a spoločných zhromaždeniach oslavovať vládu Ježiša, Jeho kňazskú službu a novú zmluvu? Prečo nám radosť z tejto veľkej pravdy pomáha utvrdzovať sa vo viere?`