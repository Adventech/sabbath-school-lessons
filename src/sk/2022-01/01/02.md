---
title:  Slávny začiatok
date:  26/12/2021
---

> <p></p>
> <sup>2</sup>Veď ak už slovo povedané skrze anjelov bolo záväzné a každý priestupok a neposlušnosť dostali spravodlivú odplatu, <sup>3</sup>ako unikneme my, keď zanedbáme takúto veľkú spásu, ktorú začal ohlasovať Pán a potvrdili nám ju tí, čo ho počuli? <sup>4</sup>Boh pritom potvrdzoval svedectvo znameniami, zázrakmi i rozličnými prejavmi moci a udeľovaním Ducha Svätého podľa svojej vôle. 

**Osobné štúdium**

Aby sme pochopili kázanie obsiahnuté v Liste Hebrejom a mohli ho aplikovať do svojho života, potrebujeme porozumieť situácii, v akej sa nachádzalo kresťanské spoločenstvo, keď dostalo tento list.

`Uvažuj o veršoch Heb 2,2–4. Čo prežívali čitatelia listu po svojom obrátení a prijatí Krista?`

Tieto verše naznačujú, že čitatelia listu nepočuli kázať samotného Ježiša, ale že prijali dobrú správu od evanjelistov, ktorí im priniesli posolstvo o „veľkej spáse“.

Pisateľ zároveň pripomína, že evanjelisti im „potvrdili“ správu o tom, že samotný Boh potvrdzoval „svedectvo znameniami, zázrakmi i rozličnými prejavmi moci“. Znamená to, že Boh potvrdzoval evanjelium tým, čo veriaci prežívali: znamenia a ďalšie mocné skutky, medzi ktoré patrilo aj „udeľovanie Svätého Ducha“. Nová zmluva ukazuje, že znamenia, medzi ktoré patrilo zázračné uzdravovanie, vyháňanie démonov a udeľovanie duchovných darov, boli veľmi častým sprievodným javom kázania evanjelia na nových miestach.

Pri vzniku kresťanskej cirkvi Boh vylial svojho Ducha na apoštolov v Jeruzaleme, takže mohli zvestovať evanjelium v jazykoch, ktoré dovtedy neovládali, a zároveň mohli konať zázraky (Skutky 2 a 3). Filip vykonal podobné zázraky v Samárii (Skutky 8), Peter v Joppe a Cézarei (Skutky 9 a 10) a Pavol počas svojej služby v Malej Ázii a v Európe (Skutky 13–28). Prostredníctvom týchto mocných skutkov mohli ľudia na vlastnej skúsenosti prežiť pravdivosť posolstva o „spáse“ a o realite Božieho kráľovstva, o záchrane spod odsúdenia a o vyslobodení z moci zla (Heb 12,25–29).

Duch dal prvým kresťanom uistenie, že im boli odpustené hriechy, a preto nemali strach zo súdu. Modlili sa teda so smelou dôverou a ich náboženská skúsenosť bola naplnená radosťou (Sk 2,37–47). Duch oslobodzoval tých, ktorí boli v zajatí zlých mocností. Išlo o presvedčivý prejav zvrchovanej autority Boha nad mocnosťami zla a zjavením, že Božie kráľovstvo je medzi nimi a v ich životoch.

**Aplikácia**

`Aký je príbeh tvojho obrátenia? Čo ti pomohlo utvrdiť vieru v Ježiša Krista ako tvojho Záchrancu a Pána? Prečo je dôležité pripomínať si, ako ťa Boh na začiatku priviedol ku Kristovi?`