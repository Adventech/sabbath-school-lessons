---
title:  Podnety na zamyslenie
date:  31/12/2021
---

Teológ David A. deSilva veľmi jasne vysvetľuje, prečo prví kresťania prežívali prenasledovanie: „Kresťania si osvojili životný štýl, ktorý ... mohli ostatní vnímať ako nespoločenský či dokonca podvratný. Vernosť bohom prejavená nábožnou účasťou na obradoch bola vnímaná ako symbol vernosti štátu, vodcom, priateľom a rodine. Uctievanie božstiev predstavovalo úctu k vzťahom, ktoré zaručovali pevnosť a prosperitu spoločnosti. Tým, že sa kresťania (podobne ako Židia) takýchto obradov nezúčastňovali, okolie sa na nich pozeralo podozrievavo a vnímalo ich ako potenciálnych priestupníkov zákonov a podvratné živly.“ (Perseverance in Gratitude. Grand Rapids, MI: Eerdmans Publishing Company, 2000, str. 12.)

„Spoľahlivým liekom pre skľúčených je viera, modlitba a práca. Viera a práca prinášajú istotu a uspokojenie, čo zo dňa na deň porastie. Máte obavu, že podľahnete tiesnivým predtuchám alebo skľúčenosti? Ani v najtemnejších chvíľach, keď sa vám všetko zdá odporné a odpudzujúce, nepodliehajte strachu. Verte v Boha, on vie o vašej biede. Má všetku moc. Jeho nekonečná láska a dobrota neochabuje. Neobávajte sa, že svoje zasľúbenia nesplní. Boh je večná pravda. Svoju zmluvu s tými, ktorí ho milujú, nikdy nezmení. Svojim verným služobníkom dá toľko sily, koľko potrebujú. Apoštol Pavol to dosvedčuje: On mi povedal: Stačí ti moja milosť, lebo sila sa dokonale prejavuje v slabosti... Preto mám záľubu v slabostiach, v potupe, v núdzi, v prenasledovaní a v úzkostiach pre Krista, lebo keď som slabý, vtedy som silný. (2Kor 12,9.10)“ (PP 164.165; PP /sk/ 88)

**Námety na spoločné uvažovanie**

`Je možné, aby nás síce ostatní vnímali ako „iných“, ale zároveň nás neobviňovali z „oddeľovania sa“ od ostatných a z ľahostajnosti? Ak áno, ako?`

`Slovo „výzva“ či „napomenutie“ odkazuje v Písme buď na pokarhanie alebo povzbudenie. Aký postoj by sme mali zaujať k tým, ktorí sú malomyseľní?`

`Akú podobnosť môžeme nájsť medzi skúsenosťou čitateľov Listu Hebrejom a skúsenosťou zboru v Laodicei zo Zjavenia 3,14–22? V čom sa naša vlastná skúsenosť podobá ich skúsenosti? Čo sa z tejto podobnosti môžeme naučiť?`

Západ slnka: 15.54