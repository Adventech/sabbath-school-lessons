---
title:  List Hebrejom a nám
date:  25/12/2021
---

### Texty na tento týždeň
Heb 2,2–4; Heb 10,32–34; Heb 12,3.12.13; Heb 10,23–25; Heb 10,35–38

> <p>Základný text</p>
> Potrebujete vytrvať, aby ste plnením Božej vôle dosiahli prisľúbenie.  (Heb 10,36)

Predstavoval si si niekedy, aké by to bolo počuť kázať Ježiša alebo niektorého z apoštolov? Máme k dispozícii úryvky a zhrnutia niektorých ich kázaní, ale tie nám poskytujú len obmedzenú predstavu o tom, aké to asi bolo počúvať ich. V Písme však nachádzame jedno ucelené kázanie – a je ním List Hebrejom.

Apoštol Pavol, ktorému sa tradične pripisuje autorstvo tohto listu (hoci samotný list meno autora neuvádza), označuje svoje vlastné dielo za „slová povzbudenia“ (Heb 13,22; Roh: „slová napomenutia“). Týmito slovami sa označovali kázania v synagóge (Sk 13,15) aj pri kresťanskej bohoslužbe (1Tim 4,13). Niektorí sú preto presvedčení, že List Hebrejom je prvým „úplným kresťanským kázaním“, ktoré máme k dispozícii. List bol adresovaný veriacim, ktorí prijali Ježiša, ale potom sa stretli s ťažkosťami. Niektorých verejne ponižovali a prenasledovali (Heb 10,32–34), iných postihli finančné problémy (Heb 13,5.6). Mnohí boli takí vysilení, že začali spochybňovať svoju vieru (Heb 3,12.13). Ich príbehy môžu byť v mnohom podobné našim skúsenostiam.

Apoštol vo svojom strhujúcom kázaní vyzýva ich (a prenesene aj nás), aby vytrvali vo viere v Ježiša a mali svoj zrak upretý na Ježiša, ktorý je teraz v nebeskej svätyni.

**Osnova lekcie**

Aby sme Listu Hebrejom mohli dobre porozumieť, pozrieme sa v úvodnej lekcii na situáciu, v ktorej žili kresťania, ktorým bol pôvodne tento list určený a ku ktorých každodenným problémom sa vyjadroval. Zároveň budeme hľadať paralely s tým, čo prežívame my dnes.

`Heb 2,2–4: Prvotná radostná skúsenosť s Kristom (nedeľa)`

`Heb 10,32–34: Príchod ťažkostí a problémov (pondelok)`

`Heb 12,3.12.13: Malomyseľnosť a kríza viery (utorok)`

`Heb 10,23–25: Potreba povzbudenia (streda)`

`Heb 10,35–38: Nádej, ktorá dáva novú silu (štvrtok)`