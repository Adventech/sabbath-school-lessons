---
title:  Vzájomná podpora
date:  29/12/2021
---

> <p></p>
> Preto musíme dávať o to väčší pozor na to, čo sme počuli, aby sme sa neodchýlili od správneho smeru. (Heb 2,1)

> <p></p>
> <sup>12</sup>Bratia, dávajte si pozor, aby nikto z vás nemal zlé a neverné srdce a neodpadol od živého Boha, <sup>13</sup>ale denne sa vzájomne povzbudzujte, kým trvá to „dnes“, aby nikoho z vás nezatvrdilo mámenie hriechu. <sup>14</sup>Veď máme účasť na Kristovi, pravda, len ak si zachováme až do konca také pevné rozhodnutie, aké sme mali na začiatku. (Heb 3,12–14)

> <p></p>
> <sup>23</sup>Neochvejne sa pridŕžajme nádeje, ktorú vyznávame, lebo ten, čo nám dal prisľúbenia, je verný. <sup>24</sup>Venujme pozornosť jeden druhému, aby sme sa povzbudzovali k láske a dobrým skutkom. <sup>25</sup>Neopúšťajme naše zhromaždenie, ako to majú niektorí vo zvyku, ale sa povzbudzujme, a to tým väčšmi, čím väčšmi vidíte, že sa blíži Kristov deň. (Heb 10,23–25)

**Osobné štúdium**

Akú radu dal apoštol svojim čitateľom v súvislosti so situáciou, v ktorej sa nachádzali? Čo sa môžeme naučiť z Listu Hebrejom? Pozrime sa najprv na spôsob, akým Boh pomohol Eliášovi prekonať pocit znechutenia a straty odvahy.

`Uvažuj o texte 1Krľ 19,5–18. Ako Boh obnovil vieru svojho služobníka Eliáša?`

Príbeh, ktorý zaznamenáva Boží postoj k malomyseľnému Eliášovi po zápase na vrchu Karmel, je nesmierne pútavý. Ukazuje láskavú starostlivosť a múdrosť Boha skláňajúceho sa k tým, ktorí sa trápia a strácajú pohľad viery. Boh urobil pre pomoc Eliášovi niekoľko dôležitých krokov. Najprv sa postaral o jeho telesné potreby. Nasýtil ho a doprial mu odpočinok. Potom, v jaskyni, ho láskavo pokarhal („Čo tu robíš, Eliáš?“) a pomohol mu hlbšie pochopiť, ako koná a napĺňa svoje zasľúbenia. Hospodin nebol vo vetre, v zemetrasení ani v ohni, ale „v tichom a príjemnom šeleste“ (Roh: „v hlase jemného ticha“). Potom Boh poveril Eliáša úlohou a dodal mu odvahu.

**Uvažuj o nasledovných textoch. Aké rady dáva apoštol veriacim v Liste Hebrejom?**

`Heb 2,1`

`Heb 3,12–14`

`Heb 5,11–6,3`

`Heb 10,19–25`

V celom Liste Hebrejom nachádzame mnoho rád a pokynov, ktorými sa apoštol usiluje pomôcť svojim čitateľom, aby zosilneli a znova chodili vierou. Pavol zdôrazňuje okrem iného aj starostlivosť o telesné potreby spoluveriacich. Kresťanov vedie k tomu, aby boli pohostinní a aby navštevovali trpiacich a väznených. Nabáda veriacich, aby boli štedrí a nezabúdali, že Boh ich nikdy neopustí (Heb 13,1–6). Pavol svojich čitateľov napomína aj povzbudzuje. Varuje ich, aby sa „neodchýlili od správneho smeru“ (Heb 2,1), aby nemali „zlé a neverné srdce“, ktoré by ich viedlo k odpadnutiu od Boha (Heb 3,12), a povzbudzuje ich, aby rástli vo svojom chápaní viery (Heb 5,11–6,3). Upozorňuje ich aj na dôležitosť spoločenstva (Heb 10,25). Dá sa povedať, že apoštol vedie veriacich k tomu, aby držali spolu, aby sa navzájom povzbudzovali a aby sa podnecovali k láske a dobrým skutkom. Zo všetkého najviac však vyzdvihuje Ježiša a jeho službu v náš prospech v nebeskej svätyni (Heb 8,1.2; 12,1–4).

**Aplikácia**

`Kto je pre teba oporou v tvojom živote viery? Pre koho si oporou ty? Ako ste si vzájomne oporou vo vašom zbore?`