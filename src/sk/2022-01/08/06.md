---
title:  Nová zmluva ako riešenie problému srdca
date:  17/02/2022
---

> <p></p>
> <sup>31</sup>„Hľa, blíži sa čas,“ znie výrok Hospodina, „keď uzavriem novú zmluvu s domom Izraela a s domom Júdu. <sup>32</sup>Nie takú zmluvu, akú som uzavrel s vašimi otcami, keď som ich chopil za ruku, aby som ich vyviedol z Egypta. Oni totiž moju zmluvu porušili, hoci som bol ich Pánom,“ znie výrok Hospodina. <sup>33</sup>„Toto však bude zmluva, ktorú uzavriem s domom Izraela po týchto dňoch,“ znie výrok Hospodina. „Svoj zákon vložím do ich vnútra a vpíšem ho do ich srdca. Budem im Bohom a oni budú mojím ľudom.“ 

> <p></p>
> <sup>26</sup>Dám vám nové srdce a nového ducha do vášho vnútra; odstránim kamenné srdce z vášho tela a dám vám srdce z mäsa. <sup>27</sup>Dám svojho ducha do vášho vnútra a spôsobím, aby ste chodili podľa mojich ustanovení, zachovávali a plnili moje nariadenia. 

**Osobné štúdium**

`Porovnaj zasľúbenia o novej zmluve v textoch Jeremiáša 31,31–33 a Ezechiela 36,26.27. Ako spolu súvisia?`

Prvá zmluva bola napísaná Bohom na kamenné dosky a bola uložená v truhle zmluvy ako dôležité svedectvo o Božej zmluve s jeho ľudom (2Moj 31,18; 5Moj 10,1–4). Kamenné dosky však mohli byť zlomené a zvitky, ako zažil Jeremiáš, bolo možné rozrezať a spáliť (Jer 36,23).

Ale v novej zmluve Boh píše svoj zákon do ľudských sŕdc. Srdce je spojené s mysľou, orgánom pamäti a porozumenia (Jer 3,15; 5Moj 29,4). Je centrom vedomých rozhodnutí (Jer 3,10; 29,13).

Tento sľub nebol iba zabezpečením prístupu k zákonu pre všetkých. Sľub mal priniesť zmenu v srdciach ľudí. Problém Izraelitov bol v tom, že ich hriech bol vyrytý „železným rydlom a diamantovým hrotom, ... do tabule ich srdca“ (Jer 17,1). Izraeliti mali zatvrdnuté srdcia (Jer 13,10; Jer 23,17), preto nebolo možné, aby urobili správne rozhodnutia (Jer 13,23).

Jeremiáš neoznámil zmenu zákona, pretože problémom Izraelitov nebol zákon, ale srdce. Boh chcel, aby vernosť Izraela bola odpoveďou na to, čo pre nich urobil. Dal im desať prikázaní s historickým prológom, ktorý vyjadruje Božiu lásku a starostlivosť o svoj ľud (2Moj 20,1.2). Boh chcel, aby Izraeliti dodržiavali jeho zákony, pretože vedia, že pre nich chce to najlepšie. Túto pravdu zjavil už ich veľkolepým vyslobodením z Egypta. Ich poslušnosť mala byť prejavom vďačnosti, prejavom reality ich vzťahu.

To isté platí aj dnes pre nás. Ježišova láska a starostlivosť o nás, ktorú prejavil svojou smrťou za naše hriechy, sú prológom novej zmluvy (Lk 22,20). Skutočná poslušnosť pochádza zo srdca ako prejav lásky (Mt 22,34–40). Táto láska je charakteristickým znakom prítomnosti Svätého Ducha v živote veriaceho. Boh do nás vlieva svoju lásku prostredníctvom svojho Ducha (Rim 5,5), ktorý je vyjadrený v láske (Ga 5,22).

**Aplikácia**

`Ak mali Izraeliti milovať Boha, a to aj bez porozumenia Kristovej smrti, prečo by sme mali milovať Boha ešte viac ako oni? V čom je láska prejavením tejto poslušnosti?`