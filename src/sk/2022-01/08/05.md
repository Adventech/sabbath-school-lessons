---
title:  Nová zmluva prináša lepšie zasľúbenia
date:  16/02/2022
---

> <p></p>
> <sup>5</sup>A preto keď Kristus prichádza na svet, hovorí: Obety ani dary si neželáš, ale dal si mi telo. <sup>6</sup>Spaľované obety ani obety za hriech sa ti nepáčili. <sup>7</sup>Vtedy som povedal: Hľa, prichádzam, vo zvitku knihy je o mne napísané, aby som plnil tvoju vôľu, Bože. <sup>8</sup>Najprv hovorí: Obety ani dary, ani spaľované obety, ani obety za hriech si nechcel, ani sa ti nepáčili — a tie sa predsa prinášajú podľa Zákona. <sup>9</sup>Vtedy povedal: Hľa, prichádzam, aby som plnil tvoju vôľu. Ruší prvé, aby ustanovil druhé. <sup>10</sup>V tejto vôli sme raz navždy posvätení obetou tela Ježiša Krista. 

**Osobné štúdium**

Môžeme byť v pokušení myslieť si, že nová zmluva má „lepšie prísľuby“ v tom zmysle, že má väčšie odmeny, ako mala stará zmluva (nebeská vlasť, večný život atď.). Pravdou je, že Boh ponúka veriacim „starej zmluvy“ tie isté odmeny, aké ponúka nám (pozri Heb 11,10.13–16). V Liste Hebrejom 8,6 „lepšie prisľúbenia“ hovoria o rôznych druhoch sľubov.

Zmluva medzi Bohom a Izraelom bola formálnou výmenou sľubov. Boh prevzal iniciatívu, vyslobodil Izrael z Egypta a sľúbil, že ich privedie do zasľúbenej krajiny.

`Porovnaj texty 2Moj 24,1–8 a Heb 10,5–10. Aké sú podobnosti a rozdiely medzi týmito dvoma sľubmi?`

Zmluva medzi Bohom a Izraelom bola potvrdená krvou. Touto krvou bol pokropený oltár a jeho okolie. Izraelský ľud sľúbil, že sa bude riadiť všetkým, čo Hospodin povedal.

„Podmienka večného života je dnes práve taká, aká vždy bola – práve taká, aká bola v raji pred pádom našich prvých rodičov – dokonalá poslušnosť voči Božiemu zákonu, dokonalá spravodlivosť. Ak by večný život bol podmienený niečím menším, bolo by ohrozené šťastie celého vesmíru. Hriech by mal aj vo večnosti voľný priechod so všetkými následkami utrpenia a biedy.“ (SC 62; CK 42)

Boh naplnil požiadavky novej zmluvy, pretože poslal svojho vlastného Syna, aby prišiel a žil dokonalý život a aby sa v ňom splnili zasľúbenia zmluvy. Tieto nám boli potom ponúknuté prostredníctvom viery v Ježiša. Ježišova poslušnosť zaručuje naplnenie zmluvných sľubov (Heb 7,22). Vyžaduje, aby mu Boh dal požehnania zmluvy, ktoré potom dostaneme my. Tí, ktorí sú „v Kristovi“, budú sa môcť spolu s Ježišom tešiť z týchto zasľúbení. Boh nám dáva svojho Svätého Ducha, aby nám dal moc plniť svoj zákon.

**Aplikácia**

`Kristus splnil požiadavky zmluvy. Preto nie je pochýb, že Božie zasľúbenia pre nás sa tiež naplnia. Ako ti to pomáha porozumieť významu textu 2Kor 1,20–22? Akú nádej tu nachádzame?`