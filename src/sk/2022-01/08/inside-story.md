---
title:  Misijný príbeh
date:  18/02/2022
---

#### Sobota alebo škola?

_Andrew McChesney_

Bola to ponuka, ktorá sa neodmieta: plné štipendium na štúdium v súkromnej škole. 

Malevelev vyrástla v adventistickej rodine, kde ju učili, že má pamätať na Boha a jeho vôľu vo všetkých svojich rozhodnutiach. Po skončení šiesteho ročníka plánovala nastúpiť na Adventistickú akadémiu v Taiwane. Do ich dediny však prišli pracovníci inej súkromnej školy a ponúkli jej plné štipendium na štúdium v ich škole.

Poplatky na adventistickej akadémii sú dosť vysoké. Pre rodičov by nebolo jednoduché zabezpečiť dcére dostatočnú finančnú podporu. Poprosili ju preto, aby šla na súkromnú školu, ktorá jej dala lepšiu ponuku. 

Cez letné prázdniny sa Malevelev šla pozrieť do svojej budúcej školy. Zistila, že tam sa vyučuje aj v sobotu. To by znamenalo, že nebude môcť navštevovať pobožnosti v zbore. V jej vnútri sa rozpútal boj. Má uprednostniť štipendium alebo prikázanie o sobote? Vedela, že má zostať verná Božím nariadeniam.
Na konci prázdnin na ňu rodičia naliehali, aby nastúpila na súkromnú školu. Bola znechutená a veľmi vrúcne sa modlila. „Bože, pomôž mi,“ hovorila v modlitbe. „Ukáž mi, čo mám robiť.“

Potom nabrala odvahu a šla sa porozprávať s rodičmi. „Chcem ísť na Adventistickú akadémiu v Taiwane,“ povedala im. „Nebudem chodiť v sobotu do školy, pretože v sobotu chcem navštevovať  bohoslužby v zbore.“

Vysvetlila im, že chce zostať verná Bohu aj tým, že bude dodržiavať všetkých desať prikázaní, teda aj štvrté: „Pamätaj na sobotný deň, že ho máš svätiť!“ (2 Moj 20,8)

„Nechcem zradiť pravdy, ktoré ma učil môj starý otec,“ dodala.

Keď rodičia videli jej pevné rozhodnutie, dovolili jej nastúpiť na adventistickú akadémiu. Malevelev tam študuje už päť rokov. „Mám tu úžasných učiteľov aj spolužiakov. Sme ako jedna veľká rodina,“ povedala. „Mám tu veľa priateľov, ktorí sú kresťania rovnako ako ja. Spolu mávame ranné a večerné pobožnosti, modlíme sa spolu a spolu aj študujeme. Užívam si každý okamih, ktorý s nimi v škole strávim.“

Malevelev žije nádejou do budúcnosti. „Viem, že Boh ma bude viesť a splní pri mne svoj úžasný plán,“ dodala. „Ak potrebujete urobiť dôležité rozhodnutie, dôverujte Bohu a rozhodnite sa podľa jeho vôle. V ťažkých situáciách nachádzam potešenie v knihe Kazateľ 12,1. Teraz som vám prezradila svoje tajomstvo. Nech vás Boh žehná.“
