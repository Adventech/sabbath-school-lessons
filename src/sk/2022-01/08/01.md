---
title:  Ježiš – prostredník Novej zmluvy
date:  12/02/2022
---

### Texty na tento týždeň
Heb 7,11–19; 8,10–12; 8,1–6; 10,5–10; Jer 31,31–33

> <p>Základný text</p>
> Teraz však dostal o toľko vznešenejšiu službu, o koľko je lepšia zmluva, ktorej je prostredníkom, lebo je ustanovená lepšími prisľúbeniami. (Heb 8,6)

Ježiš žil dokonalý život a potom zomrel namiesto nás. Tým sprostredkoval novú, lepšiu zmluvu medzi nami a Bohom. Ježiš svojou smrťou zrušil trest smrti, ktorý bol trestom za naše previnenia, a ustanovil novú zmluvu.

List Hebrejom 10,5–10 ukazuje, že Ježiš prejavil dokonalú poslušnosť presne podľa požiadaviek zmluvy. Nachádza sa tu odkaz na Žalm 40. Vidíme, že Mesiáš túžil byť Bohu úplne poslušný. „Hľa, prichádzam. Vo zvitku je napísané o mne, že mám plniť tvoju vôľu. A to chcem, Bože môj, vo svojom vnútri mám tvoj zákon.“ (Žalm 40,8.9) „V pôvodnom kontexte táto fráza [„plniť tvoju vôľu“] opisovala morálnu poslušnosť Božej vôli. Autor Listu Hebrejom používa toto spojenie na to, aby ukázal, že Kristova obeť naplnila Božiu vôľu. Priniesla zmierenie, ktoré zvieracie obete neposkytli.“ (7BC 460)

Pre Pavla získal tento Žalm zvláštny význam vtelením Ježiša. Ježiš bol stelesnením poslušnosti novej zmluve. Je aj naším príkladom. Boli sme zachránení nielen vďaka Jeho smrti, ale aj vďaka Jeho dokonalej poslušnosti.

**Osnova lekcie**

V tejto lekcii sa zameriame na „novú zmluvu“, ktorú Boh s ľuďmi uzavrel prostredníctvom Ježiša a jeho obete. Budeme premýšľať nad tým, prečo bola vlastne potrebná, v čom spočívala jej „novosť“ a čo znamená pre nás.

`Heb 7,11–19: Nedostatočnosť „starej zmluvy“ (nedeľa)`

`Heb 8,10–12: Zasľúbenie „novej zmluvy“ (pondelok)`

`Heb 8,1–6: Ježiš – Prostredník „novej zmluvy“ (utorok)`

`Heb 10,5–10: Požehnania plynúce z „novej zmluvy“ (streda)`

`Jer 31,31–33: „Nová zmluva“ a premena srdca (štvrtok)`