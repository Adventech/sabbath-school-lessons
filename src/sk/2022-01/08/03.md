---
title:  Nové a obnovené
date:  14/02/2022
---

> <p></p>
> <sup>10</sup>Lebo toto je zmluva, ktorú uzavriem s domom Izraela po tých dňoch, hovorí Pán. Svoje zákony vložím do ich mysle a napíšem ich na ich srdcia. Budem ich Bohom a oni budú mojím ľudom. <sup>11</sup>A nikto už nebude poúčať svojho blížneho ani brat svojho brata slovami: „Poznaj Pána!“, lebo ma budú poznať všetci, od najmenšieho po najväčšieho, <sup>12</sup>pretože sa zľutujem nad ich neprávosťami a na ich hriechy si viac nespomeniem. 

**Osobné štúdium**

**Porovnaj text Heb 8,10–12 s uvedenými textami. Čo sa z nich dozvedáš o povahe novej zmluvy?**

`Heb 8,10–12`

`5Moj 6,4–6`

`5Moj 30,11–14`

`Jer 31,31–34`

Prísľub novej zmluvy v Liste Hebrejom sa odvoláva na Jeremiáša. Podľa Jeremiáša bol Boží prísľub novej zmluvy obnovením zmluvy, ktorú prvýkrát uzavrel Hospodin s Izraelom prostredníctvom Mojžiša (Jer 31,31–34). Dalo by sa teda tvrdiť, že Jeremiáš 31 nehovoril o „novej“ zmluve, ale o „obnove“ pôvodnej zmluvy s Izraelom. Použité hebrejské slovo pre nové (chadaša) má význam nielen „úplne nový“, ale aj „obnovený“ alebo dokonca „znova nastolený“.

Problém so starou zmluvou bol predovšetkým v tom, že ju ľudia porušili (Heb 8,8.9). Zmluva sama o sebe nebola chybná. Ľudia boli. Zároveň treba povedať, že v dejinách Izraela bolo veľa veriacich, v ktorých sa naplnili zámery zmluvy a ktorí mali v srdci zákon (Ž 37,31; Ž 40,8.9; Ž 119,11; Iz 51,7).

Aj keď je nová zmluva obnovením starej zmluvy, v istom zmysle je skutočne nová. Jeremiášov prísľub „novej zmluvy“ nepredstavoval len obnovu podmienok, ktoré existovali pred vyhnanstvom a ktoré Izraeliti niekoľkokrát porušili a nasledovne obnovili, pretože sa od Boha mnohokrát odvrátili. Ľudia jednoducho neboli ochotní dodržať zmluvu s Bohom (Jer 13,23).

Boh sľúbil, že „stvorí nové“ (Jer 31,22). Nová zmluva nebude ako zmluva, ktorú Boh uzavrel „s ich otcami“ (Jer 31,32). Vzhľadom na nevernosť ľudí neboli sľuby, ktoré Boh dal podľa Mojžišovej zmluvy, nikdy splnené. Teraz na základe záruky poskytnutej Synom (Heb 7,22) Boh splní zámery svojej zmluvy. Boh nezmenil svoj zákon ani neznížil svoje požiadavky. Poslal svojho Syna ako záruku zmluvných zasľúbení (Heb 7,22; Heb 6, 18–20). V novej zmluve nie sú prekliatia. Sú tam iba požehnania, pretože Ježiš zmluvné požiadavky dokonale naplnil a zobral prekliatie na seba (Ga 3,13).

**Aplikácia**

`Prečítaj si 2Tim 2,13. Čo sa môžeš naučiť z Božej vernosti svojmu ľudu a plánom, ktoré s nimi mal? Aké sú (alebo by mali byť) naše vzťahy k druhým? Z čoho by mali vychádzať naše plány do budúcnosti?`