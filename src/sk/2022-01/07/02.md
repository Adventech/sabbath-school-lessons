---
title:  Dobré Božie slovo
date:  06/02/2022
---

> <p></p>
> <sup>4</sup>Pretože tých, ktorí už raz boli osvietení, okúsili nebeský dar a majú účasť na Duchu Svätom, <sup>5</sup>okúsili dobré Božie slovo i moc budúceho veku <sup>6</sup>a potom odpadli, nie je možné znova obnovovať k pokániu, pretože v sebe opäť križujú Božieho Syna a vystavujú ho na posmech. 

**Osobné štúdium**

`Uvažuj o úvodnom texte (Heb 6,4–6). O akých daroch sa hovorí v týchto veršoch? V čom spočíva ich povaha a dobrota?`

Byť „osvietení“ znamená zažiť obrátenie (Heb 10,32). Vzťahuje sa na tých, ktorí sa obrátili z „tmy“, z moci satana na „svetlo“ Boha (Sk 26,17.18). Znamená to vyslobodenie z hriechu (Ef 5,11) a nevedomosti (1Tes 5,4.5). Kontext naznačuje, že toto osvietenie je Božím činom dosiahnutým prostredníctvom Ježiša, „odblesku jeho slávy“ (Heb 1,3).

„Okúsiť nebeský dar“ a „stať sa účastníkmi Ducha Svätého“ sú synonymné výrazy. Boží „dar“ sa môže vzťahovať na Jeho milosť (Rim 5,15) alebo na Svätého Ducha, prostredníctvom ktorého Boh túto milosť udeľuje (Sk 2,38). Tí, ktorí „okúsili“ Ducha Svätého (Jn 7,37–39; 1Kor 12,13), zažili „milosť“ Boha, ktorá zahŕňa moc plniť Jeho vôľu (Ga 5,22.23).

Ochutnať „dobré Božie slovo“ (Heb 6,5) znamená osobne zažiť pravdu evanjelia (1Pt 2,2.3). „Sily budúceho veku“ sa týkajú zázrakov, ktoré Boh v budúcnosti vykoná pre veriacich. Vzkriesi ich (Jn 5,28.29), premení ich telá a dá im večný život. Veriaci ich začínajú „ochutnávať“ už v súčasnosti. Zažili duchovné vzkriesenie (Kol 2,12.13), obnovu mysle (Rim 12,2) a dostali večný život v Kristovi (Jn 5,24).

Pavol má pravdepodobne na mysli generáciu, ktorá putovala po púšti. Títo ľudia zakúsili Božiu milosť a záchranu. Osvecoval ich ohnivý stĺp (Neh 9,12.19; Žalm 105,39). Tešili sa z nebeského daru manny (2Moj 16,15). Zakúsili Svätého Ducha (Neh 9,20) a ochutnali „dobré Božie slovo“ (Joz 21,45) a „sily budúceho veku“ v „divoch a znameniach“, ktoré sa prejavili pri ich vyslobodení z Egypta (Sk 7,36). Pavol však naznačuje, že čitateľom jeho listu, rovnako ako generácii, ktorá putovala po púšti, hrozí odpadnutie od Boha – a to aj napriek dôkazom Božej priazne (4Moj 14,1–35).

**Aplikácia**

`Aká je tvoja skúsenosť s tým, o čom hovorila dnešná lekcia? Kedy si prežil osvietenie, o ktorom hovoria verše v Liste Hebrejom? Pred čím by varoval apoštol Pavol teba, keby ti písal?`