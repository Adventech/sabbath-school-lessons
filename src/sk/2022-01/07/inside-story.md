---
title:  Misijný príbeh
date:  11/02/2022
---

#### Sladký elektrický šok

_Andrew McChesney_

Oung pracuje vo fabrike na výrobu cukru v štáte Laos. Asi po troch rokoch po krste stratil záujem o Ježiša a cirkev. Kazateľ ho doma navštívil a pozval na pobožnosť v najbližšiu sobotu. 

„Áno, prídem,“ prisľúbil Oung. Svoj sľub však nesplnil a do zboru neprišiel.

Kazateľ sa u neho znova zastavil a opäť ho pozval do zboru. Oung sa ospravedlnil, že predtým nemohol prísť, lebo sa u neho nečakane objavil priateľ.

„Na ďalšiu sobotu určite prídem,“ dodal nakoniec. Svoje slovo však nedodržal.

Keď ho kazateľ opäť navštívil, Oung mu vysvetlil, že do zboru neprišiel, lebo sa mu pokazil bicykel. Takto sa to opakovalo niekoľkokrát. Kazateľ ho opakovane pozýval na bohoslužby a Oung mal vždy novú výhovorku, prečo neprišiel. Členovia zboru sa ďalej modlili a kazateľ nestrácal trpezlivosť. Zdalo sa, že Oung sa stále viac vzďaľuje od Ježiša Krista.

Po nejakom čase začal piť a robiť doma problémy. Svoju staršiu sestru často bil. Na rukách, nohách a tvári mala škaredé modriny. Jeho sestra bola vernou členkou zborového spoločenstva. Nakoniec musela z domu odísť a nájsť si vlastné bývanie. Oung zostal bývať s manželkou a deťmi. Jeho sestra chodievala do zboru so slzami v očiach a s prosbou na perách: „Prosím, neprestávajte sa modliť za môjho brata.“ Mala ho veľmi rada.

Jedného dňa Oung vyliezol v práci po rebríku k veľkému oceľovému kontajneru. Bol to klasický pracovný deň vo fabrike na výrobu cukru. Oung chodieval bežne k tomu kontajneru po cukor. Na kontajner bol napojený elektrický kábel, ktorý bol nanešťastie poškodený. Keď Oung vyliezol na vrchol rebríka a dotkol sa okraja oceľového kontajnera, zasiahol ho elektrický výboj. Prúd mu prechádzal rukami a nemohol ich odlepiť od ocele. V tom momente myslel na svoju rodinu.

Potom si spomenul na Pána Boha. „Bože, prosím, pomôž mi!“ modlil sa. V tom momente elektrický prúd povolil svoje zovretie a Oung spadol z rebríka na zem. V mysli mal jedinú myšlienku: ´Boh mi dal šancu, aby som začal žiť nový život.´ Oung mohol zomrieť, ale nestalo sa tak. Zostal nažive. Ľavú ruku mal veľmi škaredo popálenú, ale inak sa mu nestalo nič vážnejšie. Ostatní neverili, že túto nehodu vôbec prežil.

Oung povedal svojej manželke, že svoj život chce opäť odovzdať Ježišovi. „Musím sa vrátiť do zborového spoločenstva. Boh mi dal novú šancu,“ povedal jej. „Musím svedčiť o Bohu aj iným ľuďom, pretože som mal zomrieť – a ja žijem. Musím sa vrátiť späť k Bohu.“

_Ďakujeme za vaše misijné dary, ktoré pomáhajú šíriť evanjelium v štáte Laos aj v ostatných krajinách Juhoázijsko-Pacifickej divízie cirkvi. Pre túto oblasť sú určené aj dary trinástej soboty v tomto štvrťroku._
