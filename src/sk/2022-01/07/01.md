---
title:  Nádej ako „kotva duše“
date:  05/02/2022
---

### Texty na tento týždeň
Hebrejom 6; Heb 10,26–29

> <p>Základný text</p>
> 19Máme ju ako istú a pevnú kotvu duše, ktorá siaha až dovnútra, za oponu, 20kde za nás vošiel Ježiš ako predchodca, keď sa stal veľkňazom naveky na spôsob Melchisedeka. (Heb 6,19.20)

Vo veršoch Listu Hebrejom 5,11–6,20 je teologické zamyslenie o Ježišovej kňazskej službe, ktorú vykonáva v náš prospech, prerušené. Pavol do listu vkladá slová varovania pred nebezpečenstvom odpadnutia od Krista.

Podľa autora ľudia čelili reálnemu nebezpečenstvu, že sa spustia po klzkom svahu sebaľútosti a nevernosti. Apoštol Pavol sa obával, že by sa čitateľom jeho listu mohli v dôsledku ťažkých situácií, ktorým čelili, oslabiť ich duchovné zmysly. Mohli by prestať rásť v chápaní a prežívaní evanjelia.

Nehrozí nám všetkým, že sa necháme odradiť skúškami a odídeme od Krista?

Varovanie je však zakončené láskyplným povzbudením. Pavol vyjadruje vieru vo svojich čitateľov a vyzdvihuje Ježiša ako stelesnenie Božieho nezlomného sľubu záchrany (Heb 6,9–20). Opakovanie varovania a povzbudenia sa opakuje v Liste Hebrejom aj v 10. kapitole vo veršoch 26–39.

Tento týždeň sa budeme venovať téme napomenutia a zameriame sa na slová povzbudenia, ktoré nám Ježiš posiela.

**Osnova lekcie**

Pri štúdiu tejto lekcie sa podrobnejšie pozrieme na 6. kapitolu Listu Hebrejom. Do náučnej rozpravy je tam vložená pasáž, ktorej zmyslom je povzbudenie a napomenutie čitateľov, ktorým hrozí nebezpečenstvo odpadnutia. Pripomína im, čo už vďaka Kristovi prežili a dáva im novú inšpiráciu do ďalších dní.

`Heb 6,4–6: Povzbudenie – okúsili ste krásu evanjelia (nedeľa)`

`Heb 6,4–6: Varovanie – bez Krista nie je nádej (pondelok)`

`Heb 10,26–29: Varovanie – bez Kristovej obete nie je nádej (utorok)`

`Heb 6,9–12: Povzbudenie – uchovajte si svoju horlivosť (streda)`

`Heb 6,17–20: Povzbudenie – Ježiš je naša jediná nádej (štvrtok)`