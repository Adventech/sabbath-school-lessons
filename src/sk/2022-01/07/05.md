---
title:  Presvedčenie o lepšom
date:  09/02/2022
---

> <p></p>
> <sup>9</sup>Milovaní, aj keď takto hovoríme, sme presvedčení, že vy ste na tom lepšie a máte bližšie k spáse. <sup>10</sup>Veď Boh nie je nespravodlivý, že by zabudol na vaše dielo a na lásku, ktorú ste prejavili jeho menu, keď ste slúžili a ešte slúžite svätým. <sup>11</sup>Túžime však, aby každý z vás prejavoval rovnakú horlivosť za plné rozvinutie nádeje až do konca, <sup>12</sup>aby ste nezleniveli, ale aby ste napodobňovali tých, čo sú pre vieru a trpezlivosť dedičmi prisľúbení. 

**Osobné štúdium**

Po silnom varovaní z veršov Heb 6,4–8 apoštol Pavol vyjadruje dôveru, že čitatelia neodpadli od Syna a ani v budúcnosti sa im to nestane. Pavol verí, že jeho poslucháči prijmú varovanie a toto prinesie očakávané ovocie. Sú ako „zem“, ktorú kultivuje Boh a ktorá prináša dobré ovocie. Títo ľudia dostanú požehnanie od Boha (Heb 6,7), dostanú „záchranu“ (Heb 6,9).

`Uvažuj o úvodnom texte (Heb 6,9–12). Vytvor si zoznam dobrých vecí, ktoré čitatelia Listu Hebrejom robili a vysvetli, čo znamenajú.`

Službou svätým prejavujú veriaci svoju lásku k Božiemu „menu“, čiže k samotnému Bohu. Neboli to izolované akcie, ale trvalá činnosť, ktorá pretrváva až do súčasnosti. Výnimočné činy neodhaľujú skutočný charakter osoby. Najväčším dôkazom lásky k Bohu nie sú „náboženské“ skutky, ale slová lásky voči blížnym – zvlášť voči tým, ktorí sú znevýhodnení (Mt 10,42; Mt 25,31–46). Pavol preto nabáda veriacich, aby „nezabudli“ konať dobro (Heb 13,2.16).

Sústreďme sa znova na verše Heb 6,12. Varuje pred tým, aby sa ľudia stali „lenivými“. To je charakteristika tých, ktorí nedospejú a ktorým hrozí odpadnutie (Heb 5,11; 6,12). Nádej nie je udržiavaná pri živote intelektuálnymi cvičeniami viery, ale vierou vyjadrenou v skutkoch lásky (Rim 13,8–10).

Pavol chce, aby čitatelia napodobňovali tých, ktorí sa na základe trpezlivosti a viery stanú dedičmi zasľúbení. Izraelitov, ktorí putovali po púšti, Pavol predstavuje ako negatívny príklad. Pre nedostatok viery a vytrvalosti nedokázali zdediť to, čo im bolo sľúbené. Potom predstavuje Abraháma (Heb 6,13–15) ako príklad toho, kto prostredníctvom „viery a trpezlivosti“ zdedil zasľúbenia. Zoznam pozitívnych príkladov sa rozširuje o ľudí viery v Hebrejom 11 a vrcholí v Ježišovi v Hebrejom 12. Ježiš je najväčší príklad viery a trpezlivosti (Heb 12,1–4). V Zjavení 14,12 je viera, trpezlivosť a zachovávanie prikázaní charakteristickými znakmi svätých v posledných dňoch.

**Aplikácia**

`Niekedy musíme ľuďom, ktorých milujeme, povedať varovné slová. Čo sa môžeme od apoštola naučiť ohľadom varovania a povzbudzovania ostatných?`