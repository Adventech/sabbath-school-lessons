---
title:  Náš Brat ako Vykupiteľ
date:  16/01/2022
---

> <p></p>
> <sup>11</sup>Veď aj ten, kto posväcuje, ako aj tí, čo sú posväcovaní, pochádzajú z jedného. Preto sa nehanbí nazvať ich bratmi, <sup>12</sup>keď hovorí: Tvoje meno budem ohlasovať svojim bratom a uprostred zhromaždenia ťa budem ospevovať. <sup>13</sup>A znova: Ja budem v neho dúfať. A zasa: Hľa, ja i moje deti, ktoré mi dal Boh. <sup>14</sup>Keďže deti majú účasť na krvi a tele, podobne i on sa stal jedným z nich, aby smrťou zničil toho, čo mal moc nad smrťou, totiž diabla, <sup>15</sup>aby vyslobodil tých, ktorých po celý život zotročoval strach pred smrťou. <sup>16</sup>Veď sa neujíma anjelov, ale Abrahámovho potomstva. 

**Osobné štúdium**

`Uvažuj o texte 3Moj 25,25–27.47–49. Kto mohol vykúpiť človeka, ktorý schudobnel a prišiel o majetok alebo o slobodu?`

Mojžišov zákon stanovoval, že keď je človek taký chudobný, že musí predať svoj majetok alebo dokonca sám seba, aby prežil, dostane majetok a svoju slobodu späť každých päťdesiat rokov, v jubilejný rok. Jubilejný rok bol „veľkým“ sobotným rokom, v ktorom boli zajatcom odpustené dlhy, vrátené nehnuteľnosti a sloboda.

Čakať päťdesiat rokov však trvá veľmi dlho. Preto Mojžišov zákon stanovil, že člen rodiny, najbližší príbuzný (hebr. goel), môže zaplatiť dlžnú čiastku, a tak vykúpiť svojho príbuzného oveľa skôr.

Najbližší príbuzný, „zástanca“, bol tiež ten, kto zaručil, že v prípade vraždy bude vykonaná spravodlivosť. Bol to pomstiteľ krvi, ktorý mal prenasledovať vraha blízkeho príbuzného a potrestať ho (4Moj 35,9–15).

`Uvažuj o texte Heb 2,14–16. Pokús sa ho zhrnúť vlastnými slovami. Čo je v tomto texte podľa teba najdôležitejšie?`

Táto stať opisuje ľudí ako diablových otrokov a Ježiša ako nášho Vykupiteľa. Keď Adam zhrešil, ľudské bytosti sa dostali pod moc satana. Výsledkom bolo, že sme nemali silu odolávať hriechu (Rim 7,14–24). Omnoho horšie je, že naše priestupky si vyžadujú trest smrti, z ktorého sa sami nemôžeme vykúpiť (Rim 6,23). Naša situácia bola beznádejná.

Ježiš však prijal našu ľudskú prirodzenosť a zrodil sa z tela a krvi ako my. Stal sa naším najbližším príbuzným, členom ľudskej rodiny, a vykúpil nás. Nehanbil sa nás nazývať „bratmi“ (Heb 2,11).

Paradoxne, Ježiš tým, že vzal na seba našu prirodzenosť a vykúpil nás, ukázal podstatu svojej božskej prirodzenosti. Jahve je v Starej zmluve pravým Vykupiteľom Izraelitov, ich najbližším príbuzným. (Pozri napr. Ž 19,15; Iz 41,14; Iz 43,1; Iz 44,22; Jer 31,11; Oz 13,14.)

**Aplikácia**

`Ako sa môžeme naučiť hlbšie prežívať skutočnosť, že Kristus nám je blízko? Prečo je táto skúsenosť taká dôležitá pre našu vieru?`