---
title:  Nehanbí sa ich nazývať bratmi
date:  17/01/2022
---

> <p></p>
> Veď aj ten, kto posväcuje, ako aj tí, čo sú posväcovaní, pochádzajú z jedného. Preto sa nehanbí nazvať ich bratmi... 

> <p></p>
> <sup>24</sup>Keď Mojžiš dospel, vo viere odoprel volať sa synom faraónovej dcéry. <sup>25</sup>Radšej si zvolil trpieť s Božím ľudom, než mať dočasné potešenie z hriechu, <sup>26</sup>a Kristovu potupu pokladal za väčšie bohatstvo ako poklady Egypta. Mal totiž na zreteli budúcu odmenu. 

**Osobné štúdium**

List Hebrejom hovorí, že Ježiš sa nehanbil nazvať nás svojimi bratmi (Heb 2,11). Napriek tomu, že bol Ježiš jedno s Bohom, prijal nás za súčasť svojej rodiny. Táto solidarita je v kontraste s posmeškami zo strany verejnosti, ktorými čitatelia Listu Hebrejom trpeli vo svojich komunitách (Heb 10,33).

`Uvažuj o texte Heb 11,24–26. V čom sú Mojžišove rozhodnutia príkladom toho, čo pre nás Ježiš urobil?`

Predstavil si si, čo to znamenalo, že Mojžiša nazývali „synom faraónovej dcéry“? Zastával významné postavenie v najmocnejšej ríši vtedajšej doby. Získal najvyššie civilné a vojenské vzdelanie. Štefan hovorí, že Mojžiš bol „mocný vo svojich slovách i skutkoch“ (Sk 7,22). Ellen G. Whiteová tiež hovorí, že bol „obľúbencom egyptských armád“ a že faraón sa „rozhodol svojho adoptívneho vnuka urobiť nasledovníkom trónu“ (PP 245; PP /sk/ 179). Napriek tomu sa Mojžiš vzdal všetkých týchto privilégií, keď sa rozhodol stotožniť s Izraelitmi, ľudom otrokov bez vzdelania a moci.

**Čo od nás Boh požaduje podľa nasledovných textov?**

`Mt 10,32.33`

`2Tim 1,8.12`

`Heb 13,12–15`

Toto bol jeden z problémov pre čitateľov Listu Hebrejom. Po prenasledovaní a odmietnutí spoločnosťou sa mnohí z nich začali za Ježiša hanbiť. Niektorí svojimi skutkami Ježiša vystavovali hanbe namiesto toho, aby ho ctili (Heb 6,6). Pavol preto opakovane vyzýva čitateľov, aby sa „držali“ „vyznania“ svojej viery (Heb 4,14; Heb 10,23).

Boh chce, aby sme Ježiša poznali ako svojho Boha a brata. Ježiš ako náš Vykupiteľ zaplatil náš dlh. Ako náš brat nám Ježiš ukázal spôsob, akým by sme mali žiť, aby sme boli „podobní obrazu jeho Syna, aby on bol prvorodený medzi mnohými bratmi“ (Rim 8,29).

**Aplikácia**

`Zamysli sa chvíľu nad rozhodnutím, ktoré musel Ježiš urobiť, aby nás prijal ako „súrodencov“. Prečo bolo to, čo Ježiš urobil, pre neho oveľa väčším prejavom milosti, než Mojžišovo konanie? Čo sa z toho môžeme naučiť o Božej láske k nám?`