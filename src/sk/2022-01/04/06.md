---
title:  Brat ako príklad
date:  20/01/2022
---

> <p></p>
> <sup>1</sup>Preto aj my, obklopení takým veľkým zástupom svedkov, odhoďme všetku príťaž a hriech, čo nás opantáva a vytrvajme v behu, ktorý máme pred sebou. <sup>2</sup>Upierajme zrak na Ježiša, pôvodcu a završovateľa našej viery. Miesto radosti, ktorá sa mu ponúkala, pretrpel muky na kríži, pohrdol potupou a teraz sedí po pravici Božieho trónu. <sup>3</sup>Myslite na toho, ktorý zniesol od hriešnikov voči sebe také protirečenie, aby ste neochabovali a neklesali na duchu. <sup>4</sup>V boji proti hriechu ste sa ešte nevzopreli až do krvi. 

**Osobné štúdium**

Ďalším dôvodom, prečo si Ježiš osvojil našu ľudskú prirodzenosť a žil medzi nami, bolo, že nám chcel byť príkladom, jediným, kto nám mohol ukázať, ako správne žiť pred Bohom.

`Uvažuj o texte Hebrejom 12,1–4. Ako by sme podľa apoštola mali ako kresťania žiť?`

V tejto pasáži je Ježiš vyvrcholením dlhého zoznamu postáv, ktoré apoštol poskytuje ako príklady viery. Táto pasáž nazýva Ježiša „pôvodcom a završovateľom našej viery“. Grécke slovo archégos („pôvodca“) je možné preložiť aj ako „priekopník“. Ježiš je priekopníkom v tom zmysle, že kráča pred veriacimi. Hebrejom 6,20 v skutočnosti nazýva Ježiša naším „predchodcom“. Slovo „završovateľ“ prináša informáciu o tom, že Ježiš prejavil vieru v Boha v najčistejšej možnej forme. Táto pasáž učí, že Ježiš je prvý, kto úspešne zavŕšil beh života. Ježiš zdokonalil umenie toho, v čom spočíva život viery.

Hebrejom 2,13 znie: „A znova: Ja budem v neho dúfať. A zasa: Hľa, ja i moje deti, ktoré mi dal Boh.‘‘ Ježiš hovorí, že vkladá svoju dôveru v Boha. Tento odkaz je narážkou na text Izaiáša 8,17.18.

Izaiáš povedal tieto slová tvárou v tvár hrozbe nájazdu nepriateľov zo severného Izraela a Sýrie (Iz 7,1.2). Jeho viera bola v kontraste k nedostatku viery kráľa Acháza (2Krľ 16,5–18). Boh nabádal Acháza, aby mu dôveroval a požiadal ho o znamenie, že ho vyslobodí (Iz 7,1–11). Boh Acházovi ako už predtým Dávidovmu synovi sľúbil, že ho ochráni ako svojho vlastného syna. Boh Acházovi milostivo ponúkol, že svoj sľub potvrdí znamením. Acház však odmietol požiadať o znamenie a namiesto toho poslal poslov k asýrskemu kráľovi Tiglat-Pileserovi so slovami: „Som tvoj služobník a tvoj syn.“ (2Krľ 16,7) Aké smutné! Acház bol radšej „synom“ Tiglat-Pilesera ako synom živého Boha.

Ježiš však vložil svoju dôveru v Boha a v sľub, že mu položí nepriateľov pod nohy (Heb 1,13; Heb 10,12.13). Boh nám dal rovnaký prísľub a my mu musíme veriť rovnako ako Ježiš (Rim 16,20).

**Aplikácia**

`Ako sa môžeš naučiť dôverovať Bohu pri každodennom rozhodovaní? Aké dôležité rozhodnutie musíš urobiť a ako sa môžeš uistiť, že sa zakladá na dôvere v Boha?`