---
title:  Podnety na zamyslenie
date:  21/01/2022
---

List Hebrejom 2,13 obsahuje Ježišove slová Bohu o jeho bratoch: „Hľa, ja i moje deti, ktoré mi dal Boh.“ (Heb 2,13) Patrick Gray naznačuje, že Ježiš je tu opísaný ako strážca svojich bratov. Rímsky systém tutela impuberum (poručníctvo nad nedospelými) stanovil, že po smrti otca „sa vychovávateľ, často starší brat, stal zodpovedným za starostlivosť o maloleté deti a ich dedičstvo, kým nedosiahli plnoletosť, čím sa zvýšila prirodzená povinnosť staršieho brata postarať sa o svojich mladších súrodencov“. (Godly Fear: The Epistle to the Hebrews and Greco-Roman Critiques of Superstition, Atlanta, Society of Biblical Literature, 2003, s. 126). To vysvetľuje, prečo sme v Liste Hebrejom označení za súrodencov Ježiša a zároveň za jeho deti. Ako náš starší brat je Ježiš náš vychovávateľ, náš strážca a ochranca.

„Kristus prišiel na túto zem, vzal na seba ľudskú prirodzenosť, stal sa človekom, aby v spore so satanom ukázal, že človek, tak ako ho Boh stvoril, v spojení s Otcom a Synom, mohol poslúchnuť každú Božiu požiadavku.“ (1SM 253)

„Kristus svojím životom a naučením dal dokonalý príklad nesebeckej služby, ktorá má svoj pôvod v Bohu. Boh nežije sám pre seba. Tým, že stvoril svet a udržuje všetky veci, ustavične slúži iným. ,On dáva vychádzať slnku nad zlými aj dobrými a zosiela dážď na spravodlivých aj na nespravodlivých‘ (Mt 5,45). Tento ideál služby Boh zveril svojmu Synovi. Ježiš bol určený za hlavu ľudstva, aby svojím príkladom ukázal, čo znamená slúžiť.“ (DA 649; TV 455)

**Námety na spoločné uvažovanie**

`List Hebrejom nám hovorí, že Ježiš sa stal naším bratom, aby nás zachránil. Zamyslite sa nad tým, čo to znamená z hľadiska toho, čo všetko Boh urobil, aby nás zachránil. Prečo je odmietnutie tejto záchrany tragickou chybou?`

`Prečo je pre nás dôležité, že Ježiš sa nenarodil „predaný do otroctva hriechu“ ako my (Rim 7,14)? Zamyslite sa nad Mojžišom a nad tým, prečo bolo pre Izraelitov dôležité, že nebol otrokom ako oni. Ako nám príbeh o Mojžišovi pomáha porozumieť tomu, čo pre nás Ježiš urobil?`

`Zamerajte sa na úlohu utrpenia v našich životoch. Prečo by sme si nikdy nemali myslieť, že utrpenie je dobré samo o sebe, hoci z neho môže niečo dobré vzísť?`

Západ slnka: 16.21