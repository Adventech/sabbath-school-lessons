---
title:  Misijný príbeh
date:  21/01/2022
---

#### Ježiš, zázračný lekár

_Andrew McChesney_

Sengphet bol známy a uznávaný lekár v najväčšej nemocnici jednej z provincií štátu Laos. Keď však ochorel jeho syn, bol bezmocný. 
Jeho dospelý syn ochorel, keď pracoval v thajskom meste Bangkok. Šlo o nejakú zvláštnu chorobu. Miestni lekári sa pokúšali liečiť ho, no neúspešne. Doktor Sengphet (skutočné meno bolo zmenené) sa rozhodol vziať syna k sebe do nemocnice s tým, že ho bude liečiť sám. Jeho zdravotný stav sa však nezlepšoval. Ostatní lekári mu radili, aby ho previezol do veľkej nemocnice v hlavnom meste Laosu Vientiane. Tak sa aj stalo. Doktor Sengphet odovzdal syna do starostlivosti lekárov v hlavnom meste, kde sa podrobil mnohým ďalším vyšetreniam.

No ani tam sa lekárom nepodarilo zistiť príčinu jeho ťažkostí. Napokon dospeli k záveru, že jeho problém bude pravdepodobne psychosomatického pôvodu. Pacient musel prekonať ťažkú psychickú traumu, ktorá následne vyvolala fyzické ťažkosti.

Uskutočniť všetky potrebné vyšetrenia trvalo vyše roka. Doktor Sengphet a jeho manželka minuli všetky úspory na zdravotné výdavky. Zdalo sa však, že úplne zbytočne. Keby poznali biblické príbehy, určite by si spomenuli na ženu trpiacu na krvotok. „Veľa vytrpela od mnohých lekárov, minula na to celý svoj majetok, ale nič jej to neprospelo, ba jej stav sa neustále zhoršoval.“ (Mar 5,26) 

Nakoniec svojho syna doviezli domov. V zúfalstve podobnom tomu, ktoré musela prežívať aj trpiaca žena z Markovho evanjelia, sa nakoniec obrátili k nebeskému lekárovi – Ježišovi. Doma v spálni sa modlili a prosili Ježiša, aby uzdravil ich syna.

Počas modlitby vošiel do spálne ich syn. „Čo sa stalo?“ spýtal sa ich. „Cítim zrazu akýsi pokoj.“ Doktor Sengphet s manželkou sa modlili ďalej. Po chvíli ich syn prežil zvláštny okamih, ktorý opísal ako videnie. Videl, ako zlý duch opúšťa jeho telo a pritom hovorí: „Už v tebe nemôžem ostať, pretože nad tvojím životom bolo vyslovené meno Ježiš. Teraz patríš Ježišovi.“

Od toho dňa sa jeho život vrátil do normálnych koľají. Doktor s rodinou začali uctievať Ježiša Krista. Netajili, že Ježiša milujú. Každému, kto bol ochotný počúvať, doktor Sengphet rozprával o tom, ako Ježiš uzdravil ich syna. Všetci spolu ako rodina prijali Ježiša za svojho Spasiteľa. 

Po nejakom čase doktor Sengphet prestal uctievať Ježišovo meno. Zdá sa, že zabudol, akým zázračným spôsobom uzdravil ich syna. Vrátil sa k svojmu pôvodnému spôsobu života. Prosím, modlite sa za neho aj za ostatných, ktorí síce prežili dotyk Ježišovej moci, ale zatiaľ ho neoslavujú. Modlite sa za to, aby sa k nemu vrátili.

_Tento príbeh ilustruje misijný plán, ktorý si Cirkev adventistov siedmeho dňa stanovila v rámci projektu „I Will Go“. Časť darov trinástej soboty v tomto štvrťroku podporí otvorenie základnej školy v Laose. Viac informácii na stránke IWillGo2020.org_
