---
title:  Podnety na zamyslenie
date:  25/02/2022
---

V knihe Túžba vekov si prečítaj kapitoly „Golgota“ (DA 741–757) a „Dokonané je“ (DA 758–764).

Profesor Jiří Moskala vysvetľuje povahu predadventného súdu nasledovne: Boh „nie je na súde na to, aby vystavil všetky moje hriechy ako vo výklade. Naopak, v prvom rade poukáže na svoju úžasnú premieňajúcu a mocnú milosť. Potom pred celým vesmírom ako pravý Svedok môjho života vysvetlí moje postoje voči Bohu, moje vnútorné pohnútky, moje uvažovanie, moje skutky, moje sklony a smerovanie môjho života. To všetko vyjaví. Ježiš dosvedčí, že som urobil mnoho chýb a že som prestúpil jeho svätý zákon. Zároveň však vydá svedectvo o tom, že som sa kajal, prosil som o odpustenie a že ma jeho milosť zmenila. Potom vyhlási: Moja krv je dostatočná pre hriešnika Moskalu. Vo svojom živote smeroval ku mne, je láskavý ku mne aj k ľuďom, koná nesebecky, dá sa mu dôverovať, je mojím dobrým a verným služobníkom.“ („Toward a Biblical Theology of God’s Judgment: A Celebration of the Cross in Seven Phases of Divine Universal Judgment”, Journal of the Adventist Theological Society 15, Spring 2004: p. 155.)

„Vykúpení ako aj bezhriešne bytosti nájdu v Kristovom kríži svoju vedu i pieseň. Ukáže sa, že sláva vyžarujúca z Ježišovej tváre je slávou sebaobetavej lásky. Vo svetle Golgoty sa ozrejmí, že zákon sebazapieravej lásky je zákonom života pre zem i nebesá, že láska, ktorá nehľadá svoje vlastné, má zdroj v Božom srdci a že v tom Tichom a Pokornom je zjavený charakter toho, ktorý prebýva vo svetle neprístupnom.“ (DA 19.20; TV 9)

**Námety na spoločné uvažovanie**

`Ľudia mali vždy sklony ponúkať Bohu rôzne druhy obetí ako výmenu za odpustenie alebo spasenie. Niektorí ponúkajú Bohu skutky pokánia (napríklad dlhé púte), iní ponúkajú život naplnený službou alebo život v odriekaní. Ako by sme mali takéto konanie vnímať vo svetle Ježišovej obete a vyhlásení Písma, že kríž priniesol koniec všetkým obetiam (Dan 9,27; Heb 10,18)?`

`Aká je úloha sebaobetovania v živote veriaceho? Čo mal Ježiš na mysli, keď povedal, že máme vziať svoj kríž a nasledovať ho (Mt 16,24)? Ako chápať slová apoštola Pavla, keď povedal, že máme obetovať naše telá „ako živú, svätú, Bohu príjemnú obeť“ (Rim 12,1)? Aký je vzťah medzi výzvou Ježiša (Mt 16,24), Pavla (Rim 12,1) a textom Heb 13,15.16?`

Západ slnka: 17.18