---
title:  Rôzne druhy obetí
date:  21/02/2022
---

> <p></p>
> <sup>14</sup>Preto zohýnam kolená pred Otcom, <sup>15</sup>od ktorého má meno každý rod na nebi i na zemi, <sup>16</sup>aby vás podľa bohatstva svojej slávy posilnil mocou skrze svojho Ducha na vnútornom človeku <sup>17</sup>a aby Kristus skrze vieru prebýval vo vašich srdciach, aby ste tak zakorenení a upevnení v láske <sup>18</sup>mohli so všetkými svätými pochopiť, aká je to šírka, dĺžka, výška a hĺbka, <sup>19</sup>a poznať Kristovu lásku, ktorá prevyšuje poznanie, a tak aby ste sa dali naplniť celou Božou plnosťou. 

**Osobné štúdium**

Ježišova smrť prináša odpustenie našich hriechov. Odpustenie hriechov však v sebe zahŕňa oveľa viac než len zrušenie trestu za naše prestúpenie zmluvy. To je jeden z dôvodov, prečo sa židovský obetný systém skladal z piatich rôznych druhov obetí. Každý bol potrebný na vyjadrenie hĺbky Kristovej smrti na kríži.

`Uvažuj o úvodnom texte (Ef 3,14–19). O čo sa Pavol modlil?`

Pri spaľovanej obeti malo byť celé zviera spálené na oltári (3. Mojžišova 1). Táto obeť predstavovala Krista, ktorý sa za nás vydal. Hoci bol rovný Bohu, „svoju rovnosť s Bohom nepovažoval za korisť, ale zriekol sa jej, keď vzal na seba podobu služobníka“ (Fil 2,5–8).

Pokrmová obeť (Roh: obilná) bola prejavom vďačnosti za Božiu starostlivosť o obživu ľudu (3. Mojžišova 2). Aj táto obeť predstavovala Ježiša, „chlieb života“ (Jn 6,35.48), prostredníctvom ktorého máme večný život.

Súčasťou obety spoločenstva (Roh: pokojnej obeti) bolo jedlo s priateľmi a rodinou na oslavu požehnania a prosperity, ktorej darcom bol Boh (3. Mojžišova 3). Aj táto obeť predstavovala Krista, ktorého obeť nám prináša pokoj (Iz 53,5; Rim 5,1; Ef 2,14). Je tiež zdôraznením, že aj my sa máme zúčastňovať na Ježišovej obeti tým, že prijímame jeho telo a pijeme jeho krv (Jn 6,51–56).

Obeť za hriech prinášala odčinenie hriechu (3Moj 4,1–5,13). Táto obeť zdôrazňovala úlohu krvi zvieraťa, ktorá predstavovala jeho život. Mala priniesť zmierenie za hriechy (3Moj 17,11) a ukazovať na krv Ježiša, ktorý nám odpustil a vykúpil nás z našich hriechov (Mt 26,28; Rim 3,25; Heb 9,14).

Obeť za vinu slúžila na odčinenie hriechov (3Moj 5,14–6,7). Prinášala odpustenie v prípadoch, kde bolo možné zabezpečiť odškodnenie alebo náhradu. Táto obeť nás učí, že Božie odpustenie nás neoslobodzuje od zodpovednosti zabezpečiť odškodnenie tam, kde je to možné.

Obete prinášané vo svätyni nás učia, že skúsenosť spasenia je oveľa hlbšia, než prináša prijatie Ježiša za našu náhradu. Potrebujeme sa ním „sýtiť“, deliť sa o prijaté požehnanie s druhými a snažiť sa odčiniť zlo, ktoré sme spôsobili druhým.

**Aplikácia**

`Čo ti najviac pomáha poznávať Kristovu lásku? Čo pre teba táto láska znamená a k čomu ťa inšpiruje?`