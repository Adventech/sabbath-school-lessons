---
title:  Ježiš – dokonalá obeť
date:  22/02/2022
---

> <p></p>
> <sup>26</sup>Veď bolo aj vhodné, aby sme mali takého veľkňaza – svätého, nevinného, nepoškvrneného, oddeleného od hriešnikov, povýšeného nad nebesia, <sup>27</sup>ktorý nepotrebuje ako veľkňazi deň čo deň prinášať obety najprv za svoje hriechy a potom aj za hriechy ľudí. Veď on to vykonal raz navždy, keď obetoval samého seba. <sup>28</sup>Zákon totiž ustanovuje za veľkňazov ľudí podrobených slabostiam, no slovo prísahy, ktorá odznela po Zákone, ustanovuje Syna dokonalého naveky. 

> <p></p>
> <sup>9</sup>Vtedy povedal: Hľa, prichádzam, aby som plnil tvoju vôľu. Ruší prvé, aby ustanovil druhé. <sup>10</sup>V tejto vôli sme raz navždy posvätení obetou tela Ježiša Krista. <sup>11</sup>Každý kňaz stojí a koná denne bohoslužbu a veľa ráz prináša tie isté obety, ktoré nikdy nemôžu odstrániť hriechy. <sup>12</sup>No Kristus priniesol jednu obetu za hriechy a navždy zasadol po pravici Boha. 

**Osobné štúdium**

`Uvažuj o úvodných textoch a sústreď sa na verše Heb 7,27 a Heb 10,10. Ako je v týchto textoch opísaná Ježišova obeť?`

Levitských kňazov „muselo byť mnoho, lebo smrť im bránila ostať nimi natrvalo“ (Heb 7,23). Tento výrok je v kontraste s Ježišom, ktorý žije naveky a má večné kňazstvo (Heb 7,24.25). Levitskí kňazi prinášali „deň čo deň“ (Heb 7,27) a „rok čo rok“ (Heb 9,25) obete a dary, ktoré „nemôžu vo svedomí urobiť dokonalým toho, kto koná bohoslužbu“ (Heb 9,9; 10,1–4).

Ježiš však obetoval samého seba a priniesol „jednu obeť“ (Heb 10,10.12–14), ktorá očisťuje naše svedomie (Heb 9,14; 10,1–10) a ničí (Roh: odstraňuje) hriech (Heb 9,26). Ježišova obeť prevyšuje zvieracie obete, pretože Ježiš je Božím Synom (Heb 7,26–28), ktorý dokonale naplnil Božiu vôľu (Heb 10,5–10).

Opis Ježišovej „jedinej obete“ má mnohoraký význam.

Po prvé, Ježišova obeť je dokonalá vo svojej moci a nič ju nemôže prekonať. Obete levitských kňazov sa museli pravidelne opakovať, pretože nemali dokonalú moc očistiť. „Vari by ich neprestali prinášať, keby tí, čo konajú bohoslužbu, boli raz navždy očistení a necítili by už vo svedomí, že majú hriechy?“ (Heb 10,2)

Po druhé, všetky tie rôzne druhy starozmluvných obetí našli svoje naplnenie na kríži. Ježiš nás preto nielen očisťuje od hriechu (Heb 9,14), ale prináša nám aj posvätenie (Heb 10,10–14) tým, že hriech odstraňuje z našich životov (Heb 9,26). Skôr, ako mohli kňazi pristúpiť k Bohu vo svätyni a konať službu v prospech svojich blížnych, museli byť očistení a posvätení (3. Mojžišova 8 a 9). Ježišova obeť nás očisťuje a posväcuje (Heb 10,10–14), takže môžeme pristupovať k Bohu so smelou dôverou (Heb 10,19–23) a môžeme mu slúžiť ako „kráľovské kňazstvo“ (Heb 9,14; 1Pt 2,9).

A napokon, Ježišova obeť posilňuje náš duchovný život. Je pre nás príkladom, ktorým sa máme inšpirovať a ktorý máme nasledovať. Práve preto nás List Hebrejom vyzýva, aby sme mali svoj pohľad upretý na kríž a nechali sa viesť Kristom (Heb 12,1–4; 13,12.13).

**Aplikácia**

`Kríž je základom všetkého požehnania, ktoré nám Boh udeľuje. Prináša očistenie od hriechu, posvätenie k službe a výživu k rastu. Ako môžeme lepšie prežívať to, čo sme dostali v Kristovi?`