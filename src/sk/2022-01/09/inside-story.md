---
title:  Misijný príbeh
date:  25/02/2022
---

#### Telefonát

_Andrew McChesney_

Khamla (pravé meno bolo zmenené) je jediný živiteľ rodiny. Pochádza z odľahlej vidieckej oblasti Laosu. Postihla ho vážna choroba, kvôli ktorej prestal chodiť. Tri mesiace bol pripútaný na lôžko. 

Na vyšetrenie u lekára nemal dostatok peňazí, preto vyhľadal tradičných liečiteľov a začal užívať rôzne bylinkové lieky. Vyhľadal aj šamana v ich dedine, ktorý liečil ľudí pochybnými metódami. Nič však nepomáhalo.

Keď už strácal akúkoľvek nádej, ktosi mu povedal o kazateľovi Cirkvi adventistov siedmeho dňa, ktorý cez telefón pomohol mnohým ľuďom. Khamla sa teda rozhodol, že zavolá tomu kazateľovi, ktorý sa volal Sadua Lee. 

V tejto odľahlej oblasti to však nebolo také jednoduché. Zavolať niekomu bolo známkou luxusu. Minúta hovoru stála 700 laoských kipov (v prepočte 5 centov). V tom čase približne tretina populácie žila z menej ako 1,1 eura na deň a dve tretiny ľudí museli vyžiť z menej ako 1,7 eura denne.

Chorý muž úprimne prosil kazateľa Sadua, aby ho uzdravil. „Ja ťa nedokážem ťa uzdraviť. Ale môj Boh, ktorého meno je Ježiš Kristus, ten ťa môže uzdraviť, ak to bude jeho vôľa. Jediné, čo musíme urobiť, je poprosiť ho,“ povedal mu kazateľ.

Khamla teda poprosil o modlitbu a kazateľ sa za neho cez telefón pomodlil.

Na druhý deň kazateľ zavolal Khamlovi, aby mu ponúkol modlitbu. Khamlov hlas znel v telefóne veľmi nadšene. „Opäť môžem chodiť!“ radostne oznámil kazateľovi. 

Nohy mal pochopiteľne ešte slabé, ale prvýkrát po troch mesiacoch sa na ne mohol postaviť. Dokonca urobil pár krokov a pomaličky zašiel na pole a trochu pracoval.

„Tvoj Boh je taký mocný,“ povedal. „Ako by som mohol oslavovať tvojho Boha, ktorého meno je Ježiš Kristus?“

Kazateľ mu povedal, že Boha môže oslavovať stále. Potom mu povedal, že Ježiš oddelil zvláštny deň – siedmy deň, sobotu, kedy ho máme oslavovať. Khamla súhlasil, že v sobotu nebude pracovať, ale bude oslavovať Boha. Jeho dedina však bola veľmi ďaleko od najbližšieho zboru, preto poprosil kazateľa, aby mu nejako pomohol. Znamenalo to, že kazateľ mu bude musieť každú sobotu zavolať, ale nevadilo mu to. Veď ak Ježiš dokázal Khamlu uzdraviť, môže zaobstarať dostatok prostriedkov, aby mohol Khamlovi každú sobotu zavolať. 

_Ďakujeme za vaše dary sobotnej školy, ktoré pomáhajú šíriť evanjelium v Laose a ostatných krajinách Juhoázijsko-Pacifickej divízie cirkvi. Dary trinástej soboty v tomto štvrťroku sú určené pre túto oblasť._
