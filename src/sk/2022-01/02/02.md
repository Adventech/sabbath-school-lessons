---
title:  Ježiš – náš Kráľ
date:  02/01/2022
---

> <p></p>
> <sup>5</sup>Veď komu kedy z anjelov Boh povedal: Ty si môj syn, ja som ťa dnes splodil? A opäť: Ja budem jeho otcom a on mi bude synom? <sup>6</sup>A keď uvádza Prvorodeného na svet, znova hovorí: Nech sa mu klaňajú všetci Boží anjeli! <sup>7</sup>O anjeloch hovorí: Svojich anjelov robí vetrami a svojich služobníkov ohnivými plameňmi. <sup>8</sup>O Synovi však: Tvoj trón, Bože, je na veky vekov a žezlo tvojho práva je žezlom tvojho kráľovstva. <sup>9</sup>Miloval si spravodlivosť a nenávidel neprávosť, preto ťa Boh, tvoj Boh, pomazal olejom plesania nad tvojich druhov. <sup>10</sup>A ešte: Ty, Pane, si na začiatku založil zem a nebesia sú dielom tvojich rúk. <sup>11</sup>Ony sa pominú, ale ty zostávaš; a všetci zostarnú ako odev <sup>12</sup>a zvinieš ich ako plášť, ako odev a zmenia sa. Ty si však ten istý a tvoje roky neprestanú. <sup>13</sup>A kedy ktorému z anjelov povedal: Seď po mojej pravici, kým nepoložím tvojich nepriateľov za podnožku tvojim nohám? <sup>14</sup>Vari nie sú všetci služobnými duchmi poslanými slúžiť tým, čo majú zdediť spásu?  

**Osobné štúdium**

Prvou silnou myšlienkou Listu Hebrejom je, že Ježiš je naším Vládcom, ktorý sedí po pravici Otca (Heb 8,1). Ako Boh bol Ježiš vždy vládcom vesmíru. Ale keď Adam a Eva zhrešili, satan sa stal pánom tohto sveta (Jn 12,31; 14,30; 16,11). Ježiš však prišiel a na kríži porazil satana. Tým si Ježiš znovuvydobyl právo vládnuť tým, ktorí ho prijali za svojho Spasiteľa (Kol 2,13–15).

Prvé dve kapitoly Listu Hebrejom sa zameriavajú na predstavenie Ježiša ako Kráľa.

`Uvažuj o texte z úvodu (Heb 1,5–14). Aká je hlavná myšlienka týchto veršov?`

Tieto verše ukazujú tri rôzne pohľady na slávnostné uvedenie Ježiša na trón. Po prvé, Otec uvádza Ježiša ako kráľovského Syna (Heb 1,5). Po druhé, Boh stavia Syna pred nebeský zástup, ktorý sa mu klania (Heb 1,6.8), a predstavuje ho ako večného Stvoriteľa a Vládcu (Heb 1,8–12). A napokon, Boh uvádza Syna na trón, čo je vlastne potvrdením Jeho moci nad zemou (Heb 1,13.14).

Jednou z najdôležitejších teologických právd Novej zmluvy je skutočnosť, že v Ježišovi Boh naplnil svoje zasľúbenia dané Dávidovi (pozri 2Sam 7,8–16 a Lk 1,30–33). Ježiš sa narodil ako potomok Dávida v Dávidovom meste (Mt 1,1–16; Lk 2,10.11). Ľudia Ježiša často nazývali „syn Dávidov“. Odsúdili ho pre údajné privlastňovanie si titulu „kráľ Židov“ (Mt 27,37). Peter a Pavol kázali o tom, že Ježišovo zmŕtvychvstanie bolo naplnením zasľúbenia, ktoré dostal už Dávid (Sk 2,22–36; 13,22–37). A Ján sa dozvedel, že Ježiš je „lev z Júdovho kmeňa, Dávidov výhonok“ (Zj 5,5).

List Hebrejom potvrdzuje tento pohľad na Ježiša. V Ježišovi Boh naplnil svoje zasľúbenia Dávidovi: Boh mu dal veľké „meno“ (Heb 1,4); predstavil ho ako svojho Syna (Heb 1,5); potvrdil ho ako večného Stvoriteľa a Pána (Heb 1,8–12) a posadil ho po svojej pravici (Heb 1,13.14). Podľa Hebrejom 3 a 4 je to Ježiš, kto vedie ľud do Božieho odpočinku. Ježiš je aj staviteľom Božieho domu (Heb 3,3.4).

Ježiš je teda právoplatným vládcom zeme, ktorú pre nás vydobyl v zápase s uzurpátorom satanom.

**Aplikácia**

`Ako môžeme uprostred skúšok prežívať pokoj z poznania, že Ježiš je vládcom vesmíru?`