---
title:  Podnety na zamyslenie
date:  07/01/2022
---

V Liste Hebrejom nie sú len nádherné a povzbudzujúce pravdy. Nachádzame v ňom aj mnoho varovaní a výstrah, ktoré dosahujú vyvrcholenie v kapitolách 10 až 12.

Tieto časti spájajú minimálne dva faktory. Po prvé, všetky porovnávajú púštnu generáciu s čitateľmi Listu Hebrejom. Po druhé, vyzývajú nás veriť.

Izraeliti, ktorí putovali po púšti, videli úžasné prejavy Božej moci, ktoré sa naplno prejavili znameniami a zázrakmi pri ich vyslobodení z Egypta. Na vrchu Sinaj počuli Boha, ktorý im dával Desatoro. Videli ohnivý stĺp v noci a oblačný stĺp cez deň. Jedli mannu, chlieb z neba. Pili vodu, ktorá vytryskla zo skaly všade, kde táborili. Ale keď doputovali k hraniciam zasľúbenej krajiny, neboli schopní Bohu dôverovať. Nemali dosť viery, hoci to jediné od nich Boh vyžadoval. „Bez viery však nie je možné zapáčiť sa Bohu.“ (Heb 11,6)

Pavol hovorí, že podobne ako púštna generácia aj my stojíme na hraniciach zasľúbenej krajiny (Heb 10,37–39). Naše výsady a zodpovednosti sú však oveľa väčšie. Nepočuli sme síce hovoriť Hospodina z vrchu Sinaj, ale prostredníctvom Písma sme videli Božie zjavenie, ktoré presahuje to na vrchu Sion: Boha v tele, Ježiša Krista (Heb 12,18–24). Otázkou je: Budeme mať vieru? Autor nás povzbudzuje, aby sme nasledovali dlhý zoznam postáv, ktorý vrcholí osobou samotného Ježiša.

**Námety na spoločné uvažovanie**

`Naučili sme sa, že Ježiš je naším zástupcom, ktorý nás predchádza v zápase so satanom. Ako môžeme bojovať spoločne, zjednotení ako cirkev pod zástavou nášho Záchrancu? Čo nám bráni prežívať jednotu? V čom nás chce satan ako cirkev oslabiť? Ako satan oslaboval Izrael v minulosti?`

`Ako veriaci tvoríme spoločenstvo kňazov, ktorých vedie Boh. V čom môže vaše zborové spoločenstvo prinášať lepšiu obeť chvály a dobrých skutkov pred Bohom? Buďte konkrétni a praktickí.`

`V čom sa naša situácia podobá situácii púštnej generácie tesne pred vstupom do zasľúbenej krajiny? Čo sa môžeme z tejto podobnosti naučiť?`

Západ slnka: 16.02