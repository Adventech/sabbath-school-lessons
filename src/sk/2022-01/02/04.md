---
title:  Ježiš – náš Zástupca
date:  04/01/2022
---

> <p></p>
> <sup>19</sup>Ľud však nechcel poslúchnuť Samuela, lež vravel: „Nie, nech nám vládne kráľ! <sup>20</sup>Chceme byť ako ostatné národy. Nech nás spravuje kráľ. Pôjde pred nami a povedie nás do boja.“  

> <p></p>
> <sup>14</sup>Keďže deti majú účasť na krvi a tele, podobne i on sa stal jedným z nich, aby smrťou zničil toho, čo mal moc nad smrťou, totiž diabla, <sup>15</sup>aby vyslobodil tých, ktorých po celý život zotročoval strach pred smrťou. <sup>16</sup>Veď sa neujíma anjelov, ale Abrahámovho potomstva. 

**Osobné štúdium**

`Porovnaj úvodné texty (1Sam 8,19.20 a Heb 2,14–16). Čo Izraeliti očakávali od kráľa a ako sa tieto túžby naplnili v Ježišovi?`

Izraeliti chceli kráľa, ktorý by bol ich sudcom a zároveň by ich viedol do víťazných bitiek. Zabudli totiž, že ich skutočným Kráľom je Boh. Úplná obnova Božej vlády nad jeho ľudom sa uskutočnila až prostredníctvom Ježiša. Ako náš Kráľ nás Ježiš vedie v zápase proti nepriateľovi.

Text Heb 2,14–16 opisuje Ježiša ako zástupcu slabých ľudských bytostí. Kristus čelil diablovi, porazil ho vo svojom zápase a vyslobodil nás z otroctva. Tento opis nám pripomína zápas medzi Dávidom a Goliášom. Po svojom pomazaní za kráľa (1. Samuelova 16) Dávid zachraňuje svojich bratov z otroctva tým, že porazil Goliáša. Spôsob, akým je celá udalosť opísaná, ukazuje, že víťaz súboja si zotročí ľudí druhej strany (1Sam 17,8–10). Dávid tak koná ako zástupca Izraela.

`Uvažuj o textoch Iz 42,13 a 59,15–20. Ako je Hospodin opísaný v týchto veršoch?`

Text Heb 2,14–16 naznačuje, že Boh zachránil Izrael úplne sám. Všimni si text z Izaiáša: „Hospodin však hovorí takto: Vezme sa, čo si ukoristil hrdina a korisť násilníka bude vyslobodená. Ja budem viesť spor s tým, čo sa sporí s tebou a ja vyslobodím tvojich synov.“ (49,25)

Kresťania si niekedy myslia, že bojujú so satanom sami. Keď čítame text Ef 6,10–18, vidíme, že naozaj sme v zápase so satanom. Ale nesmieme zabúdať, že Boh bojuje za nás a do boja ide pred nami. My sme súčasťou jeho armády, preto musíme používať jeho výzbroj. A rozhodne nejde o náš osamelý zápas. V Efezanom 6 apoštol Pavol adresuje všetky výzvy v množnom čísle (vezmite, stojte, prepášte, oblečte, obujte, uchopte, bdejte). Ako cirkev máme v Božej zbroji bojovať spoločne, pod vedením nášho zástupcu, ktorým je samotný Boh.

**Aplikácia**

`Čo to znamená vziať si celú Božiu výzbroj? Ako nám v našich zápasoch so sebou a s pokušeniami pomáha Božia moc?`