---
title:  Misijný príbeh
date:  25/03/2022
---

#### Návšteva

_Saengsurin Phongchan_

Boh ma veľmi miluje. 

Keď sa moja kamarátka presťahovala do Austrálie, sľúbila som jej, že z času na čas navštívim jej rodičov tu v Thajsku. Nebolo to však také jednoduché, ako to na prvý pohľad vyzeralo. Musela som zistiť, ako sa k nim dostanem, pretože bývali dosť ďaleko od môjho bydliska. Keď som k nim šla prvýkrát, vzala som si batoh a niekoľko tašiek plných potravín. Bolo to dosť ťažké, preto som si zavolala rikšu, ktorá slúžila ako taxík, aby ma odviezla na autobusovú stanicu.

Asi v polovici cesty vodič rikšu zastavil a povedal mi: „Ďalej vás nemôžem odviesť. Môžem vám však zavolať druhú rikšu.“ Nepovedal mi dôvod, prečo musím vystúpiť. Čo som mala robiť? Prišla druhá rikša, ale vodič ma odviezol na nesprávne miesto. Musela som si teda zavolať tretiu rikšu. 

Trvalo mi takmer dve hodiny, kým som konečne dorazila na autobusovú stanicu. Veľmi ma to nahnevalo. Prečo musí taká krátka cesta na stanicu trvať dve hodiny? Prečo som musela vystriedať tri rikše?

„Kam cestujete?“ opýtal sa ma predavač cestovných lístkov. Ešte stále som bola taká nahnevaná, že som nedokázala s nikým normálne komunikovať, dokonca ani s predavačom. „Zastavím sa tu neskôr,“ odpovedala som a otočila sa.

Keď som sa upokojila, kúpila som si lístok a nastúpila do malého autobusu. Po ceste do cieľovej stanice sme minuli zdemolovaný autobus na kraji cesty. Vodič zastavil a šiel sa spýtať, či im môže nejako pomôcť. Vyzeralo to tak, že táto dopravná nehoda sa stala len nedávno. Keď sa vrátil do autobusu, so smútkom v hlase nám oznámil, že v tom autobuse zomrelo niekoľko pasažierov.

„To je autobusový spoj, ktorý odišiel zo stanice pred nami,“ povedal.

V tom momente som si uvedomila, že som pôvodne mala sedieť v tom autobuse. Zmeškala som ho len preto, že mi cesta na stanicu trvala tak dlho.

Rodičia mojej priateľky sa veľmi potešili, keď ma uvideli. Počuli o nehode autobusu. „Mali sme veľký strach, pretože sme si mysleli, že budeš v tom havarovanom autobuse,“ povedala mama mojej priateľky.

„Boh je veľmi dobrý,“ odpovedala som. Potom som im rozpovedala celý príbeh o tom, aké ťažkosti som musela riešiť cestou na stanicu. Jej rodičia neboli kresťania, napriek tomu mi otec s nadšením povedal: „Boh alebo nejaký anjel, ktorý ťa chránil, je naozaj úžasný!“

Áno, Boh ma veľmi miluje. 

_Saengsurin Phongchan pracovala ako riaditeľka školy Cirkvi adventistov siedmeho dňa v thajskom meste Nakhon Ratchasima. Tejto škole boli venované dary trinástej soboty pred troma rokmi. Ďakujeme vám za vaše dary, vďaka ktorým sa mohla pôvodná škola Korat zmeniť na strednú školu na novom mieste._
