---
title:  Pamätať na svojich vodcov
date:  22/03/2022
---

> <p></p>
> <sup>7</sup>Pamätajte na svojich vodcov, ktorí vám hovorili Božie slovo, dôkladne pozorujte, aký bol koniec ich života, a napodobňujte ich vieru. <sup>8</sup>Ježiš Kristus je ten istý včera, dnes i naveky. <sup>9</sup>Nenechajte sa unášať rozličnými a cudzími náukami, pretože je dobré upevňovať srdce milosťou, nie zachovávaním predpisov o pokrmoch, ktoré neprospeli tým, ktorí sa nimi riadili. <sup>10</sup>Máme oltár, z ktorého nemajú právo jesť tí, čo slúžia stanu. <sup>11</sup>Veď telá zvierat, ktorých krv veľkňaz prináša za hriechy do svätyne, spaľujú mimo tábora. <sup>12</sup>Preto aj Ježiš trpel vonku za bránou, aby posvätil ľud svojou krvou. <sup>13</sup>Vyjdime teda za ním von z tábora a znášajme jeho potupu. <sup>14</sup>Veď tu nemáme trvalé mesto, ale hľadáme budúce. <sup>15</sup>Skrze neho teda ustavične prinášajme Bohu obetu chvály, čiže ovocie pier, ktoré vyznávajú jeho meno. <sup>16</sup>Nezabúdajte však na dobročinnosť a spoločenstvo, lebo v takých obetách má Boh záľubu. <sup>17</sup>Poslúchajte tých, čo vás vedú, a podriaďujte sa im, lebo oni bdejú nad vašimi dušami a budú sa za ne zodpovedať. Nech to robia s radosťou, nie so vzdychaním, lebo to by vám neprospelo. 

**Osobné štúdium**

`Uvažuj o úvodnom texte (Heb 13,7–17). Aký by mal byť náš vzťah k vedúcim predstaviteľom cirkvi?`

Text Heb 13,7–17 nabáda k úcte a poslušnosti voči ľuďom, ktorým je v spoločenstve veriacich zverená určitá služba. Pavol vyzýva svojich čitateľov, aby „pamätali“ na vodcov, ktorí im hovorili Božie slovo. Veriaci majú „poslúchať“ tých, ktorí cirkev vedú (Heb 13,17). Minulí vodcovia ako prví priniesli Božie slovo a založili zbory. Výzva „pamätať na nich“ sa nevzťahuje iba na spomienky či vonkajšie prejavy úcty. Pavol vysvetľuje, že si ich majú „pamätať“ tým, že zvážia výsledok ich konania a budú napodobňovať ich vieru.

Pre Pavla je spomienkou a chválou napodobňovanie života viery. Apoštol týmto spôsobom pridal zakladajúcich vedúcich zboru na zoznam verných hrdinov, ktorých by si mali veriaci vážiť. Tento zoznam obsahuje hrdinov viery z 11. kapitoly. Hebrejom 12 hovorí o Ježišovi ako dokonalom príklade viery. Autor ďalej poznamenáva, že „Ježiš Kristus je ten istý včera, dnes i naveky.“ (Heb 13,8) Je úplne odlišný od falošných učiteľov, ktorí sa časom menia a ktorých učenia sú „rozličné a cudzie“ (Heb 13,9).

Výzva pamätať na vodcov z Heb 13,7 sa na konci tejto časti stupňuje. Veriaci sú nabádaní, aby poslúchali vodcov, pretože dávajú pozor na ich duše. Vedúci sú tu opísaní ako pastieri, ktorí majú na starosti duchovné blaho cirkvi, svojho stáda. Za duchovný stav svojich zverencov sa budú zodpovedať Bohu (pozri tiež 1Pt 5,1–4, 1Kor 3,10–15). To sa vzťahuje aj na vedúcich cirkvi v súčasnosti.

Kontext tiež naznačuje, že títo vodcovia sú pastieri, ktorí slúžia pod vedením Ježiša, „veľkého pastiera oviec“ (Heb 13,20). Kombinácia starostlivosti a vernosti zo strany vedúcich a poslušnosti alebo dôvery zo strany členov bude mať za následok radosť. Môže to znamenať, že vedúci budú môcť slúžiť cirkvi s „radosťou“ a radostne podávať správu o stave cirkvi.

**Aplikácia**

`Čo môžete urobiť, aby ste posilnil alebo zlepšili vzťah vodca – člen vo vašom zbore a tiež vzťah členov s vedúcimi cirkvi vo svete?`