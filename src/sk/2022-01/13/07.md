---
title:  Podnety na zamyslenie
date:  25/03/2022
---

„Keď učeníci po vyliatí Ducha Svätého šli hlásať živého Spasiteľa, ich jediným prianím bolo zachraňovať ľudí. Tešili sa z priateľského spoločenstva svätých. Boli k sebe navzájom láskaví, ohľaduplní, nesebeckí a pre pravdu ochotní priniesť akúkoľvek obeť. Vo vzájomnom každodennom styku prejavovali lásku, k akej ich nabádal Kristus. Nesebeckým správaním, slovami a skutkami sa snažili podobnú lásku prebúdzať aj v iných ľuďoch. ... Postupne sa však vzájomné vzťahy menili. Veriaci začali odhaľovať nedostatky druhých. Vytýkaním chýb a bezohľadnou kritikou stratili zo zreteľa Spasiteľa a jeho lásku. Viac sa starali o vonkajšie obrady a väčšiu pozornosť venovali teórii než praktickej stránke viery. V horlivom odsudzovaní iných prehliadali vlastné chyby. Stratili bratskú lásku, ktorú im Kristus kázal zachovať, a čo je smutnejšie, túto stratu ani nezbadali. Neuvedomovali si, že sa im zo života vytráca šťastie a radosť a že bez Božej lásky sa čoskoro ocitnú v duchovnej tme. Ján, ktorý si úbytok bratskej lásky v zboroch pozorne všímal, upozorňoval veriacich na stálu potrebu tejto lásky. Táto myšlienka je hlavnou témou jeho listov adresovaných cirkvi. Píše: Milovaní, milujme sa navzájom, lebo láska je z Boha a každý, kto miluje, narodil sa z Boha a pozná Boha. Kto nemiluje, nepoznal Boha, lebo Boh je láska. A Božia láska k nám sa prejavila v tom, že Boh poslal svojho jednorodeného Syna na svet, aby sme skrze neho mali život. Láska je v tom, že nie my sme milovali Boha, ale že on miloval nás a poslal svojho Syna ako zmiernu obetu za naše hriechy. Milovaní, keď nás Boh tak miluje, aj my sme povinní milovať jeden druhého. (1Jn 4,7–11)“ (AA 547.548; SA 328.329)

**Námety na spoločné uvažovanie**

`Kresťanský život je často považovaný za osobný, individuálny vzťah medzi Ježišom a veriacim. Toto je však iba jeden aspekt kresťanského života. Prečo je dôležité mať na pamäti, že Boh nás vedie ako spoločenstvo? Aká je zodpovednosť každého z nás za spoločenstvo? Čo môžeme od spoločenstva očakávať?`

`Aké sú najlepšie ukazovatele toho, že bratská láska je v spoločenstve silná? Pokúste sa vytvoriť ich zoznam.`

`Čo je to pravá, ozajstná bratská láska? Aké sú jej vlastnosti, príčiny a výsledky? Ako by ste ju odlíšili od falošnej bratskej lásky?`

Západ slnka: 18.02