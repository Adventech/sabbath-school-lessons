---
title:  Kňaz, ktorý prináša dokonalé odpustenie
date:  01/02/2022
---

> <p></p>
> <sup>11</sup>Keby sa teda dokonalosť dala dosiahnuť prostredníctvom levitského kňazstva, veď na jeho základe dostal ľud Zákon, načo by bolo treba ustanoviť ešte iného kňaza na spôsob Melchisedeka a neostať pri kňazstve na spôsob Árona? <sup>12</sup>Veď ak sa mení kňazstvo, nevyhnutne sa musí zmeniť aj Zákon. <sup>13</sup>A ten, o ktorom sa to hovorí, je z iného kmeňa, z ktorého nikto nekonal službu pri oltári. <sup>14</sup>Veď je zrejmé, že náš Pán pochádzal z Júdu a vo vzťahu k tomuto kmeňu Mojžiš nič nepovedal o kňazoch. <sup>15</sup>A je to ešte zrejmejšie, keď povstáva iný kňaz, podobný Melchisedekovi, <sup>16</sup>ktorý sa ním nestal podľa predpisu zákona o telesnom pôvode, ale mocou nezničiteľného života. 

**Osobné štúdium**

Kňazi sú prostredníkmi medzi Bohom a ľuďmi. V Liste Hebrejom sa však hovorí, že leviti nemohli poskytnúť úplný prístup k Bohu, pretože nedokázali poskytnúť dokonalosť (Heb 7,11.18.19). Koniec koncov, ani oni sami neboli dokonalí. Ako by teda mohli priniesť dokonalosť druhým?

Ani obete zvierat nemohli očistiť svedomie hriešnika. Ich účelom bolo poukázať na službu Ježiša a jeho obeť, ktorá jediná môže poskytnúť skutočné očistenie od hriechov (Heb 9,14; Heb 10,1–3.10–14). Úloha levitov bola dočasná, rovnako ako boli dočasné aj obete, ktoré prinášali. Bol to iba príklad. Boh chcel prostredníctvom ich služby priviesť ľudí k tomu, aby uverili v Ježiša, ktorý bol „Baránok Boží, ktorý sníma hriech sveta.“ (Jn 1,29)

`Uvažuj o úvodnom texte (Heb 7,11–16). Ako rozumieš týmto veršom? Prečo bola potrebná zmena zákona?`

Verš Heb 7,12 vysvetľuje, že zmena kňazstva si vyžiadala aj zmenu zákona. Prečo? Pretože existoval veľmi prísny zákon, ktorý zakazoval osobe, ktorá nepochádzala z rodu Léviho slúžiť ako kňaz (3Moj 3,10; 3Moj 16,39.40). List Hebrejom 7,13.14 vysvetľuje, že Ježiš pochádzal z kmeňa Júdovho, a preto mu zákon zakazoval stať sa kňazom. Pavol teda tvrdí, že vymenovanie Ježiša za kňaza znamenalo, že Boh zmenil zákon kňazstva.

Ježišov príchod znamenal aj zmenu zákona o obetiach. Hriešnici boli povinní prinášať rôzne druhy obetí, aby dosiahli zmierenie (3. Mojžišova 1–7). Keď Ježiš prišiel a priniesol dokonalú obeť, bol zákon o obetovaní zvierat zmenený (Heb 10,17.18) na základe novej zmluvy a plnšieho zjavenia plánu spásy.

**Aplikácia**

`Uvažuj nad obrovským počtom zvieracích obetí, ktoré sa prinášali v staroveku. Všetky ukazovali na Ježiša, a napriek tomu ani jedna z nich nedokázala skutočne zaplatiť za naše hriechy. Prečo za ne mohla zaplatiť iba Ježišova smrť?`