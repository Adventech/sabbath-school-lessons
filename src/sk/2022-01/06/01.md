---
title:  Ježiš, verný kňaz
date:  29/01/2022
---

### Texty na tento týždeň
Hebrejom 5 a 7

> <p>Základný text</p>
> Veď bolo aj vhodné, aby sme mali takého veľkňaza – svätého, nevinného, nepoškvrneného, oddeleného od hriešnikov, povýšeného nad nebesia. (Heb 7,26)

Hriech utvoril priepasť, ktorá existovala medzi Bohom a človekom. Problém sa ešte znásobil, pretože hriech negatívne poznačil aj našu prirodzenosť. Boh je svätý a hriech nemôže existovať v Jeho prítomnosti. Naša prirodzenosť nás oddelila od Boha podobne, ako sa navzájom odpudzujú dva magnety otočené k sebe rovnakými pólmi. Naša ľudská prirodzenosť nám znemožnila riadiť sa Božím zákonom. K hriechu patrí aj nedorozumenie. Ľudia stratili zo zreteľa Božiu lásku a milosrdenstvo a začali Boha vnímať ako pomstychtivého a požadovačného.

Tento týždeň budeme študovať, čo Otec a Syn urobili, aby preklenuli priepasť medzi nami. Hebrejom 5–7 poskytuje dôkladný opis Ježišovho kňazstva. Autor ukazuje na jeho pôvod a cieľ (Heb 5,1–10). Nabáda čitateľov, aby na to nezabúdali (Heb 5,11–6,8) a držali sa istoty nádeje, ktorú nám dáva Hospodin (Heb 6,9–20). List Hebrejom tiež opisuje podstatu Ježišovho kňazstva (Heb 7,1–10) a dôsledky na Boží vzťah k veriacim (Heb 7,11–28). Tento týždeň sa zameriame konkrétne na Hebrejom 5,1–10 a Hebrejom 7,1–28.

**Osnova lekcie**

Piata a siedma kapitola Listu Hebrejom predstavujú jedinečnú rolu Ježiša v porovnaní so službou, ktorá bola zverená izraelským kňazom. Pri tomto porovnaní vyniká to, čo pre nás urobil, robí a ešte urobí.

`Heb 5,1–10: Ježiš – kňaz, ktorý pozná ľudské slabosti (nedeľa)`

`Heb 7,1–3: Ježiš – kňaz na spôsob Melchisedeka (pondelok)`

`Heb 7,11–16: Ježiš – kňaz, ktorý sprostredkováva dokonalé odpustenie (utorok)`

`Heb 7,14–22: Ježiš – kňaz, ktorý žije a slúži naveky (streda)`

`Heb 7,26–28: Ježiš – kňaz, ktorý je dokonalý a bezhriešny (štvrtok)`