---
title:  Misijní příběh
date:  04/02/2022
---

#### Statečná misionářka

_Daisy Jung_

Vždycky jsem byla zbabělá.

Když jsem se poprvé nastěhovala na kolej na akademii v Jižní Koreji, musela jsem poslouchat křesťanskou hudbu, abych večer usnula. Když mě nějací bezcitní studenti okradli na záchodě na nádraží o 10 000 jihokorejských wonů (asi 8 euro), bála jsem se znovu vstoupit na nádražní WC.

Můj strach vyvrcholil, když jsem rok sloužila jako studentská misionářka na filipínském venkově. Mladí muži, kteří byli na mě - mladou cizinku - zvědaví, se v noci shromažďovali kolem mého domu osvětleného svíčkami, pískali a občas nahlíželi do oken. Začala jsem trpět nespavostí a usínat jsem mohla až za svítání po poslechu křesťanské hudby a četbě Bible.

Moje úzkost mě následovala do jižní Asie, kde nyní žiji se svým manželem a dvěma syny. Manžel mě mnohokrát pozoroval, jak v autobusech nebo vlacích pečlivě kontroluji okolí, než zavřu oči a usnu.

"Daisy," říkal, "opravdu by mě zajímalo, jak se člověk, který má takový strach jako ty, vůbec mohl přihlásit jako misionář."

Byla to pravda. Byla jsem zbabělá misionářka. Raději jsem zůstávala na bezpečných místech.

Ale něco změnilo můj názor. Jednoho dne jsme se syny u jídla diskutovali o válce. Řekla jsem chlapcům, že po celém světě probíhá mnoho válek, a sedmiletý Saint, který má stejně jako jeho matka mnoho obav, se se zájmem zeptal: "Mami, tak do takových míst jako misionáři nemůžeme jít, že?"

"Ano, nemůžeme jít na nebezpečná místa," řekla jsem.

"Znamená to tedy, že tam lidé neznají Ježíše?", zeptal se Saint.

"Ano, mnoho lidí tam umírá, aniž by znali Ježíše."

Na to Saint řekl rozhodně: "Mami, tak do těch míst jděme. Pojďme tam a staňme se misionáři."

Jak bych mohla něco namítat proti takovému přesvědčení? "Jednou to uděláme," souhlasila jsem.

Hluboko v srdci jsem však měla mnoho otázek. Přemýšlel jsem: Jsem zde jako misionářka, ale strachuju se příliš o sebe? Říkám, že věřím v Boha, ale důvěřuji mu jen tehdy, když cítím, že je zajištěno mé vlastní bezpečí?

Od tohoto rozhovoru se syny se moje každodenní modlitby změnily. Nyní se modlím: "Bože, prosím, dej mi mocnou víru. Dej mi srdce a víru k tomu milovat lidi, přiblížit se k nim a starat se o ně, která je větší než mé obavy o vlastní bezpečí."

_Tento misijní příběh ilustruje misijní cíl číslo 1 strategického plánu Církve adventistů sedmého dne "I Will Go" (Půjdu): "Oživit koncept celosvětové misie a zasvěcení pro misii jako způsob života, který zapojuje nejen pastory, ale každého člena církve, mladého i starého, do radosti ze svědectví o Kristu a získávání učedníků." Více informací najdete na stránkách IWillGo2020.org._
