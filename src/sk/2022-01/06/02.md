---
title:  Kňaz, ktorý sa prihovára za ľudí
date:  30/01/2022
---

> <p></p>
> <sup>1</sup>Každý veľkňaz, vybraný spomedzi ľudí, býva ustanovený ako zástupca ľudí pred Bohom, aby prinášal dary a obety za hriechy, <sup>2</sup>pretože môže spolucítiť s nevedomými a blúdiacimi, keďže aj sám podlieha slabosti. <sup>3</sup>A preto musí prinášať obety tak za hriechy ľudí, ako aj za seba. <sup>4</sup>A túto hodnosť si nikto nemôže vziať sám, len ak ho povolá Boh ako Árona. <sup>5</sup>Veď ani Kristus sa neoslávil sám, keď sa stal veľkňazom, ale oslávil ho ten, čo mu povedal: Ty si môj syn, ja som ťa dnes splodil. <sup>6</sup>Ako inde hovorí: Ty si kňaz naveky na spôsob Melchisedeka. <sup>7</sup>Ježiš v dňoch svojho pozemského života mocným hlasom a so slzami prednášal modlitby a prosby tomu, ktorý ho mohol zachrániť pred smrťou, a bol vypočutý pre svoju bohabojnosť. <sup>8</sup>A hoci bol Synom, vo svojom utrpení sa naučil poslušnosti, <sup>9</sup>a keď dosiahol dokonalosť, stal sa pôvodcom večnej spásy pre všetkých, čo ho poslúchajú, <sup>10</sup>keď ho Boh vyhlásil za veľkňaza na spôsob Melchisedeka. 

**Osobné štúdium**

`Uvažuj o úvodnom texte (Heb 5,1–10). Akú úlohu má kňazstvo a ako na základe týchto veršov Ježiš plní úlohu kňaza?`

Základným cieľom levitského kňazstva bolo sprostredkovanie vzťahu medzi hriešnymi ľuďmi a Bohom. Boh vymenoval kňazov, aby slúžili v prospech ostatných ľudí. Mali byť milosrdní a schopní porozumieť ľudským slabostiam.

V Liste Hebrejom 5,5–10 Pavol ukazuje, že Ježiš tieto ciele dokonale plní. Boh ho ustanovil (Heb 5,5.6) za kňaza. Ježiš nám rozumie, pretože aj on trpel (Heb 5,7.8).

Existuje však niekoľko dôležitých rozdielov. Ježiš nebol „vybraný spomedzi ľudí“ (Heb 5,1). Namiesto toho Ježiš prijal ľudskú prirodzenosť, aby v našom mene slúžil ako kňaz. Ježiš sa neobetoval za svoje vlastné hriechy (Heb 5,3), ale za naše hriechy, pretože bol bezhriešny (Heb 4,15; Heb 7,26–28).

List Hebrejom hovorí, že Ježiš sa modlil k tomu, „ktorý ho mohol zachrániť pred smrťou, a bol vypočutý pre svoju bohabojnosť“ (Heb 5,7). Ide o druhú smrť, z ktorej Boh zachránil Ježiša, keď ho vzkriesil (Heb 13,20). V Liste Hebrejom sa tiež hovorí, že Ježiš sa „vo svojom utrpení naučil poslušnosti“ (Heb 5,8). Poslušnosť bola pre Ježiša nová nie preto, že bol neposlušný, ale preto, že bol Boh. Ježiš sa ako zvrchovaný Vládca vesmíru nemusel nikomu podriaďovať, nemusel nikoho poslúchať. Bol to on, ktorého všetci poslúchali.

Ježišovo utrpenie a smrť na kríži sú podstatnou súčasťou jeho kňazskej služby. Utrpenie neurobilo Ježiša dokonalým v tom zmysle, že by sa zlepšilo jeho uvažovanie alebo jeho konanie. Utrpenie Ho neurobilo milosrdným. Naopak, Ježiš prišiel na túto zem, pretože bol vždy milosrdný a mal s nami súcit (Heb 2,17). Utrpenie skutočne vyjadrilo a odhalilo Ježišovu bratskú lásku, autentickosť Jeho ľudskej prirodzenosti a hĺbku Jeho podriadenia sa vôli Otca. Ježiš bol „zdokonalený“ v tom zmysle, že jeho utrpenie mu umožnilo stať sa naším Veľkňazom. Ježišov život dokonalej poslušnosti a smrť na kríži predstavujú obeť, ktorú Ježiš predložil pred Otcom ako náš kňaz.

**Aplikácia**

`Text 1Pt 2,9 hovorí, že sme „kráľovské kňazstvo“. Aký by mal byť tvoj vzťah a postoj k druhým ľuďom, ak má vychádzať zo skutočnosti, že ti bola zverená úloha „kňaza“, ktorá bola zverená aj Ježišovi?`