---
title:  Večný kňaz
date:  02/02/2022
---

> <p></p>
> <sup>14</sup>Veď je zrejmé, že náš Pán pochádzal z Júdu a vo vzťahu k tomuto kmeňu Mojžiš nič nepovedal o kňazoch. <sup>15</sup>A je to ešte zrejmejšie, keď povstáva iný kňaz, podobný Melchisedekovi, <sup>16</sup>ktorý sa ním nestal podľa predpisu zákona o telesnom pôvode, ale mocou nezničiteľného života. <sup>17</sup>Veď o ňom znie svedectvo: Ty si kňaz naveky na spôsob Melchisedeka. <sup>18</sup>Tým sa ruší predchádzajúce prikázanie, lebo je slabé a neužitočné. <sup>19</sup>Veď Zákon nič nepriviedol k dokonalosti; uvedená bola iba lepšia nádej a skrze ňu sa blížime k Bohu. <sup>20</sup>A to sa nestalo bez prísahy. Tamtí sa totiž stali kňazmi bez prísahy. <sup>21</sup>Tento však s prísahou toho, čo mu povedal: Pán prisahal a nebude ľutovať: Ty si kňaz naveky. <sup>22</sup>A preto sa Ježiš stal ručiteľom o toľko lepšej zmluvy. 

**Osobné štúdium**

`Prečítajte si Hebrejom 7,16. Na základe čoho sa Ježiš stal kňazom?`

Ježiš prijal kňazstvo na základe nezničiteľnosti života a preto, že jeho služba je večná. Dôsledky týchto skutočností sú ohromujúce. Znamená to, že Ježišova služba nebude nikdy prekonaná. Ježiš zachraňuje úplne, večne, „dokonale“ (Heb 7,25). Spasenie, ktoré Ježiš poskytuje, je úplné a konečné. Zasahuje do najvnútornejších aspektov ľudskej prirodzenosti (Heb 4,12; Heb 9,14; Heb 10,1–4). Ježišova príhovorná služba pred Bohom zahŕňa všetky výhody, ktoré prináša nová zmluva.

Obsahuje tiež oveľa viac ako len odpustenie hriechov. Vkladá zákon do našich sŕdc a robí z nás nových ľudí v Kristovi. Jej cieľom je šírenie evanjelia vo svete (Heb 8,10–12). Ježiš je jedno s Bohom a s ľuďmi, a preto nás môže zastupovať pred Otcom. Ježiš obetoval svoj život, a preto má neochvejnú Božiu priazeň.

`Uvažuj o texte Heb 7,22. V čom spočíva Ježišovo postavenie vo vzťahu k lepšej (novej) zmluve?`

Ježiš je zárukou novej zmluvy, pretože Boh zložil prísahu, že Ježiš bude kňazom „naveky“ (Heb 7,21). Je veľmi ľahké nepochopiť dôležitosť tejto prísahy. Pavol už hovoril o prísahách, ktoré Boh zložil Abrahámovi a Izraelitom putujúcim po púšti (Heb 3,7–11; Heb 6,13–15). Rozdiel medzi týmito prísahami a prísahou, ktorú Boh prisahal Synovi, je ten, že tieto prísahy boli zložené smrteľným ľudským bytostiam. Prísahy zostávajú v platnosti, pokiaľ sú príjemcovia nažive. Božia prísaha Izraelitom a Abrahámovi bola záväzná, kým Izraeliti a Abrahámovi potomkovia žili (pozri Ga 3,29).

V prípade Syna, ktorého život je „večný“, bude prísaha, ktorú mu Boh dal, záväzná navždy. Osoba, ktorá dala záruku za iného človeka, podliehala rovnakým trestom ako ten, za ktorého sa zaručila – a to vrátane trestu smrti. Otec ustanovil Ježiša ako záruku, za to, že naplní svoje sľuby. Spasenie, ktoré sme dostali v Ježišovi je isté.

**Aplikácia**

`Ako by si vlastnými slovami vyjadril, že Ježiš je „večný“ kňaz? V čom spočíva praktický význam tejto skutočnosti pre našu skúsenosť spasenia?`