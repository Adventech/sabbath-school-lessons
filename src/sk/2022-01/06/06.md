---
title:  Bezhriešny kňaz
date:  03/02/2022
---

> <p></p>
> <sup>26</sup>Veď bolo aj vhodné, aby sme mali takého veľkňaza – svätého, nevinného, nepoškvrneného, oddeleného od hriešnikov, povýšeného nad nebesia, <sup>27</sup>ktorý nepotrebuje ako veľkňazi deň čo deň prinášať obety najprv za svoje hriechy a potom aj za hriechy ľudí. Veď on to vykonal raz navždy, keď obetoval samého seba. <sup>28</sup>Zákon totiž ustanovuje za veľkňazov ľudí podrobených slabostiam, no slovo prísahy, ktorá odznela po Zákone, ustanovuje Syna dokonalého naveky. 

**Osobné štúdium**

`Uvažuj o úvodnom texte. Zameraj sa na verš Heb 7,26. Čo sa tu o Ježišovi hovorí? V čom sú uvedené charakteristiky výnimočné a prečo sú dôležité?`

Ježiš bol „svätý“. Znamená to, že bol vo vzťahu k Bohu bez chyby (Heb 2,18; 4,15; 5,7.8). Starogrécky preklad Starej zmluvy používa tento výraz na označenie tých, ktorí zachovávajú svoj zmluvný vzťah s Bohom a s ostatnými.

Ježiš bol „nepoškvrnený“. Zostal čistý a nedotknutý zlom napriek tomu, že „bol podobne skúšaný vo všetkom“ (Heb 4,15; 2,18). Ježišova bezhriešnosť nebola dôležitá len v súvislosti s jeho kňazskou službou. Stará zmluva stanovovala, že prinášané obete musia byť „bezchybné“, aby boli Bohu prijateľné (3Moj 1,3.10). Ježišova dokonalá poslušnosť počas jeho pozemského života mu umožnila stať sa obeťou, ktorá bola pre Boha prijateľná (Heb 9,14).

Keď Ježiš vystúpil do neba, „bol oddelený od hriešnikov“. Pôvodný slovesný čas naznačuje, že ide o súčasný stav, ktorý sa začal v konkrétnom čase. Ježiš počas svojho pozemského života znášal nepriateľstvo hriešnikov, ale zvíťazil a potom sa posadil po Božej pravici (Heb 12,2.3). Ježiš je tiež „oddelený od hriešnikov“ v tom, že bol úplne bez hriechu (Heb 4,15).

Ježiš bol „vyvýšený... nad nebesia“. Znamená to, že Ježiš bol vyvýšený nad všetko, čo existuje, a preto je jedno s Bohom. V Žalmoch je Boh ten, kto je „vyvýšený nad nebesia“ (Ž 57,6.12; 108,6).

Ježiš bol človekom, ale nebol hriešnym človekom ako my (Heb 2,14–16; 4,15). Ježiš je dokonalý nielen preto, že nikdy nezhrešil, ale aj preto, že nebol poznačený hriechom ako my.

Zároveň treba povedať, že keďže Ježiš bol človekom, je aj naším príkladom. Ukazuje nám, ako bežať beh života (Heb 12,1–4). Je príkladom, ktorý by sme mali nasledovať (1Pt 2,21–23). Pretože je „svätý, nevinný, nepoškvrnený, oddelený od hriešnikov“ (Heb 7,26), je naším Spasiteľom. Ak ho prijmeme, môžeme odzrkadľovať Jeho charakter.

**Aplikácia**

`Hoci Ježiš bol ľudskou bytosťou rovnako ako my, nikdy nezhrešil. Ako chápať túto úžasnú myšlienku? Zamysli sa nad tým, aký je Ježiš svätý. Prečo nám prísľub Jeho svätosti, ktorá nám bola pripočítaná vierou, prináša istotu spasenia?`