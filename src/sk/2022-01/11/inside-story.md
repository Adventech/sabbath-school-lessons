---
title:  Misijný príbeh
date:  11/03/2022
---

#### Byť ako Ježiš

_Andrew McChesney_

Pred tromi rokmi bolo aj vďaka misijným darom trinástej sobory otvorené jedno komunitné centrum v Kambodži. Cieľom projektu bolo priblížiť sa k ľuďom a získať príležitosti osloviť ich. Svojho prvého človeka si však projekt získal skôr, než bolo centrum postavené. 

Koy Sopaon sa dopočul, že na mieste, kde mala onedlho stáť budova komunitného centra, sa už začalo stavať. Mzda sa mu celkom pozdávala, preto šiel za projektovým manažérom Garym Rogersom a spýtal sa ho, či by pre neho nemal prácu. Gary je adventistický misionár zo Spojených štátov, ktorý sa podujal realizovať projekt stavby v druhom najväčšom meste Kambodže Battambang. Keď ho Koy Sopaon oslovil s prosbou o prácu, nemal práve voľné pracovné miesto, preto si od neho vypýtal telefónne číslo.

Sopaon sa na stavbu vrátil o niekoľko mesiacov. Gary sa dozvedel, že je murár a vie zvárať, tak mu povedal, že hneď na ďalší deň môže prísť do práce.

„Načo by som čakal do zajtra?“ odpovedal Sopaon. „Môžem začať hneď teraz.“

Sopaon bol vedúcim vo svojom kresťanskom spoločenstve. Prekvapilo ho, že Gary začína každý pracovný deň 30 minútovým ranným zamyslením. Ešte nikdy nemal prácu, kde by boli pobožnosti. Páčilo sa mu to.

Ako tak spolu každé ráno študovali Bibliu, Sopaon zistil, že Biblia učí niečo iné, než jeho cirkev. Raz ráno bol hlavnou myšlienkou ranného zamyslenia siedmy deň odpočinku, sobota. Sopaon čítal v 23. kapitole Lukášovho evanjelia o tom, ako Ježiš zomrel v prípravný deň, v šiesty deň týždňa, bol pochovaný ešte pred západom slnka, a potom nasledoval siedmy deň, sobota. Uvedomil si, že aj učeníci prestali v sobotu pracovať a Ježiš odpočíval v hrobe. Ženy prišli pomazať Ježišovo telo až v prvý deň týždňa. Sopaon si sám pre seba povedal, že siedmy deň musí byť tým pravým dňom odpočinku.

Keď Gary videl Sopaonovu vieru, opýtal sa ho: „Chceš byť ako Ježiš?“

Sopaon bez váhania odvetil: „Áno, určite chcem.“

„Ak je to naozaj tvoja túžba, môžeš sa k nám pripojiť. V piatok večer si budeme spolu začínať sobotu,“ povedal Gary a pozval ho na malú adventistickú pobožnosť.

Sopaon prišiel v piatok večer a aj v sobotu ráno sa pridal k bohoslužbe. Veľmi sa mu páčilo, ako si ľudia medzi sebou podávali ruky a privítali sa pozdravom: Požehnanú sobotu! Zdalo sa mu, že Boh by ho tu mohol posvätiť a požehnať.

Keď Sopaon spoznával pravdy o Bohu, postupne začal odovzdávať aj desiatky. V sobotu poobede sa pripojil k ostatným členom zboru, ktorí pomáhali núdznym. 18 mesiacov po tom, čo začal pracovať na budove komunitného centra, bol pokrstený.

_Ďakujeme za vaše dary trinástej soboty, ktoré pomohli otvoriť komunitné centrum v meste Battambang v Kambodži._
