---
title:  Viera Ráchab a ostatných
date:  09/03/2022
---

> <p></p>
> Pre vieru neviestka Ráchab nezahynula s neveriacimi, lebo v pokoji prijala vyzvedačov. 

> <p></p>
> <sup>8</sup>Vyzvedači sa ešte ani neuložili na spánok, keď Ráchab vyšla k nim na strechu <sup>9</sup>a povedala: „Viem, že Hospodin vám dal túto krajinu. Zachvátil nás strach pred vami a všetci obyvatelia krajiny stratili pred vami odvahu. <sup>10</sup>Počuli sme totiž, ako Hospodin pred vami vysušil vody Trstinového mora, keď ste vychádzali z Egypta. Počuli sme aj to, čo ste urobili dvom amorejským kráľom za Jordánom, Sichónovi a Ógovi, na ktorých ste vykonali kliatbu. <sup>11</sup>Keď sme to počuli, ochablo nám srdce a stratili sme odvahu pred vami, lebo Hospodin, váš Boh, je Bohom hore na nebesiach i dolu na zemi.“ 

**Osobné štúdium**

`Porovnaj texty Heb 11,31 a Joz 2,9–11. Prečo bola do textu svätých biblických postáv zahrnutá aj pohanská neviestka Ráchab?`

Ráchab je pravdepodobne najneočakávanejšou postavou, ktorú nájdeme v 11. kapitole Listu Hebrejom. Je jednou z dvoch žien, ktoré sú tu spomenuté. V zozname je uvedená ako desiata, pričom najprv sú vymenovaní predkovia a patriarchovia Izraela, z ktorých každý bol považovaný za spravodlivého. Keď sa na jej život pozrieme podrobnejšie, zistíme, že nielenže je ženou, ale je aj nežidovskou prostitútkou.

Najprekvapujúcejšie je, že je súčasťou tematického centra a vyvrcholenia kapitoly. Zoznam je usporiadaný jedinečným spôsobom. Každý záznam sa začína opakovaným používaním frázy „vo viere“. Základný vzorec je „vo viere ten a ten urobil to a to“ alebo „vo viere to a to sa stalo tomu a tomu“. Tento opakujúci sa vzor zvyšuje v čitateľovi očakávanie vrcholného tvrdenia, že „vierou Jozua voviedol ľudí do zasľúbenej zeme“.

Ale to nie je to, čo text hovorí. Namiesto toho je Jozua vynechaný a na jeho mieste je prostitútka. Po zmienke o Ráchab sa vzorec náhle končí slovami: „A čo mám ešte povedať?“ (Heb 11,32) Potom Pavol narýchlo vymenoval niektoré mená a udalosti, ktoré podrobne nevysvetlil.

Ráchabin skutok viery bol, že počula, uverila a poslúchla, aj keď nevidela. Nevidela egyptské rany ani vyslobodenie pri Červenom mori, ani prúd vody zo skaly, ani chlieb zostupujúci z neba. Napriek tomu uverila. Bola dobrým príkladom pre poslucháčov Listu Hebrejom, ktorí nepočuli Ježiša kázať ani ho nevideli robiť zázraky, a tiež pre nás, ktorí sme rovnako nič z týchto vecí nevideli.

„Ráchab bola smilnica, ktorá bývala na hradbách Jericha. Skryla dvoch izraelských špiónov vyslaných, aby skontrolovali obranu mesta. Vďaka svojej láskavosti k nim a vyznaniu viery v Boha jej špióni sľúbili, že pri útoku na Jericho budú životy Ráchab a jej rodiny ušetrené.“ (Daughters of God, s. 35)

Pavol potom pokračuje (Heb 11,35–38) v zozname ťažkostí, s ktorými sa mnohí stretávajú. Výrok „neprijali oslobodenie“ (Heb 11,35) naznačuje, že mali možnosť uniknúť, ale rozhodli sa, že to neurobia, pretože ich zrak bol upretý na Božiu odmenu.

**Aplikácia**

`Aj keď sme rôzne dôležité udalosti nevideli (šesťdňové stvorenie, vyslobodenie z Egypta, Kristov kríž), máme dôvod veriť v Ježiša. Prečo?`