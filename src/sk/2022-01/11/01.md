---
title:  Ježiš – pôvodca a završovateľ našej viery
date:  05/03/2022
---

### Texty na tento týždeň
Heb 10,35–39; Heb 11 a 12; Heb 12,1–3

> <p>Základný text</p>
> Upierajme zrak na Ježiša, pôvodcu a završovateľa našej viery. Miesto radosti, ktorá sa mu ponúkala, pretrpel muky na kríži, pohrdol potupou a teraz sedí po pravici Božieho trónu. (Heb 12,2)

Najobľúbenejšími kapitolami Listu Hebrejom sú pravdepodobne kapitoly 11 a 12. Kresťanský život opisujú ako zápas, na ktorom sa všetci zúčastňujeme. Víťazstvo dosiahnu všetci, ktorí zostanú verní. V liste je tiež opísaná dráma vykúpenia ako beh, v ktorom veriaci ľudia z minulosti napriek utrpeniu vytrvali, ale zatiaľ nedostali odmenu.

Je to preto, že príbeh sa nekončí nimi, ale pokračuje aj do dnešnej doby. My sme súčasťou záverečného dejstva. Dráma vrcholí tým, že sme vstúpili do poslednej časti pretekov, pričom Ježiš sedí na cieľovej čiare po Božej pravici. Poskytuje inšpiráciu a konečný príklad toho, ako bežať víťazný beh. Je konečným svedkom toho, že odmena je pravdivá. Je predchodcom, ktorý nám otvára cestu (Heb 6,19.20; 10,19–23).

Autor Listu Hebrejom v 11. kapitole vysvetľuje, že viera je dôverou v Božie zasľúbenia, aj keď ich uskutočnenie ešte nemôžeme vidieť. Táto lekcia sa bude zaoberať otázkou, čo je viera a ako ju získať. Ukáže nám príklady z minulosti, ale najmä sa znova pozrieme na príklad Ježiša, „pôvodcu a završovateľa našej viery“ (Heb 12,2).

**Osnova lekcie**

Výraznou témou 11. a 12. kapitoly Listu Hebrejom je povzbudenie k viere, dôvere a vernosti – a to aj navzdory nepriaznivým okolnostiam, ktoré môžu kresťania prežívať. Sú tu predstavené nielen inšpiratívne postavy dejín, ktoré Hospodinovi dôverovali, ale predovšetkým Ježiš, ktorý nám na našej ceste viery chce pomôcť úspešne prísť až do cieľa.

`Heb 10,35–39: Povzbudenie, aby sme nestrácali vieru (nedeľa)`

`Heb 11,17–19: Príklad viery – Abrahám (pondelok)`

`Heb 11,20–28: Príklad viery – Mojžiš (utorok)`

`Heb 11,31: Príklad viery – Ráchab (streda)`

`Heb 12,1–3: Ježiš – Sprievodca na ceste viery (štvrtok)`