---
title:  Spravodliví budú žiť z viery
date:  06/03/2022
---

> <p></p>
> <sup>35</sup>Preto nestrácajte dôveru, lebo bude bohato odmenená. <sup>36</sup>Potrebujete vytrvať, aby ste plnením Božej vôle dosiahli prisľúbenie. <sup>37</sup>Veď už len celkom krátky čas a príde ten, čo má prísť, nebude meškať. <sup>38</sup>Avšak môj spravodlivý z viery bude žiť, ale kto odpadne, v tom nebude mať moja duša zaľúbenie. <sup>39</sup>My však nie sme tí, ktorí ustupujú k záhube, ale ľudia viery k zachovaniu duše. 

**Osobné štúdium**

`Uvažuj o úvodnom texte (Heb 10,35–39). Čo je obsahom posolstva týchto veršov?`

Pre Boží ľud poslednej doby je charakteristická vytrvalosť. Bez nej nebude schopný prijať zasľúbenia (Zj 13,10; 14,12). Aby však veriaci vydržali, musia sa „držať“ svojej viery (Heb 10,23; 4,14). Pavol ukázal, že púštna generácia nebola schopná prijať zasľúbenie, pretože nemala dosť viery (Heb 3,19). List Hebrejom zobrazuje veriacich ako tých, ktorí stoja na prahu splnenia zasľúbení (Heb 9,28; 10,25.36–38). Ak ich chcú prijať, musia prejaviť vieru (Heb 10,39).

Pavol uvádza svoju úvahy o viere citátom z Habakuka 2,2–4. Prorok Habakuk sa pýta Boha, prečo toleruje zradných ľudí, ktorí utláčajú spravodlivých (Hab 1,12–17). Prorok a jeho ľud trpeli. Chceli, aby Boh konal. Boh však odpovedal, že na splnenie jeho sľubu je určený čas, na ktorý musia počkať (Hab 2,2–4). Habakuk a ľud jeho doby žili, podobne ako my, medzi časom sľubu a časom jeho splnenia. Božie posolstvo pokračovalo v Liste Hebrejom tvrdením, že „ten, čo má prísť, nebude meškať“ (Heb 10,37; pozri tiež Hab 2,3).

Správa sa týka Ježiša. On je ten spravodlivý, On je stelesnením viery, ktorá sa páči Bohu a prináša život (Heb 10,5–10).

Prečo by potom „meškal“? Nebude. Zomrel za nás (Heb 9,15–26) a určite príde znova v určený čas (Heb 9,27.28; 10,25).

Božie posolstvo pokračuje: „Môj spravodlivý z viery bude žiť.“ (Heb 10,38) To isté hovorí Pavol v Rimanom 1,17 a Galaťanom 3,11. List Rimanom 1,16.17 je mimoriadne poučný, pretože vysvetľuje, že „v ňom [v Ježišovi] sa zjavuje Božia spravodlivosť z viery pre vieru“. Pavol má na mysli to, že Božia vernosť svojim sľubom je na prvom mieste a Jeho vernosť je základom našej viery a vernosti.

Pretože Boh zostáva verný svojim zasľúbeniam (2Tim 2,13), spravodlivý v reakcii na Božiu vernosť zostane tiež verný.

**Aplikácia**

`Prečo je dôležité uznať, že naša viera pochádza z Božej vernosti a živí sa ňou? Ako sa môžeme naučiť viac dôverovať Jeho vernosti voči nám a sľubom, ktoré nám dal?`