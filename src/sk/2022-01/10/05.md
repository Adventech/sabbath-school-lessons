---
title:  Nová a živá cesta cez oponu
date:  02/03/2022
---

> <p></p>
> <sup>19</sup>Bratia, keď teda máme smelú dôveru vojsť skrze Ježišovu krv do svätyne, <sup>20</sup>po novej a živej ceste, ktorú nám otvoril cez oponu, čiže cez svoje telo, <sup>21</sup>a keď máme veľkého kňaza nad Božím domom, <sup>22</sup>pristúpme s úprimným srdcom v plnej istote viery, so srdcom očisteným od zlého svedomia a s telom obmytým čistou vodou. 

**Osobné štúdium**

`Uvažuj o úvodnom texte (Heb 10,19–22). Aké pozvanie zaznieva v týchto veršoch? Akými pocitmi ťa napĺňa toto pozvanie?`

List Hebrejom ukazuje, že Ježiš vstúpil do nebeskej svätyne a pozýva nás nasledovať Jeho vedenie. Táto myšlienka súhlasí s konceptom predstaveným už skôr, že Ježiš je „Veľvodca“ a predchodca veriacich (Heb 2;10; 6,19.20; 12,2). „Nová a živá cesta“ je vyjadrením novej zmluvy, ktorú Ježiš uviedol svojou obeťou a nanebovstúpením. Výraz „nový a živý“ je v kontraste s opisom starej zmluvy ako „zastaranej a prežitej“ (Heb 8,13). Práve nová zmluva prináša odpustenie hriechu a vkladá zákon do našich sŕdc. To nám umožňuje s dôverou pristupovať k Bohu nie pre to, čo znamenáme alebo čo dobré sme vykonali, ale iba pre to, čo pre nás Ježiš urobil splnením všetkých nárokov zmluvy.

List Hebrejom poznamenáva, že inaugurácia starej zmluvy zahŕňala posvätenie svätyne kňazov (Heb 9,18–21; porovnaj s 2. Mojžišova 40 a 3Moj 8,9). Cieľom zmluvy bolo vytvoriť dôverný vzťah medzi Bohom a jeho ľudom (2Moj 19,4–6). Keď Izraeliti prijali tento vzťah, Boh prikázal, aby postavili svätyňu, v ktorej bude On prebývať medzi nimi. Inaugurácia svätyne a Božia prítomnosť uprostred Jeho ľudu bola znamením uzavretia zmluvy medzi Bohom a Izraelom.

To isté platí aj pre novú zmluvu. Nová zmluva znamená aj začiatok Ježišovej kňazskej služby v náš prospech (Heb 5,1–10; 7,1–8,13).

Ježišovo nanebovstúpenie pred Bohom bolo pre Boží ľud začiatkom niečoho úplne nového. Zachariáš 3 spomína, že Satan bol v prítomnosti Boha, aby obvinil Boží ľud, ktorého zástupcom bol veľkňaz Jozua. Rovnaký žalobca spochybňoval aj Jóbovu vernosť voči Bohu (Jób 1,2). Po Ježišovej obeti bol však satan vyhodený z nebies (Zj 12,7–12; porovnaj s Jn 12,31 a Jn 16,11). Teraz je to Ježiš, kto sa za nás prihovára a svojou obeťou a vernosťou žiada pre nás spásu.

**Aplikácia**

`Aké obvinenia by mohol satan voči tebe vzniesť pred Bohom, ak by mal takú možnosť? Aj keď je klamár, koľko by o vás musel klamať, keby sa usiloval o tvoje odsúdenie? Čo je tvojou jedinou nádejou?`