---
title:  Podnety na zamyslenie
date:  04/03/2022
---

„Kristovo nanebovstúpenie bolo znamením, že jeho nasledovníci prisľúbené požehnanie dostanú. Naň mali čakať, prv ako sa pustia do diela. Keď Kristus prešiel nebeskou bránou, jasajúci anjelský zástup ho sprevádzal na trón. Sotva sa tento slávnostný obrad skončil, na učeníkov zostúpil v plnej miere Duch Svätý a Kristus bol skutočne oslávený tou slávou, ktorú mal u Otca od večnosti. Vyliatím Ducha na Turíce oznamovalo nebo, že Vykupiteľ slávnostne vystúpil na trón. Podľa svojho prísľubu zoslal z neba svojim nasledovníkom Ducha Svätého na znamenie, že ako kňaz a kráľ prijal všetku moc na nebi i na zemi a že je Pomazaným svojho ľudu. ... Ježišovo meno mohli vyslovovať s istotou; veď či nebol ich priateľom a starším bratom? V úzkom spoločenstve s Kristom akoby s ním sedeli už v nebesiach. Akými vrúcnymi slovami vyjadrovali svoje myšlienky, keď o ňom svedčili!“ (AA 38.39.46; SA 27.31)

**Námety na spoločné uvažovanie**

`Žalmista povedal: „2Ako laň dychtí po bystrinách, tak moja duša dychtí po tebe, Bože. 3Moja duša má smäd po Bohu, po živom Bohu. Kedy pôjdem a uzriem Božiu tvár?“ (Žalm 42,2.3) Prežívate rovnaký smäd po Božej prítomnosti? Ak sa teraz neradujeme z Božej prítomnosti, keď Ho uctievame a vo viere prichádzame do Jeho prítomnosti, budeme sa tešiť z Jeho prítomnosti v budúcnosti? Čo má vplyv na to, či sa radujeme z Božej prítomnosti alebo nie?`

`V knihe, ktorá sa vysmieva z viery, niekto stvoril robota ktorý dokáže veriť namiesto nás. Hoci išlo len o paródiu, ako si môžeme dávať pozor, aby sme nerobili to, čo Izraeliti na púšti – žiadali sprostredkovateľov medzi nami a Bohom? Väčšinou totiž umožňujeme iným ľuďom študovať Bibliu namiesto nás a nachádzať v nej drahokamy pravdy. Niektorí ľudia môžu mať pokušenie myslieť si, že modlitby iných v ich mene majú pred Bohom väčšiu váhu ako ich vlastné modlitby. Prečo by sme sa mali vyhýbať takejto duchovnej pasci? Prečo sa vďaka Ježišovi môžeme priblížiť k Bohu bez toho, aby sme potrebovali nejakého ďalšieho „sprostredkovateľa“?`

`Témou Listu Hebrejom je uistenie o spasení. Prečo si treba dávať pozor, aby sme si nezamenili istotu s trúfalosťou? Ako sa postoj trúfalosti môže prejavovať?`

Západ slnka: 17.30