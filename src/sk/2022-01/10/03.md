---
title:  Božie pozvanie
date:  28/02/2022
---

> <p></p>
> <sup>18</sup>Nepriblížili ste sa k hmatateľnému a plápolajúcemu ohňu ani k čierňave, k temnote alebo búrke, <sup>19</sup>ani k hlasu poľnice a zvuku slov. Tí, čo ho počuli, prosili, aby im viac neznelo slovo. <sup>20</sup>Nemohli totiž zniesť príkaz: Ak sa čo i len zviera dotkne vrchu, nech je ukameňované. <sup>21</sup>A také hrozné bolo to, čo videli, že Mojžiš povedal: Som vyľakaný a trasiem sa. 

**Osobné štúdium**

`Uvažuj o úvodnom texte (Heb 12,18–21). Akú skúsenosť prežili Izraeliti na vrchu Sinaj?`

Keď Boh povolal Izraelitov z Egypta, jeho plánom bolo vytvoriť s nimi osobný a dôverný vzťah. Povedal: „Sami ste videli, čo som urobil Egypťanom, ako som vás niesol na orlích krídlach a priviedol k sebe.“ (2Moj 19,4)

Boh teda prostredníctvom Mojžiša dal potrebné pokyny, aby pripravil ľudí na stretnutie s Ním. Ľudia sa potrebovali najprv posvätiť (2Moj 19,10–15). Ak by sa niekto rozhodol vystúpiť na úpätie hory bez prípravy, čakala by ho smrť. Keď sa však ľudia dva dni pripravovali na stretnutie s Bohom, tak na „zdĺhavý tón rohu“ smeli „vystúpiť na vrch“ (2Moj 19,13). Chcel, aby prežili skúsenosť, akú mali Mojžiš a starší ľudu, keď vystúpili na vrch, kde uzreli Hospodina, nezomreli a „jedli a pili“ (2Moj 24,9–11). Ľudia si neskôr uvedomili, že videli Božiu slávu a povedali: „Dnes sme videli, že Boh môže hovoriť s človekom a ten ostáva nažive.“ (5Moj 5,24) Keď však k tomu došlo a nastala očakávaná chvíľa, stratili vieru a odvahu. Mojžiš o mnoho rokov neskôr povedal: „Ja som vtedy stál medzi Hospodinom a vami, aby som vám oznámil Hospodinovo slovo, lebo ste sa báli ohňa a nevystúpili ste na vrch.“ (5Moj 5,5) Preto požiadali Mojžiša, aby bol ich sprostredkovateľom (5Moj 5,25–27; porovnaj s 2Moj 20,18–21).

Boh zjavil svoju svätosť na vrchu Sinaj, aby naučil ľudí „báť“ sa ho, teda brať ho vážne a rešpektovať ho. „Bázeň pred Hospodinom“ vedie k životu, múdrosti a cti (5Moj 4,10; porovnaj s Ž 111,10; Prís 1,7; 9,10; 10,27). Hospodin chcel zároveň Izraelitov naučiť, že je milosrdný a milostivý (2Moj 34,4–8). Kým teda Boh chcel, aby k nemu Izraeliti prišli, ľudia sa báli a požiadali Mojžiša, aby bol ich prostredníkom. Opis udalostí na Sinaji v Liste Hebrejom nadväzuje predovšetkým na to, že Mojžiš pripomenul ľuďom ich nedostatok viery a odpadnutie pre zlaté teľa. Pripomenul tiež, že pre ich hriech sa aj on sám bál stretnúť s Bohom (5Moj 9,19). Boh nechcel, aby ľudia reagovali so strachom. Ten bol však výsledkom ich nevernosti.

**Aplikácia**

`Prečo by sme sa vďaka Ježišovi nemali báť priblížiť k svätému Bohu? Aké sú podmienky, aby sme sa mohli priblížiť Bohu?`