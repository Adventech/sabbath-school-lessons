---
title:  Uvidia jeho tvár
date:  03/03/2022
---

> <p></p>
> <sup>22</sup>No vy ste sa priblížili k vrchu Sion a k mestu živého Boha, k nebeskému Jeruzalemu, k desaťtisícom anjelov, k veľkolepej slávnosti, <sup>23</sup>k zhromaždeniu prvorodených, ktorí sú zapísaní v nebi, k Bohu, sudcovi všetkých, k duchom spravodlivých, ktorí už dosiahli dokonalosť, <sup>24</sup>k Ježišovi, prostredníkovi novej zmluvy, ku krvi očistenia, ktorá volá hlasnejšie než krv Ábela. 

**Osobné štúdium**

`Uvažuj o úvodnom texte (Heb 12,22–24). Ako rozumieš tomu, že sme sa „priblížili... k nebeskému Jeruzalemu“?`

Text hovorí, že veriaci „sa priblížili“ k vrchu Sion a k nebeskému Jeruzalemu prostredníctvom viery. V tomto zmysle ich skúsenosť odkazuje na budúcnosť. Nebeský Jeruzalem teda patrí medzi tie skutočnosti, v ktoré „dúfame“ a ktoré „nevidíme“, ale napriek tomu o nich môžeme byť presvedčení vierou (Heb 11,1).

Aj keď je to pravda, nejde ani o jediný, ani o úplný význam týchto veršov. Aj my sme sa priblížili k vrchu Sion a k Božej prítomnosti prostredníctvom nášho zástupcu Ježiša (Ef 2,5.6; Kol 3,1). Ježišovo nanebovzatie nie je vecou viery, ale reality. Práve tento historický rozmer Ježišovho nanebovzatia poskytuje presvedčivú výzvu Listu Hebrejom, aby sme sa držali nášho vyznania (Heb 4,14; 10,23). Pavol hovorí: „14Keďže máme vznešeného veľkňaza, ktorý prenikol nebesia, Ježiša, Božieho Syna, držme sa vyznania. ... 16Pristúpme teda s dôverou k trónu milosti, aby sme dosiahli milosrdenstvo a našli milosť a pomoc v pravý čas.“ (Heb 4,14.16)

Prostredníctvom nášho Zástupcu sme už pristúpili k trónu milosti a mali by sme podľa toho aj žiť. Prostredníctvom Ježiša sme „okúsili nebeský dar“ a „dobré Božie slovo i moc budúceho veku“ (Heb 6,4.5). Skutočnosť Ježišovho nanebovstúpenia a služby v nebeskej svätyni je „istá a pevná kotva duše“ (Heb 6,19), záruka, že zasľúbenia nestoja na vode a sú hodné dôvery (Heb 7,22). Viera je pevne ukotvená v tom, čo pre nás Ježiš vykonal v minulosti a čo pre nás koná dnes.

Boží zámer sa naplní nielen v Ježišovi, ale aj v nás. Povedali sme, že Ježišovo nanebovstúpenie naplnilo typológiu prvých dvoch ročných pútí Izraelitov – Paschy a Turíc. Podľa Listu Hebrejom a knihy Zjavenia sa posledná púť, slávnosť Stánkov, ešte len naplní. Oslávime to s Ježišom, keď budeme v „meste“, ktorého tvorcom a staviteľom je Boh v „nebeskej vlasti“ (Heb 11,10.13–16). Nebudeme stavať stánky, ale Boží stánok zostúpi z neba a budeme s Ním žiť naveky (Zj 7,15–17; 21,1–4; 22,1–5; 4Moj 6,24–26).

**Aplikácia**

`Ako sa môžeme naučiť prežívať už teraz realitu zasľúbenia večného života, hoci žijeme vo svete plnom bolesti a utrpenia? Akú odpoveď by si dal niekomu, kto tvrdí, že je to všetko len fantázia, ktorá nám má pomôcť cítiť sa tu a teraz dobre, ale nie je za ňou nič skutočné?`