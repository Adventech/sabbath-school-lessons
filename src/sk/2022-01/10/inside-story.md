---
title:  Misijný príbeh
date:  04/03/2022
---

#### Boh je najlepší svedok

_Anna Likholet_

Keď som mala 18 rokov, túžila som ľuďom so svojom okolí hovoriť o Ježišovi. Mala som však strach. Potom som musela podstúpiť operáciu. Bola som hospitalizovaná v nemocnici v meste Tula, ktoré je vzdialené približne dve a pol hodiny cesty autom od ruského hlavného mesta, Moskvy. Keď som prišla na nemocničnú izbu, tri zo šiestich postelí boli už obsadené. Moja operácia bola naplánovaná na ďalší deň, preto som rozmýšľala, čo budem robiť. Čo asi tak robia ľudia deň pred operáciou? Rozhodla som sa, že si niečo prečítam. Otvorila som si Bibliu. 

Žena, ktorá ležala na posteli oproti mne, sa hneď opýtala: „Si kresťanka?“

„Áno,“ odpovedala som.

Potom chcela vedieť, do akej cirkvi patrím. Nechcela som, aby sa mi vysmievala kvôli tomu, že som adventistka siedmeho dňa. Väčšina Rusov patrí k tradičným kresťanským denomináciám a cirkev adventistov považujú za sektu. „Som protestantka,“ odvetila som po krátkej úvahe.

Žene to však nestačilo. „A do ktorej protestantskej cirkvi patríš?“ spýtala sa.

Čo iné som mohla povedať, než pravdu? „Som adventistka siedmeho dňa.“

„Naozaj? Adventistka siedmeho dňa?“ povedala udivene. „Poznám tú cirkev! Sú to najlepší ľudia!“

Žena s neskrývaným nadšením začala rozprávať o našej cirkvi, o tom, čo robíme a tiež o Adventistickej univerzite Zaokskij, ktorá sídli neďaleko mesta Tula. Zvyšné dve pacientky ticho ležali a počúvali. O Cirkvi adventistov doteraz nepočuli. 

„Adventisti sú veľmi dobrí kresťania!“ povedala žena. „Môj otec pozná osobne niekoľko milých adventistov.“

Ako tak rozprávala, do našej izby vstúpil lekár. Zdalo sa, že je prekvapený, že tú ženu vidí na našej izbe. „Čo tu ešte robíte?“ spýtal sa. „Ako to myslíte, pán doktor?“ opýtala sa pani prekvapene.

„Včera som nariadil, že máte byť prepustená,“ odvetil. „Mali ste byť už dávno doma.“ Jej manžel po ňu prišiel do tridsiatich minút. 

Boh odpovedal na moje modlitby nečakaným spôsobom. Uprostred nemocničnej izby sa nám dal poznať svojím vlastným spôsobom. Boh urobil všetko. Výsledkom toho bolo, že ostatní pacienti vedeli, že som adventistka a že adventisti milujú Ježiša Krista. Ak túžite šíriť evanjelium o Bohu, Boh to dokáže zariadiť. Urobí pre vás čokoľvek.
