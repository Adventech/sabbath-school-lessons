---
title:  Neprávosť Kanaánčanov
date:  26/10/2025
---

> <p></p>
> <sup>9</sup>Keď prídeš do krajiny, ktorú ti dáva Hospodin, tvoj Boh, nenapodobňuj ohavnosti miestnych národov. <sup>10</sup>Nech nie je medzi vami nikto, kto by syna alebo dcéru previedol cez oheň: ani veštec zaoberajúci sa veštbami, ani vykladač znamení, ani hádač, ani čarodejník, <sup>11</sup>ani zaklínač, ani vyvolávač duchov, ani veštec, ani ten, čo by sa vypytoval duchov mŕtvych. <sup>12</sup>Každý totiž, kto koná tieto veci, je Hospodinovi ohavný. Hospodin, tvoj Boh, práve pre tieto ohavnosti tie národy vyháňa pred tebou. <sup>13</sup>Buď bezúhonný pred Hospodinom, svojím Bohom. <sup>14</sup>Národy, ktoré máš vyhnať, počúvajú vykladačov znamení a veštcov. Tebe to však Hospodin, tvoj Boh, nedovolil. (5Moj 18,9–14)

**Osobné štúdium**

`Prečítaj si texty 1Moj 15,16; 3Moj 18,24–30; 5Moj 18,9–14 a Ezd 9,11. Čo nám tieto verše hovoria o Božom pláne ponúknuť Izraelitom krajinu Kanaán?`

Aby sme lepšie pochopili, v čom spočívala neprávosť národov obývajúcich Kanaán, potrebujeme si preštudovať širší kontext Písma. Obetovania detí, veštenie, čarodejníctvo, vzývanie mŕtvych a špiritizmus – to sú len niektoré z ohavných praktík pohanských národov, ktoré nám naznačujú, prečo Boh nenávidel ich konanie (5Moj 18,9–12).

Objav starodávnych ugaritských textov (z Ras Šamra) poskytuje lepší pohľad na náboženstvo a usporiadanie spoločnosti kanaánskych národov. Zároveň ukazuje, že odsúdenie tejto kultúry bolo nielen pochopiteľné, ale – podľa morálnych noriem Starej zmluvy – aj oprávnené.

Kanaánske náboženstvo bolo založené na viere, že prírodné javy, ktoré zaisťujú úrodu a plodnosť, závisia od sexuálnych vzťahov medzi bohmi a bohyňami. Sexuálnu aktivitu božstiev chápali v kontexte ľudského sexuálneho správania. Zapájali sa preto do rituálnych sexuálnych praktík, aby tak podnietili bohov a bohyne na podobné konanie. To malo zabezpečiť plodnosť a úrodu. Tento koncept viedol k inštitúcii „posvätnej“ prostitúcie, ktorá sa týkala mužov aj žien. Všetci sa mali zapájať do orgiastických obradov, ktoré boli neoddeliteľnou súčasťou ich náboženských praktík.

Platí, že národ sa nemôže povzniesť nad morálnu úroveň bohov, ktorých ľudia uctievajú. Skazenosť kanaánskych božstiev mala priamy vplyv na náboženské praktiky Kanaánčanov, ktoré zahŕňali aj obetovanie detí. Takéto konanie Biblia veľmi rázne zakazovala a odsudzovala (3Moj 18,21; 20,1–5; 5Moj 12,31; 18,10).

Archeologické dôkazy potvrdzujú, že obyvatelia Kanaánu pravidelne obetovali svoje prvorodené deti božstvám, ktoré uctievali a ktoré možno právom označiť za démonské. Malé kostry nájdené rozdrvené vo veľkých nádobách s obetnými nápismi svedčia o skazenom náboženstve obyvateľov Kanaánu a o ich postoji k vlastným deťom.

Vyhubenie Kanaánčanov teda nebolo nejakým dodatočným nápadom, ktorý by sa objavil, až keď Boh oznámil, že daruje Izraelitom kanaánsku krajinu. Obyvatelia Kanaánu dostali skúšobný čas milosrdenstva, počas ktorého mali možnosť objaviť Boha a Jeho charakter prostredníctvom svedectva patriarchov žijúcich medzi nimi. Mali príležitosť, ale očividne ju premárnili a pokračovali vo svojich zvrhlých a odsúdeniahodných praktikách, až kým ich Hospodin nakoniec nemusel zastaviť silou.

**Aplikácia**

`Ako vnímaš Božiu spravodlivosť a Jeho milosrdenstvo v dnešnom svete vo svetle Božej trpezlivosti s Kanaánčanmi a konečného súdu nad nimi? V čom je toto chápanie pre teba výzvou, aby si žil ako verný svedok Jeho charakteru?`