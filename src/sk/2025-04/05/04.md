---
title:  Vyvlastnenie alebo vyhladenie?
date:  28/10/2025
---

> <p></p>
> <sup>28</sup>Pošlem pred tebou sršne, aby vyhnali Chivvijov, Kanaánčanov a Chetitov. <sup>29</sup>Nevyženiem ich pred tebou za jediný rok, aby sa zem nezmenila na púšť a na tvoju škodu sa nerozmnožila divá zver. <sup>30</sup>Vyženiem ich pred tebou postupne, kým sa nerozmnožíš a neprevezmeš krajinu do dedičného vlastníctva. (2Moj 23,28–30)

> <p></p>
> Preto zrúcaš ich oltáre, rozlámeš ich posvätné stĺpy a povytínaš ich ašery. (2Moj 34,13)

**Osobné štúdium**

`Porovnaj 2Moj 23,28–30; 2Moj 33,2; 2Moj 34,11; 4Moj 33,52 a 5Moj 7,20 s 2Moj 34,13; 5Moj 7,5; 5Moj 9,3; 5Moj 12,2.3 a 5Moj 31,3.4. Čo tieto texty odhaľujú o účele dobytia a rozsahu zničenia?`

Pôvodným Božím zámerom nebolo vyhubiť Kanaánčanov, ale zbaviť ich krajiny. Pri skúmaní textov opisujúcich spôsob, akým sa mali Izraeliti zapojiť do dobývacích bitiek, nachádzame výrazy, ktoré hovoria o vyvlastnení, vyhnaní a rozptýlení pôvodných obyvateľov zasľúbenej krajiny. Druhá skupina výrazov opisujúcich ničenie, ktoré mali vykonať Izraeliti, sa väčšinou týka neživých vecí, ako sú napríklad predmety pohanského uctievania. Miesta pohanských bohoslužieb a oltáre predstavovali centrá kanaánskeho náboženstva.

Cieľom svätej vojny bola teda skazená kultúra a spoločnosť Kanaánu. Izraeliti mali zničiť všetko, čo predstavovalo morálnu skazenosť a čo by mohlo mať negatívny vplyv na ich duchovný život. Zároveň platilo, že tí obyvatelia Kanaánu, ktorí osobne uznali Božiu zvrchovanosť pred dobytím alebo dokonca počas dobytia ich územia, mohli záhube uniknúť (Joz 2,9–14; porovnaj so Sud 1,24–26). Jedinou časťou kanaánskeho obyvateľstva odsúdeného na záhubu boli teda tí, čo sa stiahli do opevnených miest, tvrdohlavo pokračovali vo vzbure proti Božiemu plánu a zatvrdili svoje srdcia (Joz 11,19.20).

To však vyvoláva otázku: ak pôvodným cieľom dobytia Kanaánu bolo vyhnať obyvateľov krajiny a nie ich vyhubiť, prečo museli Izraeliti zabiť toľko ľudí?

Analýza biblických textov súvisiacich s dobytím Kanaánu ukazuje, že pôvodným zámerom obsadenia krajiny bolo rozptýlenie kanaánskeho obyvateľstva. Ale podobne ako egyptský faraón zatvrdil svoje srdce, zatvrdila sa aj väčšina obyvateľov Kanaánu. A navyše, tak veľmi sa stotožnili so svojím skazeným náboženstvom, že zničenie ich kultúry znamenalo, že museli byť zničení aj oni.

**Aplikácia**

`Čo musí byť vykorenené z tvojej vlastnej povahy a z tvojich zvykov?`