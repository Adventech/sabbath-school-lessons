---
title:  Najvyšší Sudca
date:  27/10/2025
---

> <p></p>
> Niečo také predsa neurobíš, aby si s bezbožným usmrtil aj spravodlivého. Potom by spravodlivý bol ako bezbožný? Niečo také predsa neurobíš. Či ten, čo súdi celú zem, nebude konať spravodlivo? (1Moj 18,25)

> <p></p>
> Boh je spravodlivý sudca. On dáva výstrahu každý deň. (Ž 7,12)

> <p></p>
> Nebesia hlásajú jeho spravodlivosť, lebo Boh sám je sudcom. (Ž 50,6)

**Osobné štúdium**

`Prečítaj si texty 1Moj 18,25; Ž 7,12; Ž 50,6; Ž 82,1; Ž 96,10 a 2Tim 4,1.8. Čo tieto verše hovoria o morálnom charaktere Boha? Ako ti úloha Boha ako sudcu vesmíru pomáha pochopiť otázku svätej vojny?`

Svätosť Božieho charakteru znamená, že nemôže tolerovať hriech. Boh je veľmi trpezlivý. Hriech však musí zožať svoj konečný následok, ktorým je smrť (Rim 6,23). Jahve vyhlásil vojnu hriechu bez ohľadu na to, kde sa hriech nachádza, či v Izraeli alebo medzi Kanaánčanmi. Izrael nebol posvätený účasťou na svätých vojnách o nič viac ako iné národy (5Moj 9,4.5; 5Moj 12,29.30). Niektoré z týchto národov sa dokonca stali sprostredkovateľmi Hospodinovho súdu nad Jeho vyvoleným ľudom. Na rozdiel od iných starovekých národov na Blízkom východe, Izraeliti zažili zvrat vo svätej vojne, keď Boh zrazu nebojoval za nich, ale proti nim, a dovolil ich nepriateľom, aby ich ponížili a potrestali (porovnaj s Jozua 7).

Celý koncept svätej vojny možno pochopiť len vtedy, ak ju vnímame vo svetle činnosti Boha ako sudcu. V takomto kontexte nadobudnú dobyvačné vojny Izraela úplne iný charakter. Na rozdiel od imperiálnych vojen, ktorých cieľom je vyvýšenie vlastného národa a ktoré boli také bežné v starovekom svete (a sú, žiaľ, aj dnes), vojny vedené Izraelitmi nemali za cieľ dosiahnuť slávu pre nich samotných, ale nastoliť Božiu spravodlivosť a mier v krajine. Preto v centre chápania konceptu svätej vojny stojí myšlienka Božej vlády a zvrchovanosti. Tie vychádzajú z vnímania Boha ako Bojovníka, ktoré stojí na podobnom základe, ako vnímanie Boha ako Kráľa a Sudcu.

Hospodin ako bojovník je Ten, kto sa ako sudca zaviazal vykonávať, upevňovať a udržiavať vládu zákona, ktorá je zrkadlom Jeho charakteru. Obraz Boha ako bojovníka, nám podobne ako Jeho obraz sudcu a kráľa ukazuje, že Hospodin nebude donekonečna tolerovať vzburu proti poriadku, ktorý ustanovil. Preto môžeme tvrdiť, že cieľom Hospodinovej činnosti nikdy nie je vojna či samotné víťazstvo, ale znovunastolenie spravodlivosti a mieru. Ak koná Boh, môžeme súd, vedenie vojny alebo vynesenie spravodlivosti považovať za rovnakú činnosť.

**Aplikácia**

`Uvažuj o Bohu ako o spravodlivom sudcovi, ktorého nemožno nijako podplatiť ani ovplyvniť. V čom je neoddeliteľnou súčasťou evanjelia Boh, ktorý nebude donekonečna tolerovať hriech, útlak, utrpenie nevinných a vykorisťovanie utláčaných?`