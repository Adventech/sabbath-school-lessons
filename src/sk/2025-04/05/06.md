---
title:  Knieža pokoja
date:  30/10/2025
---

> <p></p>
> <sup>5</sup>Lebo chlapček sa nám narodil, daný je nám syn, na jeho pleciach bude spočívať vláda a jeho meno bude Obdivuhodný radca, Mocný Boh, Večný Otec, Knieža pokoja. <sup>6</sup>Miera jeho vlády a pokoj nebude mať konca na Dávidovom tróne a v jeho kráľovstve, ktoré upevní a posilní právom a spravodlivosťou odteraz až naveky. Horlivosť Hospodina zástupov to urobí. (Iz 9,5.6)

**Osobné štúdium**

`Ako nasledujúce texty opisujú budúcnosť, ktorú Boh plánoval pre svoj ľud? Iz 9,5.6; Iz 11,1–5; Iz 60,17; Oz 2,18; Mich 4,3`

Hoci hlavným zameraním nášho štúdia na tento týždeň boli vojny, ktoré Boh prikázal svojmu ľudu v Starej zmluve, je dôležité pripomenúť aj inú, rovnako významnú tému starozmluvných prorockých spisov: videnia o budúcej pokojnej mesiášskej ére. Mesiáš je predstavený ako „Knieža pokoja“ (Iz 9,5). Je to On, kto prinesie kráľovstvo, v ktorom bude vládnuť pokoj, v ktorom sa budú spolu pásť lev a baránok (Iz 11,1–8), v ktorom nebude ničenie ani záhuba (Iz 11,9) a v ktorom pokoj bude vládnuť (Iz 60,17) a bude prúdiť ako rieka (Iz 66,12).

`Prečítaj si 2Kráľ 6,16–23. Čo tento príbeh hovorí o Božích zámeroch pre Jeho ľud a tiež pre celé ľudstvo?`

Zamyslime sa nad príbehom nasýtenia sýrskej armády, ku ktorému došlo z Elizeovej iniciatívy. Namiesto toho, aby ich Izraeliti pozabíjali (2Kráľ 6,22), Elizeus ukázal ten najvyšší ideál – pokoj, po ktorom Boh vždy túžil pre svoj ľud. Je zaujímavé pozorovať, že Elizeus si naplno uvedomuje prevahu neviditeľného vojska, ktoré obklopuje nepriateľa (2Kráľ 6,17). Boh zápasí v kozmickom spore, ktorý zasiahol aj našu planétu. Konečným cieľom vykúpenia nie je večný konflikt alebo dokonca večné podrobenie nepriateľa v stave otroctva, ale večný mier. Ako násilie plodí násilie (Mat 26,52), tak mier prináša pokoj. Príbeh sa končí konštatovaním, že potom „sýrske lúpežné oddiely prestali prepadávať Izrael“ (2Kráľ 6,23).

**Aplikácia**

`Zamysli sa nad všetkými spôsobmi, ktorými môžeme byť nositeľmi pokoja, keď sa snažíme napodobňovať Ježiša. A čo tvoj vlastný život práve teraz? Ako sa môžeš stať nositeľom pokoja v sporoch, ktoré práve zasahujú do tvojho života?`