---
title:  Jasné hranice
date:  16/12/2025
---

> <p></p>
> <sup>6</sup>Buďte zmužilí, verne zachovávajte a plňte všetko, čo je napísané v knihe Mojžišovho zákona; neodchyľujte sa od neho ani napravo, ani naľavo. <sup>7</sup>Nepomiešajte sa s národmi, ktoré ešte zostali medzi vami. Ani len nespomínajte mená ich bohov, neprisahajte na nich, neslúžte im ani sa im neklaňajte. <sup>8</sup>Pridržiavajte sa však Hospodina, svojho Boha, ako ste to robili až dodnes. ... <sup>12</sup>Ak sa však odvrátite a budete sa pridŕžať zvyšku národov, ktoré ešte zostali pri vás, ak sa spríbuzníte a zmiešate sa s nimi, <sup>13</sup>vedzte, že Hospodin, váš Boh, už tieto národy nevyženie spred vás, ale budú vám pascou, osídlom, bičom na vaše boky a tŕňom vo vašich očiach, kým nebudete vykynožení z tejto dobrej krajiny, ktorú vám dal Hospodin, váš Boh. (Joz 23,6–8.12.13)

**Osobné štúdium**

Pomocou tých istých slov, ktoré mu boli adresované na začiatku knihy (Joz 1,7.8), Jozua uvádza, že úloha, ktorá leží pred Izraelom, nie je primárne vojenskej povahy. Ide o duchovné dielo, ktoré súvisí s poslušnosťou Božej vôli zjavenej v Tóre.

`Prečo Jozua zaujal taký rázny postoj, pokiaľ ide o vzťahy Izraela s okolitými národmi? (Joz 23,6–8.12.13)`

Nebezpečenstvo, ktorému Izrael čelil, nespočívalo v hrozbe nepriateľstva okolitých národov, ale v riziku spojenom, paradoxne, s ich priateľstvom. Zbrane pohanov nemuseli pre Izraelitov predstavovať žiadny problém. Ako škodlivé sa však ukazujú životné hodnoty pohanov, ktoré mohli byť škodlivejšie ako akákoľvek vojenská agresia. Jozua upriamuje pozornosť vodcov na zásadnú skutočnosť, že konflikt, do ktorého boli zapojení, je vo svojej podstate predovšetkým duchovný. Preto si Izrael musí zachovať svoju jedinečnú identitu.

Zákaz vzývať meno boha, prisahať naň a slúžiť mu alebo sa mu klaňať súvisí s modlárstvom. Na starovekom Blízkom východe predstavovalo meno božstva jeho/jej prítomnosť a moc. Vzývanie alebo spomínanie mien cudzích bohov v každodenných pozdravoch alebo obchodných transakciách znamenalo uznanie ich autority a mohlo viesť Izraelitov k tomu, aby u nich hľadali pomoc v čase problémov (porovnaj so Sud 2,1–3.11–13).

Nebezpečenstvo zmiešaných manželstiev so zostávajúcimi Kanaáncami spočívalo v strate duchovnej čistoty Izraela. Zámerom Jozuovho napomenutia v žiadnom prípade nebolo podporovať nejakú rasovú či etnickú čistotu. Hlavným cieľom bolo, aby sa ľudia chránili pred modloslužbou a vyhýbali sa cudzím božstvám. Ak by sa totiž odklonili od Hospodina, viedlo by to zákonite k duchovnému kolapsu Izraela. Prípad Šalamúna je dramatickým príkladom smutných duchovných následkov zmiešaných manželstiev (1Kráľ 3,1 a 1Kráľ 11,1–8). Aj v Novej zmluve dostávajú kresťania otvorené varovanie pred uzatváraním manželských vzťahov s neveriacimi (2Kor 6,14), hoci v prípade existujúcich manželstiev Pavol neodporúča rozvod s neveriacim manželským partnerom, ale vyzýva kresťanov, aby žili príkladným životom v nádeji, že získajú manželského partnera pre Pána (1Kor 7,12–16).

**Aplikácia**

`Jozuovo varovanie pred škodlivými zväzkami nevyhnutne vedie k otázke vzťahu kresťana k „svetu“. Ako môžeme nájsť vyvážený vzťah k spoločnosti, v ktorej žijeme?`