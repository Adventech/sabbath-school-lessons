---
title:  Všetko sa splnilo
date:  14/12/2025
---

> <p></p>
> <sup>43</sup>Hospodin dal Izraelitom celú krajinu, ktorú prísažne sľúbil dať ich otcom. Zaujali ju a usadili sa v nej. <sup>44</sup>Hospodin im dal odpočinutie zo všetkých strán tak, ako prísažne sľúbil ich otcom, a nikto z ich nepriateľov neobstál pred nimi. Hospodin im vydal do rúk všetkých nepriateľov. <sup>45</sup>Ani slovo sa nestratilo z tých dobrých prísľubov, ktoré dal Hospodin domu Izraela. Všetko sa splnilo. (Joz 21,43–45)

**Osobné štúdium**

`Aký obraz Boha vykresľuje kniha v úvodnom texte (Joz 21,43–45)? Ako sa tieto slová vzťahujú nielen na historickú zasľúbenú zem, ale aj na realitu našej spásy (2Tim 2,11–13)?`

Tieto verše tvoria vrchol knihy a sú jej teologickým zhrnutím. Vyzdvihujú jednu z hlavných tém celej knihy: zmluvnú vernosť Jahveho, ktorý dodržiava svoje sľuby a plní svoje prísahy. V tejto krátkej časti je zhrnutý aj celý doterajší obsah knihy. Kým text Joz 21,43 hovorí o rozdelení a osídlení krajiny (Jozua 13–21), text Joz 21,44 hovorí o víťazstvách vybojovaných nad nepriateľmi a o ovládnutí krajiny (Jozua 1–12). Celý tento pohľad späť je ovplyvnený skúsenosťou Božej vernosti. Izraeliti musia vždy pamätať na to, že víťazstvá nad nepriateľmi alebo krajinou si nikdy nemôžu nárokovať ako svoje dedičstvo – s výnimkou Božej vernosti slovu, ktoré im dal.

Hospodin dal „celú krajinu“ (Joz 21,43), vydal „do rúk všetkých nepriateľov“ (Joz 21,44) a podľa toho, čo „všetko... prisahal ich otcom“ (Joz 21,44; Roh.), „všetko sa splnilo“ (Joz 21,45). Slovo kol („celý“, „všetok“) sa v uvedených troch veršoch (Joz 21,43–45) opakuje celkovo šesťkrát. Takto sa zdôrazňuje skutočnosť, že krajina je darom od Hospodina a Izrael si nemôže pripísať žiadnu zásluhu za to, že ju dostal. Bol to Hospodin, kto prisahal, že „dá“ krajinu, a ktorý „vydal“ nepriateľov do rúk Izraelitov.

Všetok úspech Izraela treba pripísať výlučne Božej iniciatíve a vernosti. To isté platí aj o našej spáse: „Veď ste spasení milosťou skrze vieru. A to nie je z vás, je to Boží dar. Nie zo skutkov, aby sa nikto nevystatoval.“ (Ef 2,8.9)

Zdôrazňujúc Božiu vernosť Pavol napísal: „Spoľahlivé je toto slovo: Ak sme spolu s ním zomreli, spolu s ním budeme aj žiť; ak vytrváme, spolu s ním budeme aj kraľovať; ak ho zaprieme, aj on zaprie nás; ak sme neverní, on zostáva verný, veď nemôže zaprieť seba samého.“ (2Tim 2,11–13)

**Aplikácia**

`Ako nám Božia vernosť pri dodržiavaní Jeho zasľúbení dáva istotu, že žiadne z Jeho zasľúbení do budúcnosti nezlyhá? (Pozri 1Kor 10,13 a 2Kor 1,18–20.)`