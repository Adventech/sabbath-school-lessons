---
title:  Znak znepokojenia
date:  15/12/2025
---

> <p></p>
> <sup>1</sup>Odvtedy, čo Hospodin dal Izraelitom, aby si odpočinuli od všetkých okolitých nepriateľov, uplynulo mnoho času. Jozua ako starec v pokročilom veku <sup>2</sup>zvolal celý Izrael, jeho starších a predákov, sudcov i správcov a povedal im: „Ja som už starec v pokročilom veku. <sup>3</sup>Vy ste videli všetko, čo urobil Hospodin, váš Boh, všetkým týmto národom pred vami, lebo Hospodin, váš Boh, sám bojoval za vás. <sup>4</sup>Pozrite, vám i vašim kmeňom som losovaním pridelil za dedičné vlastníctvo územie národov, ktorých zvyšky tu zostali, ako aj územie všetkých národov, ktoré som vykynožil od Jordánu po Veľké more na západe. <sup>5</sup>Hospodin, váš Boh, ich sám vypudí spred vás, zaženie ich a vy obsadíte ich krajinu, ako vám sľúbil Hospodin, váš Boh. (Joz 23,1–5)

**Osobné štúdium**

Veľkolepý záver celej časti (Joz 21,43–45) nesie v sebe splnenú podmienku poslušnosti. Úspech nikdy nemožno považovať za samozrejmosť, vždy je spojený s poslušnosťou Božiemu slovu. A tak je pridelenie pôdy nielen znakom Božej vernosti Izraelu (Neh 9,8), ale aj otvorenou bránou pre budúci rozvoj, ktorý je podmienený postojom Izraelitov. Dokáže si Izrael udržať to, čo pod Božím vedením získal?

`Na čo sa Jozua zameriava v úvodnom texte (Joz 23,1–5)?`

Jozuov prejav sa presúva od „starca v pokročilom veku“ (zdôraznené dvakrát) k poslucháčom, ktorí budú musieť pokračovať v Bohom zverenom poslaní. Opisuje, ako mohli Izraeliti dobyť a obsadiť rozsiahlu krajinu: Hospodin za nich bojoval. Aj keď sa Izraeliti po vyjdení z Egypta museli pre svoju nedôveru a pre svoje pochybnosti zapojiť do vojnového ťaženia, krajinu sa im nepodarilo dobyť vďaka vlastnej sile, ale vďaka Božím zásahom.

Boh dal Izraelu odpočinok od jeho nepriateľov, no zostalo pred nimi ešte niekoľko miest a národov, ktoré mali byť obsadené. Víťazstvo nie je pre Izrael dokonanou, nezmeniteľnou realitou, ale neustále prítomnou možnosťou prostredníctvom nepretržitej dôvery a vernosti Božej dostupnej pomoci.

`Aké sú podobnosti medzi dobytím Kanaánu pod Jozuovým vedením a tým, ako môžeme dnes viesť víťazný duchovný život? Pozri Joz 23,10; Kol 2,15; 2Kor 10,3–5 a Ef 6,11–18.`

Víťazstvá Izraelitov nemožno pripísať ani ich množstvu, ani ich výzbroji a ani ich stratégii. Podobne je to aj s duchovným víťazstvom nad hriechom a pokušením, ktoré pre nás vydobyl Ježiš Kristus svojou obeťou a svojím zmŕtvychvstaním. Ak chce Boží ľud žiť víťazným životom, musí sa aj on dnes neustále spoliehať na duchovné zbrane poskytované Svätým Duchom.

**Aplikácia**

`Prečo aj napriek množstvu úžasných zasľúbení vždy znova skĺzavame do hriechu?`