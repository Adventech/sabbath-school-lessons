---
title:  Podnety na zamyslenie
date:  19/12/2025
---

V knihe Na úsvite dejín si prečítajte prvú časť kapitoly „Józuove posledné slová“ (PP 521.522; NÚD 254.255).

„Satan klame mnohých rafinovane zvodným tvrdením, že Boh vo svojej láske k vyvolenému národu Izraelcom veľkoryso odpúšťa spáchaný hriech. Pritom presviedča, že hrozby obsiahnuté v Božom slove majú síce určitý zmysel v mravnej Božej vláde, že ich však nemožno chápať doslovne. Boh však pri všetkom svojom zaobchádzaní so svojimi tvormi dodržuje zásady spravodlivosti tým, že nechá predviesť hriechy v ich pravej podobe a ukazuje, že nevyhnutným následkom hriechu je utrpenie a smrť. Pre hriech nikdy nebolo a nikdy nebude takzvané bezpodmienečné odpustenie. Pri takomto odpustení by sa Boh vlastne zriekal zásad spravodlivosti, ktoré sú skutočným základom jeho vlády. Nevinný vesmír by to zavádzalo do zmätku. Boh jasne ukázal následky hriechu; a keby jeho varovné signály nemali platiť, nemohli by sme mať istotu, či sa splnia aj Božie zasľúbenia. Takáto „zhovievavosť“, ktorá neberie ohľad na spravodlivosť, nie je zhovievavosťou, ale slabosťou.

Boh je darca života. Všetky Božie zákony sú od samého začiatku životodarné. Hriech však porušil Bohom ustanovený poriadok a zaviedol rozvrat. Kým potrvá hriech, nevyhnutne bude trvať aj utrpenie a smrť. Keďže Spasiteľ vzal na seba kliatbu hriechu, ktorá patrila nám, smieme dúfať, že v jeho osobe sa vyhneme jej neblahým následkom.“ (PP 522; PP 390)

**Námety na spoločné uvažovanie**

`Pripomeňte si dôkazy Božej vernosti vo svojom živote. Ktoré dôkazy by ste chceli zdôrazniť? Ako reagujete, keď sa okolnosti nevyvíjajú tak, ako ste dúfali alebo za čo ste sa modlili? Čo robíte, keď sa odvolávate na Božie zasľúbenia, ale odpoveďou vám je len ticho?`

`Diskutujte o biblickom učení o Božom hneve. Ako by ste vysvetlili, že Hospodinov hnev je súčasťou evanjelia?`

`Aké zásady predstavila táto lekcia o spoločenstve s neveriacimi? Ako môžeme nájsť rovnováhu medzi zachovávaním našich zásad a spôsobu života na jednej strane, so stretávaním sa s neveriacimi ľuďmi, ktorým slúžime a dbáme o ich blaho, na strane druhej?`

`Aké prekážky vám bránia priľnúť k Hospodinovi celým srdcom?`

Západ slnka: 15.47