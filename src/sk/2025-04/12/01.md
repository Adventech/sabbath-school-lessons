---
title:  Boh je verný!
date:  13/12/2025
---

### Texty na tento týždeň
Joz 21,43–45; 2Tim 2,11–13; Jozua 23; Zj 14,10.19; 5Moj 6,5

**Úvodný text**
> Ani slovo sa nestratilo z tých dobrých prísľubov, ktoré dal Hospodin domu Izraela. Všetko sa splnilo. (Joz 21,45)

Keď John F. Kennedy na svojej inaugurácii 20. januára 1961 prehovoril k Amerike, jeho prejav mal len 1366 slov. V mysli svojich spoluobčanov však jeho reč zanechala nezmazateľnú stopu. Keď povzbudzoval svoju krajinu, aby sa zamerala na svoje povinnosti namiesto svojich privilégií, povedal: „S čistým svedomím ako jedinou istou odmenou, s históriou ako konečným sudcom našich činov, poďme vpred viesť krajinu, ktorú milujeme, prosiac o Jeho požehnanie a pomoc, no zároveň s vedomím, že tu na zemi musí byť Božie dielo skutočne naše vlastné.“

Keď Jozua, starnúci vodca Izraelitov, cítil, že sa blíži koniec jeho života, rozhodol sa osloviť vodcov národa a všetkých Izraelitov (Jozua 23 a 24). Slová v Jozua 23 sa zameriavajú viac na budúcnosť a na to, ako uctievať jedine Boha. Jozua 24 sa odvoláva na verné Božie skutky v minulosti s cieľom povzbudiť rozhodnutie, že jediný, kto si zaslúži byť uctievaný, je Jahve.

Tento týždeň si spoločne preštudujeme prvú časť tejto Jozuovej reči, v ktorej sa pozerá späť na víťazstvá Izraela, no zároveň sleduje cestu budúceho úspechu Izraela.

**Osnova lekcie**

Kapitoly Jozua 23 a 24 zaznamenávajú záverečnú Jozuovu reč. V dnešnej lekcii sa zameriame na prvú časť – kapitolu 23. Pozrieme sa, ako Jozua vyzýva Izrael na ocenenie Božej vernosti, úplnú dôveru, zachovanie jednoty a jasnej identity Božieho ľudu aj do budúcnosti.

- Joz 21,43–45: Božia vernosť – splnené zasľúbenia (nedeľa)
- Joz 23,1–5: Jozuova výzva na vernosť a dôveru (pondelok)
- Joz 23,6–8.11–13: Zachovanie identity verzus splynutie s okolím (utorok)
- Joz 23,15–16: Boží hnev ako dôsledok neposlušnosti (streda)
- Joz 23,8.11–13; 5Moj 6,5: Priľnutie k Bohu a pravá láska (štvrtok)