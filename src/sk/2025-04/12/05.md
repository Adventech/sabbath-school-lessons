---
title:  Hospodinov hnev
date:  17/12/2025
---

> <p></p>
> <sup>15</sup>Ako sa vám splnil každý dobrý prísľub, ktorý vám dal Hospodin, váš Boh, tak dopustí Hospodin na vás všetko zlé, kým vás nevykynoží z tejto dobrej krajiny, ktorú vám dal. <sup>16</sup>Ak prestúpite zmluvu, ktorú vám Hospodin, váš Boh, prikázal zachovávať, ak pôjdete slúžiť iným bohom a klaňať sa im, Hospodinov hnev vzbĺkne proti vám a čoskoro vyhyniete z tejto dobrej krajiny, ktorú vám dal. (Joz 23,15.16)

**Osobné štúdium**

`Ako by sme mali interpretovať opisy Božieho hnevu a odplatnej spravodlivosti u Jozuu (Joz 23,15.16) a inde v Písme? (Pozri tiež 4Moj 11,33; 2Par 36,16; Zj 14,10.19; Zj 15,1.)`

Izrael už zažil Hospodinov hnev počas putovania púšťou (4Moj 11,33 a 4Moj 12,9), ako aj v zasľúbenej krajine (Joz 7,1). Ľud si naplno uvedomoval, aké hrozivé následky má vyvolanie Hospodinovho hnevu hrubým porušením zmluvy. Tieto verše predstavujú naozaj tvrdé Jozuove slová. Je šokujúce počuť, že Hospodin zničí Izrael, pretože ten istý výraz sa predtým používal na označenie vyhladenia Kanaánčanov. Ako sa verne naplnili zasľúbenia Hospodina týkajúce sa požehnania Izraela, naplnia sa aj kliatby vyplývajúce z porušenia zmluvy (3. Mojžišova 26 a 5. Mojžišova 28). Vo svetle zničenia Kanaánčanov a vyvlastnenia ich pôdy tieto verše opäť jasne ukazujú, že Hospodin je v konečnom dôsledku sudcom celej zeme. Vyhlasuje vojnu hriechu, bez ohľadu na to, odkiaľ prichádza a kto ho pácha. Izrael nezískal svojím podielom na Hospodinových vojnách nejaké neodňateľné zásluhy. V tomto zmysle je na rovnakej úrovni ako pohanské národy, ktoré sa neskôr stali prostriedkom Hospodinovho súdu nad vyvoleným národom pre jeho odpadnutie.

Bolo len a len na rozhodnutí Izraela, aby sa slávne istoty minulosti stali základom pre prosperujúcu budúcnosť.

Na prvý pohľad by sa niekomu mohlo zdať, že biblické učenie o Božom hneve je nezlučiteľné s tvrdením, že „Boh je láska“ (Ján 3,16; 1Ján 4,8). No práve vo svetle Božieho hnevu sa biblické učenie o Božej láske stáva ešte aktuálnejším. Áno, Biblia predstavuje Boha ako milujúceho, trpezlivého, zhovievavého a pripraveného odpustiť (2Moj 34,6; Mich 7,18). V kontexte sveta postihnutého hriechom však zároveň platí, že Hospodinov hnev je postojom Jeho svätosti a spravodlivosti zoči-voči hriechu a zlu. Jeho hnev nikdy nie je emocionálnou, pomstychtivou či dokonca nepredvídateľnou reakciou. Nová zmluva učí, že Kristus sa za nás stal hriechom (2Kor 5,21) a Jeho smrťou sme boli zmierení s Bohom (Rim 5,10). Kto v Neho verí, nebude musieť čeliť Božiemu hnevu (Ján 3,36; Ef 2,3; 1Tes 1,10). Koncept Božieho hnevu predstavuje Boha ako spravodlivého sudcu vesmíru a Toho, ktorý presadzuje vec spravodlivosti (Ž 7,11; Ž 50,6; 2Tim 4,8).

**Aplikácia**

`Ako ti pochopenie Božieho hnevu ako odpovede na hriech – zakoreneného v Jeho svätosti a láske – pomáha formovať spôsob, akým dnes prežívaš svoj zmluvný vzťah s Ním? V ktorých oblastiach tvojho života ťa Boh môže povolávať k hlbšej vernosti vo svetle Jeho spravodlivosti a milosrdenstva?`