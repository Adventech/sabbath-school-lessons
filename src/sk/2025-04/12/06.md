---
title:  Pridržiavajte sa Hospodina
date:  18/12/2025
---

> <p></p>
> <sup>8</sup>Pridržiavajte sa však Hospodina, svojho Boha, ako ste to robili až dodnes. ...  <sup>11</sup>Dajte si veľký pozor na seba a milujte Hospodina, svojho Boha. <sup>12</sup>Ak sa však odvrátite a budete sa pridŕžať zvyšku národov, ktoré ešte zostali pri vás, ak sa spríbuzníte a zmiešate sa s nimi, <sup>13</sup>vedzte, že Hospodin, váš Boh, už tieto národy nevyženie spred vás, ale budú vám pascou, osídlom, bičom na vaše boky a tŕňom vo vašich očiach, kým nebudete vykynožení z tejto dobrej krajiny, ktorú vám dal Hospodin, váš Boh. (Joz 23,8.11–13)

> <p></p>
> Milovať budeš Hospodina, svojho Boha, celým srdcom, celou dušou a celou silou. (5Moj 6,5)

**Osobné štúdium**

Ako sa Izrael mohol vyhnúť pokušeniu modlárstva a následnému Božiemu hnevu? Určite nie tým, že by si neustále dookola pripomínal, čo všetko zmluva zakazuje. Najlepšou cestou bolo budovanie a zachovávanie vedomej a dôslednej vernosti Hospodinovi. Rovnaké sloveso „pridŕžať sa“ Hospodina (pozri 5Moj 4,4) sa používa aj na opis manželskej zmluvy, ktorá mala usmerňovať vzťah medzi manželkou a manželom (1Moj 2,24), a nachádzame ho aj v súvislosti s lojalitou Rút k Noemi (Rút 1,14). Je dôležité poznamenať, že podľa Jozuovho hodnotenia takáto vernosť charakterizovala Izrael ako národ „až dodnes“. Žiaľ, rovnaké tvrdenie nebude platiť pre neskoršie obdobia dejín Izraela, ako to smutne dokazuje kniha Sudcov (Sud 2,2.7.11; Sud 3,7.12; Sud. 4,1 atď.)

`Jozua vyzýva Izrael, aby miloval Hospodina, svojho Boha (Joz 23,11; porovnaj s 5Moj 6,5). Láska sa nedá vnútiť. Ak by to tak bolo, prestala byť tým, čím vo svojej podstate je. Ale v akom zmysle môžeme niekomu lásku „prikázať“?`

Aby sa Izrael mohol neustále tešiť z požehnaní zmluvy, musel zostať verný Bohu. Hebrejčina je mimoriadne dôrazná: „Dajte si veľký pozor na seba a milujte Hospodina.“ Slovo ahava („láska“) môže označovať širokú škálu ľudských náklonností, vrátane priateľskej pripútanosti, sexuálnej intimity, materinskej nežnosti, romantickej lásky a vernosti Bohu. Ak chápeme lásku k Bohu ako vedomý záväzok a oddanosť, môže byť prikázaná bez porušenia jej pravej podstaty (porovnaj s Ján 13,34). Boh vždy zamýšľal, aby poslušnosť Jeho príkazom pramenila z osobného vzťahu s Ním („ako som vás niesol na orlích krídlach a priviedol k sebe“ 2Moj 19,4; 5Moj 6,5; porovnaj s Mat 22,37). Láska Jeho ľudu mala vychádzať z toho, čo On pre nich urobil vo svojom veľkom milosrdenstve a vo svojej nekonečnej láske.

Príkaz milovať Boha vyjadruje vzájomnú, ale nie symetrickú povahu Božej lásky. Boh túži vstúpiť do dôverného, osobného vzťahu s každým človekom, ktorý opätuje Jeho lásku. Jeho univerzálna láska ku všetkým teda tvorí rámec pre prejav našej dobrovoľnej, opätovanej lásky.

**Aplikácia**

`Ježiš dal svojim učeníkom nové prikázanie. V akom zmysle bolo toto prikázanie nové a staré zároveň? Prečítaj si texty Ján 13,34; Ján 15,17; 1Ján 3,11 a porovnaj ich s 3Moj 19,18.`