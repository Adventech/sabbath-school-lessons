---
title:  Podnety na zamyslenie
date:  21/11/2025
---

V knihe Na úsvite dejín si prečítajte kapitolu „Konečne doma“ (PP 510–520; NÚD 247–253).

„Kaléb uveril Božiemu zasľúbeniu, že Hospodin dá svojmu ľudu do vlastníctva Kanaán. Trpezlivo znášal dlhé putovanie po púšti a spolu s ľudom prežíval sklamanie a ťažobu viny. Napriek tomu sa nikdy nesťažoval. Naopak, vyvyšoval Božie milosrdenstvo, ktoré ho chránilo na púšti, keď jeho spolubratia umierali. Nežiadal pre seba územie, ktoré už bolo dobyté, ale vybral si miesto, o ktorom si vyzvedači viac než o ktoromkoľvek inom mysleli, že je nedobytné. Statočný starý bojovník chcel dať ľudu príklad, ktorý poctí Boha a povzbudí kmene, aby si podmanili krajinu, ktorú ich otcovia považovali za nedobytnú.“ (PP 512.513; NÚD 248)

„Bola to Kalébova viera v Boha, ktorá mu dodala odvahu, chránila ho pred strachom z ľudí a umožnila mu postaviť sa smelo a neochvejne na obranu práva. Spoliehaním sa na rovnakú moc – na Veliteľa nebeských armád – môže každý skutočný vojak kríža získať silu a odvahu prekonať prekážky, ktoré sa zdajú neprekonateľné.“ (AR, 30. 5. 1912)

**Námety na spoločné uvažovanie**

`Diskutujte o sile tlaku rovesníkov a o odvahe, ktorú si vyžaduje ozvať sa, keď ostatní mlčia. Aká je úloha odvahy pri praktizovaní našej viery? A ak si stojíme za tým, čo považujeme za správne, ako pritom nebyť neslušný a hrubý?`

`Podeľte sa vo svojej triede o niekoľko príkladov viery z vašej cirkvi alebo vášho zborového spoločenstva, ktoré formovali váš život a charakter. Ktoré vlastnosti vašich vzorov sa oplatí nasledovať?`

`Zamyslite sa nad vplyvom médií na náš život. Ako sa môžeme vyhnúť ich negatívnym účinkom a zároveň využiť ich potenciál na dobré účely?`

`Uvažujte o Jozuovej pokore a o jeho túžbe žiť blízko svätyne. V čom je pre vás jeho postoj príkladom?`

Západ slnka: 15.58