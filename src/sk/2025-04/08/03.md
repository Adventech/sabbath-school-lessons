---
title:  „Daj mi teraz toto pohorie“
date:  17/11/2025
---

> <p></p>
> <sup>9</sup>V ten deň Mojžiš prisahal: Zem, po ktorej kráčala tvoja noha, bude dedičným vlastníctvom tebe a tvojim synom naveky, lebo si sa vždy pridŕžal Hospodina, môjho Boha. <sup>10</sup>Hospodin ma doteraz zachoval nažive, ako sľúbil. Uplynulo už štyridsaťpäť rokov odvtedy, ako to Hospodin povedal Mojžišovi, keď Izrael chodil po púšti. Teraz mám osemdesiatpäť rokov. <sup>11</sup>Ešte aj dnes som taký silný, ako keď ma vyslal Mojžiš. Aj dnes mám takú silu ísť do boja, akú som mal vtedy. <sup>12</sup>Preto daj mi teraz toto pohorie, o ktorom hovoril Mojžiš v onen deň, lebo sám si vtedy počul, že tam sú Anákovia a veľké opevnené mestá. Azda bude Hospodin so mnou a vyženiem ich, ako povedal Hospodin.“ <sup>13</sup>Jozua požehnal Kaléba, syna Jefunneho, a za dedičné vlastníctvo mu dal Hebron. (4Moj 14,9–13)

**Osobné štúdium**

`Prečítaj si Joz 14,6–14; 4Moj 14,24; 4Moj 32,12; 5Moj 1,36 a Luk 6,45. Ako by si opísal postoj Kaléba a Jozuu? Čo znamená úplne nasledovať Hospodina?`

Kaléb nikdy nezabudol na zasľúbenie, ktoré mu dal Hospodin prostredníctvom Mojžiša: že vstúpi do krajiny, „do ktorej už vstúpil“ (4Moj 14,24). O štyridsať rokov neskôr hovorí o svojej vlastnej správe o krajine ako o slove „podľa svojho svedomia“ (Roh.: „ako som o tom myslel vo svojom srdci“; Joz 14,7). Jeho správa bola založená na hlbokom presvedčení, že s Božím vedením a s Božou pomocou budú Izraeliti schopní dobyť a obsadiť zasľúbenú krajinu.

Desiati vyzvedači priniesli správy, ktoré Izraelitov vydesili a priviedli ich k malovernosti. Kaléb však prejavil úprimnú dôveru a oddanosť Hospodinovmu zasľúbeniu. Hebrejské vyjadrenie, ktoré doslova znamená „úplne som nasledoval Hospodina“ (Joz 14,8), je pravdepodobne skrátenou formou dlhšej frázy: „moje srdce plne nasledovalo Hospodina“ alebo „naplnil som svoje srdce, aby som kráčal za Hospodinom“. Na rozdiel od iných, ktorí kráčali za cudzími bohmi a nenasledovali úplne Hospodina, Kaléb svoje srdce úplne zasvätil Hospodinovi.

Ten istý výraz sa neskôr opakuje ešte dvakrát, čím sa zdôrazňuje Kalébova vernosť (Joz 14,9.14). To, čo o sebe hovorí Kaléb, je v súlade s tým, čo o ňom povedal Hospodin, teda že „bol v ňom iný duch“ (4Moj 14,24). Práve to odlišovalo Kaléba od ostatných desiatich špiónov. Celý život sa držal tejto vernosti. Aj vo veku osemdesiatpäť rokov bol stále príkladom toho, čo môže Hospodin dosiahnuť prostredníctvom ľudí, ktorých srdcia sú naplno oddané Jemu a Jeho veci.

Kaléb chápal, že podiel územia, ktoré napokon pripadne do vlastníctva jednotlivých kmeňov, bude priamo úmerný tomu, ako sa spoľahnú na Hospodinove zasľúbenia a koľko zeme budú ochotní vierou zaujať. Aj keď mnohé proroctvá sa uskutočňujú nezávisle od našej vôle (takzvané sebanaplňujúce sa proroctvá), nemálo Božích zasľúbení závisí od našej viery. Vyžadujú si vieru spojenú so skutkami viery. Hebrejský výraz úlaj („azda“; Joz 14,12) môže vyjadrovať strach a pochybnosti, ale zvyčajne označuje nádej a očakávanie, že sa stane niečo pozitívne (1Moj 16,2; 4Moj 22,6.11; 4Moj 23,3).

**Aplikácia**

`Ktoré „malé“ kompromisy nám môžu brániť v úplnom nasledovaní Hospodina?`