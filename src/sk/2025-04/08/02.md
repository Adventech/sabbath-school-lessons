---
title:  Vernosť
date:  16/11/2025
---

> <p></p>
> <sup>6</sup>Vtedy prišli Júdovci k Jozuovi v Gilgále a Kenizzejec Kaléb, Jefunneho syn, mu povedal: „Ty vieš, čo povedal Hospodin Božiemu mužovi Mojžišovi v Kadéš-Barnéi o mne a o tebe. ... <sup>14</sup>Takto sa stal Hebron dedičným vlastníctvom Kenizzejca Kaléba, syna Jefunneho, a je ním dodnes, pretože sa vždy pridŕžal Hospodina, Boha Izraela. (Joz 14,6.14)

> <p></p>
> <sup>30</sup>Ani jeden z vás nevojde do krajiny, o ktorej som so zdvihnutou rukou prisahal, že v nej budete bývať, okrem Kaléba, Jefunneho syna, a Jozuu, Núnovho syna. <sup>31</sup>No vaše deti, o ktorých ste vraveli, že sa stanú korisťou, tie do nej uvediem a spoznajú krajinu, ktorou ste vy pohrdli. <sup>32</sup>Vaše mŕtvoly však padnú na tejto púšti. (4Moj 14,30–32)

**Osobné štúdium**

`Prečítaj si 1Moj 36,15; 4Moj 13,6.30–32 a Joz 14,6.14. Kto bol Kaléb? Aké bolo jeho miesto v izraelskom ľude?`

Meno Kaléb (Roh. Káleb) pochádza z hebrejského slova kelev („pes“), ktoré sa v Starej zmluve vyskytuje vždy v negatívnom kontexte. Slovo kelev sa však používa v mimobiblických listoch a hymnách na vyjadrenie odvahy, húževnatosti a vernosti služobníka svojmu pánovi. Kaléb mal práve tieto vlastnosti a počas svojho života prejavoval neochvejnú vernosť Hospodinovi.

`Čo sa dozvedáme o Kalébovi zo skutočnosti, že bol ochotný povedať svoju mienku, hoci väčšina vyzvedačov mala úplne iný názor a izraelský ľud sa mu vyhrážal smrťou? Pozri 4Moj 14,6–10.21–25; 4Moj 26,65; 4Moj 32,12.`

Zamyslime sa nad týmito významnými izraelskými vodcami, súčasníkmi Jozuu a Kaléba: Šammúa, Šafát, Jigál, Palti, Gaddíel, Gaddi, Ammíel, Setúr, Nachbi a Geuel. Znejú vám tieto mená povedome?

Pravdepodobne nie.

Prečo? Pretože sú to mená ďalších desiatich vyzvedačov, ktorých Mojžiš poslal preskúmať Kanaán. Upadli do zabudnutia, ich mená nestáli za to, aby sme si ich pamätali. Správa, ktorú priniesli, vykreslila zasľúbenú zem ako nedobytnú. Samých seba vnímali ako kobylky v porovnaní s obrami, ktorí obývali niektoré oblasti krajiny. Ich srdcia sa triasli strachom pri „nedobytných“ múroch opevnených kanaánskych miest.

Kaléb bol súčasťou dvojice vyzvedačov, ktorí priniesli z obhliadky Kanaánu pozitívne správy. Ako starší preberá iniciatívu a prichádza s možnosťou, ktorá sa úplne líši od postoja zvyšných desiatich zvedov. Kaléb predstavuje postoj viery. Bol ochotný nahlas komunikovať to, o čom vedel, že je správne. A to aj napriek odporu ostatných, dokonca zoči-voči hroziacej smrti: „Celá pospolitosť kričala, aby oboch ukameňovali.“ (4Moj 14,10)

**Aplikácia**

`Aký postoj zvykneš zaujať, keď sa zdá, že väčšina ľudí v tvojom okolí má nielenže odlišný názor, ale dokonca trvajú na niečom, čo je v rozpore s tvojím najhlbším presvedčením?`