---
title:  'Velikáni viery: Jozua a Kaléb'
date:  15/11/2025
---

### Texty na tento týždeň
4Moj 13,6.30–32; Joz 14,6–14; Luk 18,1–5; Joz 19,49–51; 2Kor 3,18; Rim 12,1.2

**Úvodný text**
> Pamätajte na svojich vodcov, ktorí vám hovorili Božie slovo, dôkladne pozorujte, aký bol koniec ich života, a napodobňujte ich vieru. (Heb 13,7)

Každý rodič skôr či neskôr zistí, že jeho deti sa učia príkladom. Koľko rodičov sa trápi tým, že deti napodobňujú ich zlé vlastnosti namiesto tých dobrých. Bez ohľadu na náš vek je pre nás jednoduchšie a prirodzenejšie robiť zlé rozhodnutia a činy než tie dobré a správne. Je to súčasť toho, čo znamená byť padlými bytosťami. Apoštol Pavol k tomu napísal: „Nerobím totiž to, čo chcem, ale robím to, čo nenávidím.“ (Rim 7,15) Tento stav pozná každý z nás.

Od narodenia ľudí formuje sila príkladov. To základné sa v živote učíme pozorovaním tých, čo sú nám najbližšie: chodenie, rozprávanie či vyjadrovanie emócií. Ako dospelým nám pomáha mať vzory v duchovnej oblasti. A hoci nie sú dokonalé, môžeme obdivovať a napodobňovať tie duchovné črty, ktoré z nich urobili obrov viery.

Tento týždeň sa hlbšie pozrieme na osobné príklady dvoch velikánov viery v knihe Jozua – Kaléba a Jozuu. Ako sa stalo, že vynikli a vo svojej generácii zohrávali kľúčovú úlohu v živote Božieho ľudu počas jedného z najdôležitejších období dejín Izraela?

**Osnova lekcie**

V ôsmej lekcii nášho štúdia knihy Jozua sa zameriame na silu duchovného príkladu a význam vernosti a pokory – a to prostredníctvom príbehov dvoch „velikánov viery“: Jozuu a Kaléba. Uvidíme, že hoci najlepším a dokonalým príkladom môže byť len Boh, životné osudy tých, ktorí sa Mu oddali, môžu byť pre nás veľmi inšpiratívne a podnetné.

- 4Moj 13,6.30–32; Joz 14,6–14: Kaléb – jeho neochvejná vernosť a odvaha (nedeľa)
- Joz 14,6–14; 4Moj 14,24: Kaléb – jeho nasledovanie Hospodina (pondelok)
- Joz 15,16–19; Sud 1,13: Kaléb – odovzdávanie viery ďalšej generácii (utorok)
- Joz 19,49–51: Jozua – pokorný a skromný hrdina (streda)
- Hebrejom 12: „Hrdinovia viery“ a premenený pohľad na Ježiša (štvrtok)