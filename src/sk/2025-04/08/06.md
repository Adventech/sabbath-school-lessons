---
title:  Pohľad, ktorý prináša zmenu
date:  20/11/2025
---

> <p></p>
> <sup>1</sup>Preto aj my, obklopení takým veľkým zástupom svedkov, odhoďme všetku príťaž a hriech, čo nás opantáva a vytrvajme v behu, ktorý máme pred sebou. <sup>2</sup>Upierajme zrak na Ježiša, pôvodcu a završovateľa našej viery. Miesto radosti, ktorá sa mu ponúkala, pretrpel muky na kríži, pohrdol potupou a teraz sedí po pravici Božieho trónu. (Heb 12,1.2)

> <p></p>
> <sup>1</sup>Povzbudzujem vás teda, bratia, pre Božie milosrdenstvo, aby ste odovzdávali svoje telá ako živú, svätú, Bohu príjemnú obetu, ako vašu rozumnú službu Bohu. <sup>2</sup>A nepripodobňujte sa tomuto svetu, ale premeňte sa obnovením zmýšľania, aby ste vedeli rozoznať, čo je Božia vôľa, čo je dobré, čo mu je príjemné, čo je dokonalé. (Rim 12,1.2)

**Osobné štúdium**

`Rozjímanie o životnom príklade veľkých hrdinov viery je nevyhnutné pre náš duchovný rast. Súčasne platí, že naším najväčším príkladom je Ježiš Kristus a Jeho život a učenie. Ako nás mení pohľad upretý na Ježišov život? Pozri Heb 12,1.2; 2Kor 3,18.`

Taliansky neurovedec Marco Lacoboni, pôsobiaci na Kalifornskej univerzite v Los Angeles, patrí medzi tých, ktorí skúmajú funkciu takzvaných „zrkadlových neurónov“. Tieto malé bunkové okruhy sa aktivujú nielen vtedy, keď človek (alebo zviera) vykonáva určitú činnosť – ako napríklad pohyb, prejav emócií –, ale aj keď pozorujeme, ako niekto iný takúto činnosť vykonáva. Aktivita týchto neurónov znižuje rozdiel medzi videním a konaním.

Ellen G. Whiteová hovorí o dôležitosti pozorovania Ježišovho charakteru: „Pohľadom na Ježiša sa nám predstava Boha stáva jasnejšou a my sa začíname premieňať. Prívetivosť a láska preniknú do našej povahy. V nej sa bude zrkadliť Boží charakter. Čím viac sa budeme podobať Kristovi, tým budeme spôsobilejší poznávať Boha. Hlbším vnímaním Božieho slova budeme vedieť lepšie prijímať bohatstvo poznania a večnej múdrosti.“ (COL 355; KP 284)

`Prečítaj si text Rim 12,1.2. Ktoré dva procesy sa odohrávajú v našom živote a prinášajú protichodné výsledky? Ako si môžeme byť istí, že dávame priestor tomu správnemu?`

V súhrnnej kapitole svojho Listu Rimanom apoštol Pavol hovorí o dvoch protichodných silách, ktoré majú vplyv na náš život. Na jednej strane sa nás okolitý svet so svojimi rôznymi vplyvmi snaží každý deň pretvárať na svoj obraz. Ide o pôsobenie zvonka dovnútra.

Svätý Duch pôsobí proti takýmto vplyvom. Robí to tak, že nás premieňa zvnútra smerom von. Deje sa to podobným spôsobom, akým sa húsenica premieňa na nádherného motýľa. Aby sa však tento proces udial, musíme sa zasvätiť Bohu a prosiť Ho, aby pokračoval v dobrom diele, ktoré v nás začal (Fil 1,6). V každú chvíľu potrebujeme robiť vedomé rozhodnutie, že chceme kráčať v Duchu.

**Aplikácia**

`Keď premýšľaš o Ježišovom živote a charaktere, v ktorej konkrétnej oblasti v tvojom živote cítiš, že ťa Svätý Duch vedie k odovzdaniu sa a zmene? Ako si môžeš tento týždeň vytvoriť priestor na hlbšie pochopenie Krista – prostredníctvom modlitby, Písma alebo skutkov služby – aby sa v tebe mohla čo najviac formovať Jeho podoba?`