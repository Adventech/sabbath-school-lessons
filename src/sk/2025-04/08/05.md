---
title:  Skromný hrdina
date:  19/11/2025
---

> <p></p>
> <sup>49</sup>Keď Izraeliti skončili rozdeľovanie krajiny do dedičného vlastníctva podľa území, dali Jozuovi, synovi Núna, dedičný podiel medzi sebou. <sup>50</sup>Na Hospodinov rozkaz mu dali mesto Timnat-Serach, ktoré si žiadal na Efrajimskom pohorí. Tam postavil mesto a usadil sa v ňom. <sup>51</sup>Toto sú dedičné vlastníctva, ktoré kňaz Eleazár a Jozua, syn Núna, s predstavenými rodov pridelili lósom izraelským kmeňom v Šile pred Hospodinom pri vchode do stanu stretávania. Takto dokončili rozdelenie krajiny. (Joz 19,49–51)

**Osobné štúdium**

Dlhé zoznamy názvov miest tvoriacich orientačné body na hraniciach území pripadajúcich jednotlivým izraelským kmeňom sú ohraničené správou o pridelení zeme dvom hrdinom viery z prvého preskúmavania Kanaánu: Kalébovi a Jozuovi. Kaléb dostal svoje dedičstvo ako prvý, kým Jozua dostal dedičstvo ako posledný. Až do tejto chvíle Jozua rozdeľoval krajinu jednotlivým kmeňom Izraela. Nakoniec nastal čas, aby izraelský ľud dal Jozuovi dedičstvo, ktoré mu náležalo.

`Prečítaj si Joz 19,49–51. Čo sa môžeme naučiť zo skutočnosti, že taký významný vodca Izraela, ktorý rozdeľoval krajinu ostatným, dostáva svoj dedičný podiel až ako posledný?`

Mesto, ktoré dostáva Jozua, je Timnat-Serach. Slovo Timnat pochádza zo slovesa mana, ktorého význam je „počítať“ alebo „prideľovať“ a znamená časť alebo územie. Druhé slovo môže byť odvodené od hebrejského slovesa serach a znamená „prebytok“ alebo „zvyšok“ (porovnaj s 2Moj 26,12). Názov Jozuovho mesta možno teda preložiť ako „To, čo zostalo“ alebo „Zvyšná časť“.

Názov mesta, ktoré si Jozua vybral z toho, čo zostalo, svedčí o ušľachtilom charaktere druhého izraelského vodcu. Najprv počkal, kým všetci ľudia dostanú svoj podiel. Okrem toho, Jozua si nevybral za svoje dedičstvo jedno z husto osídlených území krajiny alebo najvýznamnejšie či najkrajšie mesto, ale skromné miesto, alebo možno jeho ruiny, aby ho namáhavou prácou znovu vybudoval (porovnaj s Joz 19,50).

Okrem toho sa Timnat-Serach nachádzalo neďaleko Šila, v blízkosti svätyne, čo ukazuje na Jozuove skutočné priority. Jeho srdce patrilo Hospodinovi. Keď sa novozrodený izraelský národ aj pod Jozuovým vedením dostal do zasľúbenej krajiny a s Božou pomocou pridelil každému kmeňu a každej rodine náležité dedičstvo, určite by nikto nenamietal, keby si Jozua „žiadal“ niečo honosnejšie. Jozua sa však uspokojil s jednoduchým životom. Namiesto svetských pôžitkov sa zameriaval na to najdôležitejšie. Bol tak stelesnením modlitby, ktorú neskôr vyjadril Dávid: „Len jedno som žiadal od Hospodina, len o to sa snažím, aby som smel bývať v jeho dome po všetky dni svojho života, aby som mohol rozjímať o dobrote Hospodina a obdivovať jeho chrám.“ (Ž 27,4)

**Aplikácia**

`Čo sa môžeš naučiť z Jozuovho postoja k svojmu dedičstvu?`