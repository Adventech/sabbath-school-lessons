---
title:  Pamiatka
date:  14/10/2025
---

> <p></p>
> <sup>4</sup>Potom Jozua zavolal dvanásť mužov, ktorých určil spomedzi Izraelitov, z každého kmeňa po jednom, <sup>5</sup>a povedal im: „Prejdite popred archu Hospodina, vášho Boha, doprostred Jordánu a nech každý vezme na plece jeden kameň podľa počtu izraelských kmeňov. <sup>6</sup>Nech to bude znamením medzi vami. Keď sa vaši synovia v budúcnosti spýtajú: ‚Aký význam majú pre vás tieto kamene?‘, <sup>7</sup>odpovedzte im: ‚Keď archa Hospodinovej zmluvy prechádzala cez Jordán, rozdelila sa jeho voda. Tieto kamene budú Izraelitom večnou pamiatkou, že sa voda Jordánu rozdelila.‘“ (Joz 4,4–7)

**Osobné štúdium**

`Prečítaj si Jozua 4. Prečo Boh vyzval Izraelitov, aby postavili pamätník z dvanástich kameňov?`

Kamene sa mali stať „znamením“ (Joz 4,6). Hebrejský výraz ot sa často spája so slovom „div“ či „zázrak“ a môže odkazovať na zázračné skutky vykonané Bohom (pozri včerajšiu časť), medzi ktoré patria napríklad rany v Egypte (2Moj 7,3; 5Moj 4,34). Môže mať aj význam „symbol“ ako vonkajší znak hlbšej alebo presahujúcej reality. Napríklad dúha je „znamením“ zmluvy (1Moj 9,12.13). Aj krv na verajach izraelských príbytkov je označenie ako „znamenie“ (2Moj 12,13). A navyše, aj sobota je „znamením“ aktu stvorenia a Božej posväcujúcej prítomnosti (2Moj 31,13.17; Ezech 20,12).

V tomto príbehu znamenie slúži ako pamätník, ktorý každej ďalšej generácii pripomína zázrak prejdenia cez Jordán. Pojem „pamiatka“ (alebo „pamätník“, hebr. zikaron) pochádza zo slova zakar („pamätať si“), čo znamená viac než len pasívny akt pripomínania si niečoho. Ide o aktívne pripomínanie si minulých udalostí, na ktoré nadväzuje náležité konanie (5Moj 5,15; 5Moj 8,2). Stavanie kamenných pamätníkov (1Moj 28,18–22) a rituály, ktoré vyvolávali otázky (2Moj 12,26.27; 5Moj 6,20–25), boli v Starej zmluve bežné. Namiesto toho, aby sa zázraky neustále opakovali, Boh prichádza s „pomníkmi“, ktoré majú ľuďom pomáhať pripomínať si Hospodinove veľké činy a hľadať odpovede na dôležité otázky. Znamenie teda malo byť „naveky“. Cieľom bolo uchovať Hospodinov zázrak natrvalo v kolektívnej pamäti Jeho ľudu.

Nasledujúce generácie si mali klásť osobné otázky spojené s minulými udalosťami: „Čím sú pre vás tieto kamene?“ Každá nová generácia mala pochopiť význam týchto kameňov pre seba osobne. Vieru v Boha, ktorý robí zázraky, možno udržať živú, iba ak každá generácia znovu sama pre seba objaví význam mocných činov Hospodina. Práve viera založená na tradíciách postavených na Božom slove sa bude zásadne líšiť od tradicionalizmu, mŕtveho náboženstva žijúcej generácie, ktorá prišla o pôvodné hodnoty a zápal. Každý z nás si potrebuje prisvojiť vieru založenú na Biblii. Nikto nemôže veriť namiesto nás – zvlášť nie naši predchodcovia vo viere.

**Aplikácia**

`Aké sú tvoje osobné pamätníky z cesty s Hospodinom? Ako ti pomáhajú pripomenúť, čo pre teba Boh urobil?`