---
title:  Prechod cez Jordán
date:  12/10/2025
---

> <p></p>
> <sup>1</sup>Jozua vstal skoro ráno a s celým Izraelom sa pohol zo Šittímu. Prišli k Jordánu a prenocovali tam, prv než sa prebrodili. <sup>2</sup>Po troch dňoch prešli hodnostári cez tábor <sup>3</sup>a prikázali ľudu: „Len čo uvidíte archu zmluvy Hospodina, vášho Boha, i léviovských kňazov, ktorí ju ponesú, pohnite sa zo svojho miesta a nasledujte ju. <sup>4</sup>Nech je však medzi vami a ňou vzdialenosť asi dvetisíc lakťov. Nesmiete sa k nej priblížiť, aby ste vedeli, ktorou cestou máte ísť, lebo ešte nikdy predtým ste nešli tou cestou.“ <sup>5</sup>Potom Jozua povedal ľudu: „Posväťte sa, lebo zajtra vykoná Hospodin medzi vami predivné skutky.“ (Joz 3,1–5)

**Osobné štúdium**

`Prečítaj si Joz 3,1–5 a 4Moj 14,41–44. Prečo Boh vyzval Izraelitov, aby sa poriadne pripravili na nadchádzajúce udalosti?`

Ide o prvú zmienku o arche zmluvy v knihe Jozua. Doteraz sa v starozmluvnom rozprávaní správy o arche objavili len v kontexte svätyne (2Moj 40,21), na ceste Izraela zo Sinaja (4Moj 10,33–36) a pri neúspešnom pokuse začať dobývanie Kanaánu (4Moj 14,44). Bol to najposvätnejší predmet v izraelskej svätyni. V arche sa nachádzali tri predmety, z ktorých každý vyjadroval osobitý vzťah Izraela k Bohu: (1) dosky obsahujúce Desatoro; (2) palica veľkňaza Árona a (3) nádoba s mannou (2Moj 16,33; Heb 9,4).

Archa a prípravy na prechod cez Jordán pripomenuli Izraelitom, že nevstupujú do Kanaánu podľa vlastného uváženia a v čase, ktorý si sami vybrali. Obsadenie krajiny mohlo byť úspešné iba vtedy, ak by nasledovali Božiu cestu a načasovanie. Boh – ktorý je opísaný ako tróniaci nad cherubínmi prikrývajúcimi archu zmluvy (2Moj 25,22; 4Moj 7,89) a ktorého pohyby sa stotožňujú s pohybmi archy – vstupuje do Kanaánu pred Izraelitmi ako Ten, kto vedie proces jeho obsadzovania.

Výraz preložený ako „posväťte sa“ (Joz 3,5) sa vzťahuje na proces očisty podobný tomu, ktorý kňazi vykonávali pred začatím svojej služby vo svätyni (2Moj 28,41; 2Moj 29,1) a čo izraelský ľud vykonal pred Božím zjavením na Sinaji (2Moj 19,10.14). Obsahom takéhoto zasvätenia bolo odloženie hriechu a odstránenie všetkých rituálnych nečistôt. Rovnaký príkaz sa objavuje aj v 4Moj 11,18, kde predchádza blížiaci sa Boží zázrak. Takáto príprava bola nevyhnutnou súčasťou aj pred prichádzajúcimi vojenskými stretmi s nepriateľmi (5Moj 23,15). Predtým, ako bude môcť Boh bojovať za Izraelitov, musia mu oni preukázať svoju vernosť a dôveru ako svojmu veliteľovi.

Zázrak prechodu cez Jordán mal Izraelitom dokázať, že môžu dôverovať Hospodinovmu sľubu, že vyženie pohanské národy z krajiny, ktorú im zasľúbil. Veď Ten, kto mal moc zabezpečiť im prechod cez Jordán suchou nohou, mal moc darovať im ich nový domov.

**Aplikácia**

`Boh nie vždy koná tak viditeľne a mimoriadne, ako keď rozdelil vody Jordánu. Čo môžeme urobiť preto, aby sme boli pripravení na Boží zásah v našich životoch – aj keď nie vždy ohromujúci či očividný?`