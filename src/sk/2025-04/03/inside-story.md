---
title:  Misijný príbeh
date:   17/10/2025
---

#### Cesta sĺz a mikiny

Tsitsi Zondo nemohla uveriť vlastným očiam. Bola tmavá noc v Zimbabwe, ale ona videla svoj vzácny náklad mikín rozhádzaný po diaľnici a nejasné postavy ľudí, ktorí sa ponáhľali, aby si ich odniesli.

Oči sa jej zaliali slzami. Na nákup mikín si požičala peniaze v Južnej Afrike a teraz nebude môcť splatiť pôžičku. Nemala nič. Ako sa postará o svoje deti?

Modlila sa: „Pane, vieš, že som sa snažila, aby moje podnikanie bolo úspešné, a teraz sa stalo toto. Zo všetkých tašiek sa otvorila len tá moja.“

Tsitsi zabalila 60 mikín do veľkej tašky a uložila ju na strechu minibusu na cestu z hranice Zimbabwe a Juhoafrickej republiky do svojho rodného mesta Bulawayo. Ale v polovici cesty vystúpila z minibusu jedna cestujúca a pri hľadaní svojej batožiny vodič otvoril a zavrel niekoľko tašiek na streche minibusu. Tsitsiina taška však nebola zatvorená.

Minibus pokračoval v ceste a po prejdení určitej vzdialenosti zastavil na blikajúce svetlá auta. Vodič auta povedal, že z minibusu padali mikiny odvtedy, čo cestujúca vystúpila.

Tsitsi s hrôzou zistila, že v jej taške zostalo už len 10 mikín.

Vodič minibusu vedel, že je za to zodpovedný, ale iba bezmocne zdvihol ruky. „Je mi to ľúto,“ povedal Tsitsi. „Proste nemám peniaze.“

Po modlitbe si Tsitsi utrela slzy. Vždy verne platila desiatok a dávala obetné dary z tovaru, ktorý dovážala z Južnej Afriky a bola si istá, že Boh sa o ňu postará.

V Bulawayo sa priatelia dozvedeli o Tsitsiinej situácii a prišli sa modliť. Jeden z nich jej ponúkol pôžičku, aby sa mohla vrátiť do Južnej Afriky a kúpiť ďalšie mikiny.

Tsitsi prijala peniaze ako odpoveď na modlitbu a vrátila sa do Južnej Afriky. S novými mikinami dokázala dodať splniť všetky pôvodné objednávky mikín. Na splatenie dvoch pôžičiek potrebovala celkom štyri cesty do Južnej Afriky. Ale počas tej doby mala Tsitsi vždy dosť peňazí na jedlo a rodinné výdavky. Naďalej odvádzala desiatok a dávala obetné dary.

Tsitsi nerozumie, ako Boh koná, ale nepochybuje o tom, že On sa vždy postará.

„Aj keď som prišla o všetko, moja rodina a ja sme nikdy netrpeli hladom. Vždy sme mali jedlo na stole,“ povedala. „Ak ste verní a dávate Pánovi desiatok a obetné dary, Pán vám vždy pomôže v ťažkej situácii.“
