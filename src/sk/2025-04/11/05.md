---
title:  Vľúdna odpoveď
date:  10/12/2025
---

> <p></p>
> <sup>21</sup>Rúbenovci, Gádovci a polovica kmeňa Menašše odpovedali predákom tisícok Izraela: <sup>22</sup>„Boh silný, Boh Hospodin, Boh silný, Boh Hospodin to vie a nech to vie aj Izrael: Ak je to zo vzbury alebo vierolomnosti proti Hospodinovi, nech nás ani dnes neochraňuje. ... <sup>24</sup>Postavili sme ho skôr z obavy, že v budúcnosti by mohli vaše deti povedať našim deťom: ‚Čo máte spoločné s Hospodinom, Bohom Izraela? <sup>25</sup>Veď Hospodin určil Jordán za hranicu medzi vami a nami. Rúbenovci a Gádovci, nemáte podiel na Hospodinovi!‘ Tým by vaše deti zavinili, že naše deti by sa prestali báť Hospodina. ... <sup>29</sup>Nech nám ani nenapadne, aby sme sa búrili proti Hospodinovi a odvrátili sa od neho, keď by sme si okrem oltára Hospodina, nášho Boha, ktorý stojí pred jeho príbytkom, stavali oltár na spaľované obety, pokrmové obety a obety s hostinou.‘“ (Joz 22,21.22.24.25.29)

**Osobné štúdium**

`Prečítaj si Joz 22,21–29 v kontexte Prísl 15,1. Čo sa môžeme naučiť z odpovede východných kmeňov?`

Odpoveď obvinených je rovnako priamočiara a mocná ako obžaloba. Táto odpoveď tvorí tematicky aj štrukturálne jadro kapitoly. Obvinené kmene si najprv v tichosti a v pokore vypočuli znepokojivé otázky zástupcov deväť a pol kmeňa. Vzhľadom na závažnosť obvinení je ich trpezlivosť príkladná, pretože ukazuje skutočný význam príslovia: „Vľúdna odpoveď odvracia zlosť, urážlivé slovo vzbudzuje hnev.“ (Prísl 15,1)

V úvode obhajoby sa dvakrát opakuje „El, Elohim, Jahve“ (Joz 22,22; „Boh silný, Boh Hospodin“). Takáto formulácia sa stáva slávnostnou prísahou. Jej cieľom je rozptýliť pochybnosti a falošné obvinenia, ktoré by mohli viesť až k vojne medzi jednotlivými izraelskými kmeňmi. Kmene z východného brehu Jordánu sú presvedčené, že Boh situáciu veľmi dobre pozná a rozumie ich postojom. Dúfajú, že prítomná delegácia dospeje k rovnakému záveru. Tieto kmene tiež uznávajú svoju zodpovednosť pred Hospodinom tým, že Ho vyzývajú, aby ich potrestal, ak sa dopustili vierolomnosti  (porovnaj s 5Moj 18,19 a 1Sam 20,16.23).

Nasleduje prekvapivé odhalenie. Odpoveď obvinených ukazuje, že obžaloba je neopodstatnená a oltár nemá slúžiť na prinášanie obetí („ale aby bol svedkom medzi vami a nami, ako aj medzi našimi potomkami, že chceme svojimi spaľovanými obetami, obetami s hostinou, ako aj obetami spoločenstva konať službu Hospodinovi pred jeho tvárou“; v 27). Ich odpoveď zároveň odhaľuje ich skutočnú motiváciu: strach z odlúčenia od zvyšku Izraela. Stavba oltára teda nie je dôkazom odpadnutia od viery, ako sa predpokladalo. V skutočnosti je pravdou opak: konali zo strachu pred Hospodinom, tak ako to robili západojordánske kmene. Skutočným základom jednoty Izraela nie je geografická poloha alebo fyzický umiestnenie dedičstva, ale duchovná vernosť požiadavkám Hospodina.

Skutočný záujem kmeňov na západnej strane rieky sa prejavuje aj v ich autentickej radosti, keď spoznajú nevinu a čisté pohnútky kmeňov na východe. Namiesto toho, aby sa cítili porazení argumentmi svojich bratov, prejavujú autentické nadšenie, že ich podozrenie sa ukázalo ako nesprávne (Joz 22,31.33). Občianska vojna v Izraeli bola odvrátená a utužila sa jednota národa.

**Aplikácia**

`Ako sa staviaš ku krivým obvineniam? Ktoré zásady riadia tvoje postoje v tejto otázke? Skús hľadať inšpiráciu v texte Ž 37,3–6.34.37.`