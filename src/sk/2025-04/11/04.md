---
title:  Prenasledovaný minulosťou
date:  09/12/2025
---

> <p></p>
> <sup>13</sup>Izraeliti vyslali Pinchása, syna kňaza Eleazára k Rúbenovcom, Gádovcom a polovici kmeňa Menašše do Gileádu <sup>14</sup>a s ním desať predstavených, po jednom predstavenom z každej rodiny všetkých izraelských kmeňov. Každý bol predákom svojho rodu medzi tisícami Izraela. <sup>15</sup>Keď tí prišli k Rúbenovcom, Gádovcom a polovici kmeňa Menašše do Gileádu, povedali im: <sup>16</sup>„Takto hovorí celá pospolitosť Hospodinova: ‚Akej vierolomnosti ste sa dopustili voči Bohu Izraela, keď sa dnes odvraciate od Hospodina tým, že si staviate oltár, aby ste sa vzbúrili proti Hospodinovi?“ (Joz 22,13–16)

**Osobné štúdium**

`Uvažuj znova o úvodnom texte (Joz 22,13–16), tentokrát vo svetle 4. Mojžišovej 25. Prečo si Izraeliti volia Pinchása za vedúceho „delegácie“ smerujúcej zistiť, čo sa deje s kmeňmi na východnom brehu Jordánu?`

Deväť a pol kmeňa, ktoré sú tu označené ako „synovia Izraela“, vyslalo delegáciu, aby zistila skutočný význam a zámer oltára, ktorý vznikol na východnom brehu Jordánu. Neskĺzli teda k urýchleným záverom postaveným na chýroch, ktoré naznačovali, že dva a pol kmeňa sa rozhodlo pre nezávislosť. Delegáciu viedol Pinchás, syn veľkňaza Eleazára, ktorý sa po Eleazárovej smrti stane jeho nástupcom (Joz 24,33). Phinchás sa už zviditeľnil ako kňaz, ktorý pomohol ukončiť modloslužbu spojenú so smilstvom v Baal Peóre (4. Mojžišova 25).

„Keď to videl Pinchás, syn Eleazára, vnuk kňaza Árona, vstal spomedzi pospolitosti, vzal do rúk kopiju, vošiel za Izraelitom do ženskej časti stanu a tam ich oboch, Izraelitu i ženu prebodol. Tak bola zastavená pohroma medzi Izraelitmi.“ (4Moj 25,7.8)

Pinchás mal v Izraeli určitú vážnosť. Ďalšími vyslancami boli zástupcovia deväť a pol kmeňa západne od Jordánu. Každý z desiatich predstavených bol predákom jedného z rodov (Roh.: „každý z nich bol hlavou domu ich otcov“).

Delegácia prichádza s množstvom otázok týkajúcich sa znesvätenia a vzbury. Svoju reč začína oficiálnou prorockou formulkou „takto hovorí“. Rozdiel je v tom, že nehovorí Hospodin, ale „celá pospolitosť Hospodinova“ (Joz 22,16; Roh.: „celá obec Hospodinova“). Obviňujú Izrael, že sa dopustil „vierolomnosti“ (Roh.: „priestupku“), že sa „odvrátili“ od Hospodina a že sa „vzbúrili“ (Roh.: „sprotivili“) proti Hospodinovi. Pojem „vierolomnosť“ („previnenie“) je to isté hebrejské slovo, ktoré bolo použité na opis Achánovho hriechu (Joz 7,1) a objavuje sa v Tóre opakovane (napríklad 3Moj 5,15; 3Moj 6,2 a 4Moj 5,6.12). Príklady Achána a vzbury v Baal Peóre slúžia ako precedensy: zrady a vzbury. Vyjadrujú tiež strach zostávajúcich kmeňov, že akt postavenia nepovoleného oltára povedie k odpadlíctvu, modlárstvu a nemravnosti, čo vyvolá Hospodinov hnev na celý izraelský národ.

**Aplikácia**

`Všetci máme negatívne skúsenosti z minulosti, ktoré ovplyvňujú spôsob, akým sa staviame k prichádzajúcim problémom a sporom. Ako nám môže Božia milosť pomôcť, aby tragédie našej minulosti neurčovali, ako sa v súčasnosti správame k blížnym?`