---
title:  Život v zasľúbenej zemi
date:  06/12/2025
---

### Texty na tento týždeň
Jozua 22; Ef 6,7; Ján 7,24; 4. Mojžišova 25; Prísl 15,1; 1Pet 3,8.9

**Úvodný text**
> Vľúdna odpoveď odvracia zlosť, urážlivé slovo vzbudzuje hnev. (Prísl 15,1)

Život v určitom spoločenstve môže niekedy viesť k sporom a napätiu. Platí to najmä v komunite, akou je cirkev, kde ľudia z rôzneho prostredia a z odlišných sociálnych vrstiev – a niekedy vychovaní v úplne odlišných kultúrach – spolu žijú a pracujú so spoločným cieľom.

Tento týždeň budeme študovať knihu Jozua 22. Sústredíme sa na problém, ktorý vyplýval z veľkého nedorozumenia medzi ľuďmi. Na začiatku knihy Jozua niektorým kmeňom prikázal, aby prekročili Jordán a zúčastnili sa na dobývaní spolu s kmeňmi na západnej strane Jordánu (Joz 1,12–18). Teraz, keď je úloha splnená, môžu sa vrátiť. Na západnej strane Jordánu však stavajú oltár, ktorý vyvoláva obavy medzi západojordánskymi kmeňmi.

Prečo je nebezpečné robiť unáhlené závery o správaní druhých? Ako môžeme podporovať jednotu v cirkvi? Prečo je dôležité sústrediť sa na skutočný cieľ nášho povolania a nenechať sa rozptyľovať tým, čo nie je naozaj dôležité? Tieto a podobné otázky si budeme klásť pri našom štúdiu tento týždeň.

**Osnova lekcie**

V jedenástej lekcii nášho štúdia sa budeme venovať 22. kapitole knihy Jozua. V konkrétnom príbehu izraelských kmeňov usadených za Jordánom uvidíme nielen výzvy, ktoré prináša život v spoločenstve veriacich, ale aj možné riešenia nedorozumení, ktoré by mohli viesť k vážnym konfliktom a narušeniu jednoty Božích detí.

- Joz 22,1–6: Záväzok a vernosť zajordánskych kmeňov (nedeľa)
- Joz 22,10–18: Obvinenie a nedorozumenie pre postavenie oltára (pondelok)
- Joz 22,13–19; 4. Mojžišova 25: Pinchás a obavy z opakovania minulých hriechov (utorok)
- Joz 22,21–29: Vľúdna odpoveď a objasnenie skutočných motívov (streda)
- Joz 22,30–34: Princípy riešenia konfliktov a upevnenie jednoty (štvrtok)