---
title:  Záväzok
date:  07/12/2025
---

> <p></p>
> <sup>1</sup>Vtedy si Jozua zavolal Rúbenovcov, Gádovcov a polovicu kmeňa Menašše. <sup>2</sup>Povedal im: „Zachovali ste všetko, čo vám prikázal Hospodinov služobník Mojžiš a poslúchli ste ma vo všetkom, čo som vám prikázal. <sup>3</sup>Neopustili ste svojich bratov už dlhší čas, až do tohto dňa ste verne zachovávali prikázanie Hospodina, svojho Boha. <sup>4</sup>Teraz však dal Hospodin, váš Boh, vašim bratom odpočinutie, ako im prisľúbil. Vráťte sa teda a choďte do svojich stanov, do krajiny svojho vlastníctva, ktorú vám dal Hospodinov sluha Mojžiš za Jordánom. <sup>5</sup>Usilovne však zachovávajte prikázanie a zákon, ktorý vám nariadil Hospodinov služobník Mojžiš, aby ste milovali Hospodina, svojho Boha, chodili po jeho cestách, zachovávali jeho prikázanie a slúžili mu celým srdcom a celou dušou.“ <sup>6</sup>Jozua ich požehnal, prepustil a oni odišli do svojich stanov. (Joz 22,1–6)

**Osobné štúdium**

`Čo nám úvodný text (Joz 22,1–8) hovorí o záväzku Rúbenovcov, Gádovcov a polovice kmeňa Manašše?`

Jozua potvrdzuje, že kmene z druhej strany Jordánu plne splnili povinnosti, ku ktorým ich zaviazal Mojžiš i samotný Jozua. Ich záväzok predstavoval významnú oddanosť a obeť pre dobro celého Izraela. Bojovali po boku svojich bratov „už mnoho dní“ (Roh.), čo v skutočnosti znamenalo šesť až sedem rokov (porovnaj s Joz 11,18; Joz 14,10 a 5Moj 2,14). Ich manželky a deti zostali doma na východnej strane Jordánu, no napriek tomu sa rozhodli lojálne bojovať spolu so svojimi bratmi, čeliac hrozbe zranenia a smrti pri obsadzovaní zasľúbenej krajiny.

Tieto verše nepriamo podčiarkujú dôležitosť jednoty národa a krajiny. Pripravujú cestu aj pre nasledujúci príbeh, ktorého podstatou je jednota. Zostanú izraelské kmene jednotné aj napriek silnej prirodzenej hranici, ktorú medzi nimi tvorí Jordán? Dovolia, aby zemepisné pomery ovplyvnili ich národnú identitu? Alebo sa sústredia na to, aby ich spoločné uctievanie jediného Boha spájalo ako jeden vyvolený národ, jednotný a silný pod Jeho vedením?

Jozua ľuďom vysvetľuje, že jedinou cestou k tejto vernosti je služba Hospodinovi, ktorý si ich vyvolil a poveril ich poslaním.

Rovnaký princíp nachádzame aj v Novej zmluve. Apoštol Pavol napomínal kresťanov, aby svoju službu vykonávali tak, ako keby pracovali pre Boha a nie pre ľudí (pozri Ef 6,7; Kol 3,23 a 1Tes 2,4). Neexistuje vyššie povolanie ako pracovať pre Stvoriteľa vesmíru!

V každodennom živote často čelíme výzvam a ťažkostiam, ktoré nás môžu ľahko odradiť a viesť k tomu, že sa vzdáme. Niekedy je to to najjednoduchšie. Napriek tomu môžeme prosiť o pomoc Hospodina, ktorý sľubuje, že bude s nami a dá nám silu robiť to, čo od nás žiada. Ak sa sústredíme na naše najvyššie povolanie, budeme motivovane kráčať vpred aj napriek problémom a ťažkostiam, ktoré sú súčasťou nášho hriechom poznačeného sveta.

**Aplikácia**

`Text Joz 22,5.6 uvádza, že Jozua vyzval odchádzajúce kmene, aby zostali verné Hospodinovi, a potom ich požehnal. Ako by ovplyvnilo naše vzťahy v cirkvi, keby sme sa za druhých modlili viac ako za seba?`