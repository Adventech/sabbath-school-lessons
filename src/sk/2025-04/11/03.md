---
title:  Obvinenia...
date:  08/12/2025
---

> <p></p>
> <sup>10</sup>Keď prišli do Gelilótu pri Jordáne v Kanaáne, Rúbenovci, Gádovci a polovica kmeňa Menašše postavili pri Jordáne oltár veľkých rozmerov. <sup>11</sup>Izraeliti sa dopočuli, že Rúbenovci, Gádovci a polovica kmeňa Menašše postavili oltár na hranici Kanaánu pri Gelilóte, pri Jordáne, na izraelskej strane. <sup>12</sup>Keď to Izraeliti počuli, zhromaždili celú izraelskú pospolitosť do Šila, aby šli proti nim do boja. ... <sup>16</sup>„Takto hovorí celá pospolitosť Hospodinova: ‚Akej vierolomnosti ste sa dopustili voči Bohu Izraela, keď sa dnes odvraciate od Hospodina tým, že si staviate oltár, aby ste sa vzbúrili proti Hospodinovi? ... <sup>18</sup>Vy sa dnes odvraciate od Hospodina? Ak sa dnes vzbúrite vy proti Hospodinovi, zajtra sa on bude hnevať na celú izraelskú pospolitosť. (Joz 22,10–12.16.18)

**Osobné štúdium**

`Prečítaj si príbeh o vracajúcich sa kmeňoch v Joz 22,9–20. Aké obvinenia vzniesli kmene zo západného brehu Jordánu voči tým, čo zostali na východnom brehu? Z čoho tieto obvinenia vychádzali? V čom boli pravdivé?`

Na rozdiel od verša 1, kde sa kmene na východnej strane nazývajú zvyčajným spôsobom (Rúbenovci, Gádovci atď.), tu sa používa iný výraz: „synovia Rúbenovi“ (Roh.), „synovia Gádovi“ (Roh.) a „polovica pokolenia Manaššeho“, čo je v protiklade k „synom Izraelovým“ (Joz 22,11; Roh.), čo predstavuje odlišnú entitu.

V príbehu sa výraz „celá obec synov Izraelových“ (Roh.) vzťahuje iba na deväť a pol západojordánskych kmeňov. Takáto terminológia podčiarkuje rozpor, ktorý sa medzi týmito dvoma skupinami vyvinul. Základnou otázkou príbehu je, či kmene na východnej strane rieky možno aj naďalej považovať za Izraelitov.

V príbehu vzniká napätie, pretože kmene z východu si postavili pri Jordáne oltár. Text neponúka dôvod ich počínania. Chýba aj opis funkcie oltára či konkrétna činnosť s tým súvisiaca. Nejednoznačnosť významu tohto oltára sa ešte prehĺbi, keď sa sústredíme na predchádzajúce udalosti. Pri prvom prechode cez Jordán (Jozua 3 a 4) celý Izrael vstúpil na breh Jordánu, aby prekročil rieku do hlavnej časti Kanaánu. Tu však prichádza časť Izraela do oblasti Jordánska, aby prekročila rieku opačným smerom.

V oboch prípadoch vzniká stavba z kameňov. Prvá slúžila ako pamätník, zatiaľ čo druhú bolo možné vnímať ako pôsobivý oltár. Otázka, ktorá nevyhnutne prichádza na myseľ, je: „Čo znamenajú tieto kamene?“ (porovnaj s Joz 4,6.22). Je tento oltár postavený na prinášanie obetí, alebo je to len pamätník? Ide to s týmito kmeňmi dolu vodou a smerujú k odpadnutiu?

Nedostatok komunikácie s Jozuom, Eleazárom alebo kmeňovými vodcami vytvára priestor pre nedorozumenie, ktoré môže potenciálne viesť k hrozivému konfliktu.

**Aplikácia**

`Čo majú na mysli Ježiš a Pavol, keď nás napomínajú, aby sme sa vyhli súdeniu druhých? Prečítaj si Luk 6,37; Ján 7,24 a 1Kor 4,5. Prečo je ľahké robiť unáhlené závery o motívoch druhých?`