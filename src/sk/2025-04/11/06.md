---
title:  Riešenie konfliktov
date:  11/12/2025
---

> <p></p>
> <sup>30</sup>Keď kňaz Pinchás a predstavení pospolitosti, predáci tisícok Izraela, počuli, čo povedali Rúbenovci, Gádovci a Menaššeovci, veľmi sa im to páčilo. <sup>31</sup>Kňaz Pinchás, syn Eleazára, im povedal: „Dnes sme spoznali, že Hospodin je medzi nami, pretože ste sa nedopustili vierolomnosti proti Hospodinovi. Teraz ste zachránili Izraelitov z rúk Hospodina.“ <sup>32</sup>Nato sa kňaz Pinchás, syn Eleazára, aj predstavení vrátili od Rúbenovcov a Gádovcov z Gileádu do Kanaánu k Izraelitom a vysvetlili im celú záležitosť. <sup>33</sup>Izraelitom sa to páčilo, dobrorečili Bohu a nehovorili už o tom, že sa vypravia do boja proti nim, aby spustošili krajinu, v ktorej bývali Rúbenovci a Gádovci. <sup>34</sup>Rúbenovci a Gádovci dali oltáru meno Éd, lebo bude svedkom medzi nami, že Hospodin je Boh. (Joz 22,30–34)

**Osobné štúdium**

`Čo sa z celej udalosti opísanej v Jozua 22 môžeme naučiť o takom riešení konfliktov, ktoré nenaruší jednotu cirkvi? Čo sa dozvedáme z úvodného textu (Joz 22,30–34)? (Pozri aj Žalm 133; Ján 17,20–23 a 1Pet 3,8.9.)`

V Jozua 22 nachádzame niekoľko princípov komunikácie, ktoré možno aplikovať na každodenné ľudské vzťahy v rodine, cirkvi a komunite.

1) Keď dôjde k sporu alebo hrozí nedorozumenie, najlepšie urobíme, ak budeme komunikovať otvorene. Nestojí za to tváriť sa, že sa nič nedeje, až dôjde k ozajstnému výbuchu. Je dobré, aby Boží ľud nezostal ľahostajný, keď sa zdá, že problémy pribúdajú. Samozrejme, keby zajordánske kmene oznámili svoj zámer postaviť oltár, nedorozumeniu sa dalo predísť.

2) Aj keď je človek presvedčený o svojom úsudku, nemá robiť predčasné závery. Západojordánske kmene rýchlo uverili fámam a vyvodili falošný záver, že východojordánske kmene odpadli od pravej viery.

3) Hovorme o skutočných alebo vnímaných problémoch skôr, než začneme konať podľa svojich unáhlených záverov.

4) Na dosiahnutie jednoty buďme pripravení priniesť obeť. Západojordánske kmene boli ochotné vzdať sa časti svojho podielu v prospech ostatných kmeňov, ak by bola príčinou odpadnutia týchto kmeňov skutočnosť, že bývajú na opačnom brehu Jordánu.

5) Ak ťa niekto obviní, falošne alebo oprávnene, odpovedz pokorne, čím odvrátiš hnev. Odpovedať na obvinenie protiobvinením nikdy nepovedie k pokoju. Snaž sa o porozumenie a pochopenie, ktoré očakávaš od druhých aj ty sám.

6) Raduj sa a dobroreč Bohu, keď sa podarí znova nastoliť pokoj. Je úžasné vidieť, že Izraeliti z pravej strany Jordánu sa tešili, keď sa dozvedeli o skutočnej motivácii dva a pol kmeňa. Neboli takí hrdí na svoj úsudok, aby si nedokázali priznať, že sa mýlili.

Ak by východojordánske kmene odpadli, izraelský ľud by uplatnil požiadavky zmluvy. Jednota nikdy nemôže byť argumentom na oslabenie pravdy alebo na vzdanie sa biblických princípov. Cirkevná disciplína by však mala byť vždy poslednou (a nie prvou) možnosťou, keď zlyhali pokusy o zmierenie a pastoračná pomoc založená na Božom slove. Ako inak by vyzerali naše zbory, keby sa tieto jednoduché princípy dôsledne uplatňovali!

**Aplikácia**

`Uvažuj o nedávnom nedorozumení alebo konflikte, ktorého si bol svedkom alebo priamym účastníkom v zbore, rodine alebo komunite. Ako sa v tejto situácii prejavili princípy trpezlivej komunikácie, vľúdnej reakcie a ochoty porozumieť? Dosiahol by sa rovnaký výsledok aj bez nich? Aký konkrétny krok môžeš urobiť tento týždeň na podporu jednoty a zmierenia tam, kde je napätie?`