---
title:  Zmluva predovšetkým
date:  09/11/2025
---

> <p></p>
> <sup>3</sup>Jozua si urobil kamenné nože a obrezal Izraelitov pri pahorku Aralót. <sup>4</sup>Jozua ich obrezal z toho dôvodu, že všetok ľud, ktorý vyšiel z Egypta, všetci muži, bojovníci, pomreli cestou na púšti pri východe z Egypta. <sup>5</sup>Všetok ľud, ktorý vyšiel, bol obrezaný, ale nik z ľudu, ktorý sa narodil cestou na púšti pri východe z Egypta, nebol obrezaný. <sup>6</sup>Izraeliti totiž putovali púšťou štyridsať rokov, kým nevyhynul všetok ľud, bojovníci, ktorí vyšli z Egypta, lebo neposlúchali Hospodinov hlas. Hospodin im totiž prisahal, že neuvidia krajinu, ktorú Hospodin prísažne sľúbil ich otcom, že ju dá nám — krajinu oplývajúcu mliekom a medom. <sup>7</sup>Namiesto nich postavil ich synov a tých Jozua obrezal, lebo boli neobrezaní. Cestou ich totiž neobrezali. (Joz 5,3–7)

**Osobné štúdium**

`Prečítaj si Joz 5,1–7. Prečo Hospodin prikázal Jozuovi, aby obrezal druhú generáciu Izraelitov v tomto konkrétnom čase?`

Po prieskume krajiny, povzbudivých správach zvedov a zázračnom prechode cez Jordán by sme očakávali okamžité stretnutie s nepriateľom. Je tu však niečo dôležitejšie ako vojenské výpravy: zmluva Izraela s Bohom.

Predtým, ako sa nová generácia mohla zapojiť do zaberania krajiny, musela si byť úplne vedomá svojho zvláštneho vzťahu so skutočným Vlastníkom zeme. Obnova znamenia zmluvy prichádza ako odpoveď na Boží milostivý zázrak, ktorým bolo bezpečné prevedenie Izraelitov cez rieku Jordán.

Naša zmluva s Bohom by mala byť vždy odpoveďou vďačnosti za to, čo pre nás už vykonal. Naopak, náš zmluvný vzťah s Bohom by nikdy nemal vychádzať zo snahy získať nejaký prospech zákonníckym dodržiavaním Jeho požiadaviek. (Tento koncept bol nepochybne kľúčový pre Pavlove zápasy s tými, ktorí trvali na tom, aby obrátení muži z pohanov boli obrezaní, ako to najzreteľnejšie vidieť v jeho liste Galaťanom.)

Izraeliti boli na pokraji najväčšieho vojenského ťaženia svojej histórie. Dalo by sa očakávať, že celý tábor sa naplno sústredí na vojnové prípravy. A napokon to tak aj bolo, ale nie v tradične chápanom zmysle. Namiesto zapriahnutia koní a ostrenia mečov sa zapojili do rituálu, ktorý spôsobil, že väčšina bojaschopných mužov sa stala minimálne na tri dni nesmierne zraniteľnou.

Urobili to preto, aby oslávili svoj vzťah s Bohom, ktorý ich vyslobodil z Egypta. Uvedomili si totiž, že boj patrí Hospodinovi. On je Ten, kto im dáva víťazstvo a úspech. Ježiš formuloval ten istý princíp trochu inými slovami: „Hľadajte však najprv Božie kráľovstvo a jeho spravodlivosť a toto všetko sa vám pridá.“ (Mat 6,33) Zdá sa, že každodenný život na nás dolieha toľkými dôležitými povinnosťami, že zabúdame dať na prvé miesto to najdôležitejšie v našom živote: každodenné obnovenie nášho odovzdania sa Kristovi.

**Aplikácia**

`Kedy sa ti stáva, že zanedbávaš čas strávený s Bohom pre „dôležitejšie“ záležitosti? Prečo je také ľahké do toho skĺznuť? Ako proti tomu môžeme bojovať?`