---
title:  Túžba po Jeho prítomnosti
date:  13/11/2025
---

> <p></p>
> <sup>1</sup>Celá pospolitosť Izraelitov sa zhromaždila do Šila a postavila tam stan stretávania po tom, čo sa im krajina poddala. <sup>2</sup>Medzi Izraelitmi zostalo ešte sedem kmeňov, ktorým nepridelili dedičné vlastníctvo. (Joz 18,1.2)

> <p></p>
> <sup>11</sup>Keď však prišiel Kristus, veľkňaz budúceho dobra, cez väčší a dokonalejší stan, nie rukou zhotovený, čiže nie z tohto stvoreného sveta, <sup>12</sup>raz navždy vošiel do svätyne, no nie s krvou capov a teliat, ale so svojou vlastnou krvou, a tak získal večné vykúpenie. (Heb 9,11.12)

**Osobné štúdium**

`Čo bolo podľa úvodného textu (Joz 18,1.2) príčinou, že Jozua prerušil proces prideľovania zeme jednotlivým kmeňom?`

Po opise území pridelených na západnej strane Jordánu dvom najväčším kmeňom a polovici kmeňa Manasses táto pasáž zobrazuje zhromaždenie spoločenstva na mieste zvanom Šilo, kde pôdu rozdelili medzi zostávajúcich sedem menších kmeňov.

Zriadenie svätyne, „Môjho stánku“, predstavuje naplnenie Božieho zasľúbenia, že bude žiť medzi svojím ľudom (2Moj 25,8; 3Moj 26,11.12) a odhaľuje ústrednú tému knihy: Božia prítomnosť uprostred Izraela priniesla možnosť konečne vlastniť pôdu. Zároveň sa táto prítomnosť stala neustálym zdrojom požehnania pre celú zem a Izrael (1Moj 12,3). Uctievanie Boha sa stáva stredobodom života a konania Izraelitov. Je dokonca dôležitejšie ako dobývanie zasľúbenej krajiny a rozdeľovanie pôdy jednotlivým kmeňom! Prítomnosť svätyne a neskôr chrámu mala ľuďom neustále pomáhať uvedomiť si prítomnosť Boha medzi nimi. Mala im tiež pripomínať povinnosť dodržiavať zmluvu s Hospodinom.

`Prečítaj si Heb 6,19.20; Heb 9,11.12 a Heb 10,19–23. Ako kresťania nemáme pozemskú svätyňu zakotvujúcu fyzickú prítomnosť Boha medzi nami. Čo sa z uvedených textov môžeme naučiť od Jozuu?`

Výskyt svätyne by nemal byť prekvapením, pretože téma svätyne bola prítomná v Jozuovom rozprávaní prostredníctvom archy zmluvy. Archa bola najdôležitejšou súčasťou svätyne svätých a poznačila prvé dve časti knihy: prechod cez Jordán a dobytie krajiny. Tým, že sa postavenie svätostánku dostáva do centra udalostí spojených s rozdeľovaním pôdy, Jozua ukazuje, že celý život Izraelitov sa sústreďuje na svätyňu, ktorá tvorí pozemský trón Hospodina.

Ako kresťania žijeme v antitypickom dni zmierenia. Preto je pre nás veľmi dôležité zamerať svoj pohľad na nebeskú svätyňu. Súčasťou nášho života je totiž zápas s modernými (alebo postmodernými) obrami, ktorí sa snažia spochybniť našu vieru, nádej a duchovné dedičstvo. Keďže sa neustále spoliehame na Kristovo dielo vykonané na kríži a v nebeskej svätyni, môžeme sa vierou tešiť na čas, keď Boh bude opäť fyzicky prebývať uprostred svojho ľudu. Tentoraz to však už bude naveky. (Porovnaj so Zj 21,3.)

**Aplikácia**

`V čase Jozuu svätyňa ľuďom pripomínala, že Boh je skutočne prítomný medzi nimi a nachádza sa v centre ich života. Dnes už nemáme fyzický svätostánok, ale sme pozvaní blížiť sa k Bohu prostredníctvom Krista, nášho Veľkňaza v nebeskej svätyni.`

`Ako môžeš sústrediť svoj každodenný život na Božiu prítomnosť, najmä vo chvíľach, keď sa zdá, že ťa od Neho odvádzajú životné starosti a iné okolnosti?`