---
title:  Oltáre obnovy
date:  11/11/2025
---

> <p></p>
> <sup>30</sup>Vtedy postavil Jozua Hospodinovi, Bohu Izraela, oltár na vrchu Ebál. <sup>31</sup>Bol to oltár z neotesaných kameňov, ktorých sa nedotklo železo podľa príkazu Hospodinovho služobníka Mojžiša Izraelitom, ako je napísané v knihe Mojžišovho zákona. Obetovali na ňom Hospodinovi spaľované obety a obety spoločenstva. (Joz 8,30.31)

**Osobné štúdium**

`Čo viedlo Jozuu k tomu, aby postavil Hospodinovi oltár? Porovnaj úvodný text (Joz 8,30.31) s 5Moj 11,26–30 a 5Moj 27,2–10.`

V období patriarchov oltáre označovali cestu ich putovania a stali sa hmatateľným zobrazením ich nároku na krajinu, ktorú im zasľúbil Boh. Postavením oltára teraz Izraeliti vydali svedectvo o splnení zasľúbení daných ich predkom. V tomto prípade je postavenie oltára priamym splnením pokynov, ktoré dal Mojžiš (5Moj 11,26–30; 5Moj 27,2–10).

Text Joz 8,30–35 zohráva významnú úlohu pri formovaní celého teologického posolstva knihy. Prepojením hrozivých násilných príbehov (vojna) s niečím úplne odlišným – scénou opätovného potvrdenia zmluvy (uctievanie) – nás Jozua privádza späť k jednej z najdôležitejších teologických tém, ktorá sa nachádza na začiatku knihy: Jozua má mandát viesť Izraelitov k životu poslušnosti zmluve s Hospodinom (Joz 1,7). Takto je Jozua zobrazený aj na konci knihy (Jozua 24).

Bez ohľadu na dôležitosť vojenských zápasov a dobývania krajiny nachádzame v celom príbehu niečo ešte dôležitejšie: vernosť požiadavkám Božieho zákona. Obsadenie krajiny je len jedným z krokov k naplneniu Božieho plánu s Izraelom a s obnovou celého ľudstva. Vernosť prikázaniam Tóry predstavuje najdôležitejšiu otázku týkajúcu sa osudu ľudstva. Jozua zaznamenáva odpis zákona na veľké obielené kamene, ktoré sa líšia od kameňov oltára (porovnaj s 5Moj 27,2–8). Kamene, ktoré pravdepodobne obsahovali desať prikázaní, tvorili teda samostatný pomník v blízkosti oltára, ktorý mal Izraelitom neustále pripomínať výsady a povinnosti vyplývajúce zo zmluvy.

Jozua je predobrazom novozmluvného Jozuu (Ježiša), ktorého poslaním bolo okrem iného priviesť ľudstvo späť k poslušnosti Bohu. Aby dosiahol tento cieľ, musel podstúpiť konflikt s mocnosťami zla. Jeho konečným cieľom bolo naplniť v náš prospech zmluvné požiadavky: „Lebo všetky Božie prisľúbenia, koľkokoľvek ich je, v ňom sú áno; a preto prostredníctvom neho znie aj amen Bohu na slávu skrze nás.“ (2Kor 1,20)

**Aplikácia**

`Ktoré duchovné praktiky môžu mať dnes podobnú funkciu ako stavba oltára v staroveku?`