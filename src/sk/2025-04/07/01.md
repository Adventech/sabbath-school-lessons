---
title:  'Najvyššia oddanosť: Uctievanie uprostred bojovej vravy'
date:  08/11/2025
---

### Texty na tento týždeň
Joz 5,1–7; 2Moj 12,6; 1Kor 5,7; Joz 8,30–35; 5Moj 8,11.14; Heb 9,11.12

**Úvodný text**
> Hľadajte však najprv Božie kráľovstvo a jeho spravodlivosť a toto všetko sa vám pridá. (Mat 6,33)

Tento týždeň sa pozrieme na niektoré kľúčové momenty počas prítomnosti Izraela v zasľúbenej krajine, keď sa Izraeliti opätovne zasvätili Hospodinovi, niekedy tvárou v tvár hroziacemu nebezpečenstvu. Jozua prijal zdanlivo iracionálne rozhodnutia: obrezať Izraelitov na nepriateľskom území (Joz 5,1–9), sláviť Paschu tvárou v tvár hroziacemu nebezpečenstvu (Joz 5,10–12), postaviť oltár a uctievať Hospodina, kým bolo dobývanie ešte v plnom prúde (Joz 8,30–35), a postaviť Hospodinov stánok v čase, keď sedem kmeňov ešte nedostalo svoje dedičstvo (Joz 18,1.2).

V našom rušnom živote máme sklony sústrediť svoju pozornosť na tie najnaliehavejšie udalosti. Veľmi často zabúdame na to, aby sme si vyhradili kvalitný čas na obnovenie nášho záväzku voči Bohu. Nemáme sa kedy zastaviť, uvažovať a vyjadriť našu vďaku za to, čo pre nás Hospodin urobil a stále robí. Často nemáme čas a silu na pravidelné osobné ranné a večerné bohoslužby. Nehovoriac už o tom, že rodinné bohoslužby sa často zdajú byť v našom pohodlnom a na úspech orientovanom živote až príliš vytrhnuté z kontextu. No hlboko v našich srdciach všetci vieme, že čas strávený spolu s Bohom a našimi milovanými sú tou najlepšou investíciou.

**Osnova lekcie**

Pri štúdiu siedmej lekcie uvidíme na viacerých významných epizódach z knihy Jozua (kapitoly 5, 8 a 18), aké dôležité je aj uprostred každodenných životných bojov dať zásadné miesto Bohu – zastaviť sa pred Ním, uctievať Ho a nanovo Mu odovzdať svoj život. V týchto príbehoch uvidíme, že hoci sa to môže niekedy javiť ako nelogické rozhodnutie, v skutočnosti ide o vyjadrenie presvedčenia, že náš životný „boj“ nie je naša zodpovednosť, ale patrí Hospodinovi.

- Joz 5,1–7: Obnova zmluvy pred vstupom do zeme (nedeľa)
- Joz 5,10–12: Slávenie Paschy ako pripomienka vyslobodenia (pondelok)
- Joz 8,30.31: Stavba oltára ako potvrdenie zmluvy (utorok)
- Joz 8,32–35: Zápis zákona ako stála pripomienka záväzkov a požehnania (streda)
- Joz 18,1.2: Svätyňa ako centrum života a Božej prítomnosti (štvrtok)