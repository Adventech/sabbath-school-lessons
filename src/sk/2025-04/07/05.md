---
title:  Napísané na kameňoch
date:  12/11/2025
---

> <p></p>
> <sup>32</sup>Tam, v prítomnosti Izraelitov, odpísal na tie kamene zákon, ktorý zapísal Mojžiš. <sup>33</sup>Celý Izrael, jeho starší, správcovia a sudcovia stáli po oboch stranách archy oproti léviovským kňazom, ktorí niesli archu Hospodinovej zmluvy. Stáli tam cudzinci takisto ako aj domáci. Jedna polovica oproti vrchu Gerizím, druhá oproti vrchu Ebál, ako predtým rozkázal Hospodinov služobník Mojžiš požehnávať ľud Izraela. <sup>34</sup>Potom prečítal všetky slová zákona, požehnanie i kliatbu tak, ako sú napísané v knihe zákona. <sup>35</sup>Nebolo ani jediné slovo z toho všetkého, čo Mojžiš prikázal, čo by Jozua neprečítal pred celým zhromaždením Izraela, pred ženami, deťmi i pred cudzincami, ktorí šli s nimi. (Joz 8,32–35)

**Osobné štúdium**

`Aký je význam činu opísaného v úvodnom texte (Joz 8,32–35)? Čo sa z neho môžeme naučiť pre dnešok?`

Vrch Ebál sa spomína iba v 5. Mojžišovej (5Moj 11,29; 27,4.13) a v knihe Jozua (Joz 8,30.33). Spolu s vrchom Gerizím to bolo miesto, kde sa mali prednášať požehnania a kliatby zmluvy. Presnejšie povedané, podľa 5Moj 11,29 a 5Moj 27,4.13 malo ísť o miesto prekliatia. Tu Izraeliti stáli po oboch stranách archy v prítomnosti kňazov (Joz 8,33). Jedna skupina stála oproti vrchu Ebál, druhá oproti vrchu Gerizím. Tu symbolicky uzákonili dva možné postoje k zmluve. Obete prinesené na tomto mieste poukazovali na Ježiša, ktorý vzal na seba všetky kliatby zmluvy. Urobil to, aby všetci, ktorí v Neho veria, mohli prijímať zmluvné požehnania (Gal 3,13; 2Kor 5,21).

`Prečo bolo potrebné napísať kópiu zmluvy na pomník viditeľný pre všetkých? (Pozri 5Moj 4,31; 5Moj 6,12; 5Moj 8,11.14; 2Kráľ 17,38; Ž 78,7.)`

Ako ľudia máme sklony zabúdať. Ohromujúce požiadavky každodenného života vtláčame do čoraz kratších časových úsekov. Nevyhnutne zabúdame na všetko, čo sa pravidelne neopakuje a čo si nepripomíname. Pri každej pamiatke Večere Pánovej máme špeciálnu príležitosť znovu sa zasvätiť Hospodinovi a obnoviť svoj zmluvný záväzok. Bolo by dobré vnímať tieto príležitosti nielen ako šance na individuálne znovuzasvätenie, ale aj ako príležitosti na spoločné obnovenie našej vernosti Bohu. V čoraz individualistickejšej spoločnosti musíme znovu objaviť silu príslušnosti ku komunite, ktorá zdieľa rovnaký svetonázor, rovnaké hodnoty a presvedčenia a rovnaké poslanie.

**Aplikácia**

`Kedy sa ti najčastejšie stáva, že v zhone a ruchu života zabúdaš na Hospodina a snažíš sa robiť veci vo vlastnej múdrosti a sile? V čom spočíva nebezpečenstvo toho, keď sa nám v takomto konaní darí?`