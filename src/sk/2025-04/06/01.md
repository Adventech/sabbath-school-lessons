---
title:  Vnútorný nepriateľ
date:  01/11/2025
---

### Texty na tento týždeň
1Pet 1,4; Jozua 7; Ž 139,1–16; Ezd 10,11; Luk 12,15; Joz 8,1–29

**Úvodný text**
> Ja, Hospodin, skúmam srdce a skúšam obličky, aby som každého odmenil podľa jeho ciest, podľa ovocia jeho skutkov. (Jer 17,10)

V siedmej kapitole knihy Jozua nachádzame prvý prípad, keď prostredníctvom tragickej skúsenosti izraelský ľud spoznáva ďalekosiahle dôsledky zmluvy a ich hlboký zmysel. Kým poslušnosť ustanoveniam zmluvy zabezpečovala Izraelitom víťazstvá, nerešpektovanie podmienok zmluvy prinieslo ich porážku. Vojenský úspech Izraelitov nezávisel od ich počtu, bojovej stratégie alebo šikovnej taktiky, ale od prítomnosti Božského bojovníka v ich strede.

Počas obsadzovania zasľúbenej krajiny museli Izraeliti pochopiť závažnú skutočnosť, že ich najnebezpečnejší nepriateľ sa nenachádza kdesi mimo ich tábora, ale v ich vlastných radoch. Najväčšia výzva, ktorej čelili, neboli ani opevnené múry kanaánskych miest, ani ich vyspelá vojenská technika. Najkomplikovanejšie bolo vysporiadať sa s tými jednotlivcami v ich vlastnom tábore, ktorí sa vyznačovali tvrdohlavosťou a svojvoľným ignorovaním Hospodinových pokynov.

Podobným výzvam sme vystavení aj my pri očakávaní nášho nebeského dedičstva (1Pet 1,4; Kol 3,24). Kým nedočkavo stojíme na hraniciach zasľúbenej krajiny, naša vernosť je vystavená skúškam a zvíťaziť môžeme len vďaka odovzdaniu sa Ježišovi Kristovi.

**Osnova lekcie**

V šiestej lekcii nášho štúdia knihy Jozua sa zameriame na kapitoly sedem a osem. Pri ich študovaní budeme klásť dôraz na to, že nebezpečenstvo pre Boží ľud nemusí vždy spočívať vo vonkajšom nepriateľovi, ale často je kľúčový problém vo vnútri – nedôvera a porušenie Božej zmluvy.

- Joz 7,1–13: Achánov hriech a vina celého Izraela (nedeľa)
- Joz 7,16–19: Boh odhaľuje hriech a vyzýva na pokánie (pondelok)
- Joz 7,19–21: Achánova žiadostivosť a následky hriechu (utorok)
- Joz 7,22–24; 8,1–29: Z „údolia trápenia“ k „bráne nádeje“ (streda)
- Joz 7,6–9: Svedectvo Izraela o veľkom Bohu (štvrtok)