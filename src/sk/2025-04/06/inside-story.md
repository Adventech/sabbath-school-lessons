---
title:  Misijný príbeh
date:   07/11/2025
---

#### Vrátenie Božích vecí (časť prvá)

Frank Mukube mal málo peňazí po tom, čo sa presťahoval do nového mesta v Namíbii a zariadil si prenajatý dom mnohými vecami, ktoré kúpil na úver: posteľ, gauč, sporák, rádio, televízor, koberec a dokonca aj kuchynské hrnce.

To nebol jeho plán. Frank mal novú prácu ako učiteľ účtovníctva a starostlivo si vypočítal svoj mesačný rozpočet. Spočiatku nemal žiadne problémy s odovzdávaním desiatkov a obetných darov a splácaním pôžičiek. Potom však prišli neočakávané výdavky. Zdalo sa, že nemá dosť peňazí na všetko, a tak prestal odovzdávať desiatky a obetné dary. Frank sa cítil hrozne. Modlil sa: „Čo mám robiť?“ Splatenie dlhu malo trvať dva roky. Ale Malachiáš 3,8-9 hovorí: „Smie človek okrádať Boha? Vy ma okrádate. Pýtate sa: O čo Ťa okrádame? O desiatky a pozdvihované obetné dary. Preto vás stíha kliatba, lebo ma okrádate vy, celý tento národ!“

Uplynuli dva roky. Frank cítil ťažké bremeno až do dňa, keď splatil pôžičky. Ale namiesto radosti sa cítil ešte nešťastnejšie. Rozhodol sa vrátiť všetko, čo kúpil na úver. Prvým človekom, ktorý sa dozvedel o jeho pláne, bol jeho šéf v štátnej inštitúcii, kde učil. Požiadal o povolenie opustiť kampus na pár hodín. „Musím vrátiť svoje veci do obchodu,“ povedal.

„Nezaplatil si za ne?“ spýtal sa jeho šéf.

„Zaplatil som v plnej výške, ale chcem ich vrátiť,“ odpovedal Frank.

„Prečo?“

„Stoja medzi mnou a mojím Bohom, pretože som nevrátil to, čo patrí Bohu.“

Miestnosť naplnil posmešný smiech. „Takú vec nemôžeš urobiť,“ povedal jeho šéf. „Zbláznil si sa?“ Ale dovolil Frankovi opustiť areál.

Frank šiel do svojho prenajatého domu a oznámil svoje rozhodnutie bratovi, ktorý sa k nemu nasťahoval. Aj on spochybnil Frankov zdravý rozum.

„Je dobré nespávať s vecami, ktoré sú prekliate,“ odpovedal Frank. „Na zaplatenie týchto vecí som použil Božie peniaze.“

Potom Frank išiel do obchodu a hovoril s manažérom, ktorý vyhľadal nákupy v počítači a zistil, že všetko bolo zaplatené.

„Zbláznili ste sa?“ spýtal sa.

Frank ho uistil, že je v poriadku.

„Ale nemôžeme ich od vás odkúpiť,“ povedal vedúci. Frankovi to nevadilo.

Vedúci vytlačil dokument. „Podpíšte sa sem ,“ povedal. „Píše sa tam, že ste za všetko zaplatili, ale vraciate to bez náhrady.“

_Zvyšok misijného príbehu si prečítajte budúci týždeň._
