---
title:  Porušenie zmluvy
date:  02/11/2025
---

> <p></p>
> <sup>7</sup>Jozua povedal: „Ach, Pane, Hospodin, prečo si previedol tento ľud cez Jordán? Či preto, aby si nás vydal do rúk Amorejčanom, aby nás vyhubili? Radšej sme mohli zostať za Jordánom! ... <sup>10</sup>Hospodin povedal Jozuovi: „Vstaň! Prečo ležíš tvárou na zemi? <sup>11</sup>Izrael sa prehrešil, prestúpil zmluvu, ktorú som mu dal ako príkaz. Vzali ešte aj z toho, čo je pod kliatbou. Kradli z toho, zatajili to a schovali medzi svoje veci. <sup>12</sup>Izrael nemôže obstáť medzi nepriateľmi, musí zutekať pred nimi, lebo prepadol kliatbe. Nebudem už ďalej s vami, ak nevykynožíte spomedzi seba, čo je pod kliatbou. (Joz 7,7.10–12)

**Osobné štúdium**

`Prečítajte si Jozua 7. Aké boli dve hlavné príčiny porážky Izraela obyvateľmi mesta Aj?`

Je zaujímavé uvedomiť si, že čitateľ od začiatku pozná dôvod Hospodinovho hnevu aj meno páchateľa. Napínavosť príbehu o odhaľovaní Achánovho previnenia prináša napätie medzi perspektívou čitateľa a vnímaním Jozuu a Izraelitov. Ako mnoho iných starozmluvných textov, aj Jozua 7 má chiastickú štruktúru. Hlavná, vrcholná časť odpovedá na otázku, prečo Izraeliti nedokázali dobyť Aj na prvý pokus.

Za porážkou Izraela obyvateľmi Aja boli dva hlavné dôvody: Achánov hriech a prílišná dôvera Izraelitov vo vlastné sily. To malo za následok, že pred útokom proti Aju sa neporadili s Hospodinom a zároveň podcenili silu nepriateľa.

Na základe veršov Joz 7,1.11–13 môžeme vidieť, že hoci bol Achán zodpovedný za zradný čin porušenia zákazu, celý národ je braný na zodpovednosť a trpí za Achánov skutok. Boh opisuje Achánov hriech postupným ukazovaním jeho závažnosti prostredníctvom kumulatívneho používania príslovky „aj“ vo verši 11 (hebr. gam). Pozrime sa ešte raz na tento verš: „Izrael zhrešil, aj prestúpili moju zmluvu, ktorú som im prikázal zachovať, a k tomu aj vzali zo zarieknutého aj ukradli aj zatajili aj odložili medzi svoje náradie.“ (Joz 7,11; Roh) Najprv sa používa najbežnejší výraz pre hriech: chata. Potom nasleduje akt prestúpenia opísaný piatimi špecifickými hriechmi (slovesami), ktoré uvádza hebrejská príslovka gam: (1) ve-gam avru – aj „prestúpili“, (2) ve-gam lakchu – aj „vzali“ z vecí zasvätených zničeniu (cherem), (3) ve-gam ganvu – aj „ukradli“, (4) ve-gam kichašu – aj „podviedli“ a (5) ve-gam šamu – aj „uložili“ ukradnuté medzi svoje veci.

Zmluva medzi Jahvem a Izraelom mala individuálny aj spoločenský rozmer. Vo svetle zmluvy sa s Izraelom zaobchádza ako s nedeliteľným celkom, ktorý tvorí vyvolený Boží národ. Hriech jedného alebo dokonca niektorých z jeho členov spôsobuje preto vinu celého zmluvného spoločenstva. Ako povedal Hospodin: „Izrael sa prehrešil, prestúpil zmluvu, ktorú som mu dal ako príkaz.“ (Joz 7,11)

**Aplikácia**

`Ako môže skrytý hriech jednotlivca alebo celého spoločenstva brániť tomu, aby sa naplno prejavila Hospodinova moc? Čo môžeš ty osobne urobiť pre obnovenie dôvery, hľadanie Božej vôle a posilnenie jednoty zmluvného spoločenstva veriacich?`