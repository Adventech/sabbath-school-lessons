---
title:  Pravý Jozua (naplnenie)
date:  03/12/2025
---

> <p></p>
> <sup>7</sup>Boh znova určuje iné dnes, keď po toľkom čase hovorí ústami Dávida, ako už bolo povedané: Dnes, keď počujete jeho hlas, nezatvrdzujte svoje srdcia. <sup>8</sup>Veď keby ich bol Jozua voviedol do odpočinku, nebol by už potom hovoril o inom dni. <sup>9</sup>A tak ostáva sobotný odpočinok pre Boží ľud; <sup>10</sup>lebo kto vošiel do jeho odpočinku, ten si odpočinul od svojich diel tak, ako Boh od svojich. <sup>11</sup>Usilujme sa teda vojsť do toho odpočinku, aby nikto nepadol podľa toho istého príkladu neposlušnosti. (Heb 4,7–11)

**Osobné štúdium**

Pri čítaní knihy Jozua by sme mali mať na pamäti biblickú typológiu. Vojny, ktoré Izraeliti viedli pod vedením Jozuu, sú historickými udalosťami tvoriacimi neodmysliteľnú súčasť izraelských dejín. Cieľom týchto vojen bolo osídlenie zasľúbenej krajiny, kde si Izraeliti mali v pokoji užívať pridelené dedičstvo. Zároveň mali vybudovať novú spoločnosť založenú na princípoch Božieho zákona.

Izaiáš a ostatní starozmluvní autori neskôr predstavujú dielo Mesiáša tak, že súčasťou Jeho diela je aj pridelenie „spustošeného dedičstva [Jeho ľudu]“ (Iz 49,8). Používajú pritom rovnakú terminológiu, aká sa často objavuje v knihe Jozua. Tak ako bolo úlohou Jozuu rozdeliť krajinu medzi Izraelitov, tak Mesiáš, predstavený ako nový Jozua, prideľuje duchovné dedičstvo novému Izraelu.

`Prečítaj si Heb 3,7–4,11. Ako Nová zmluva potvrdzuje, že Jozua, nový Mojžiš, je predobrazom Ježiša Krista?`

Autori Novej zmluvy predstavili mnohé aspekty služby Ježiša Krista z pohľadu Jozuovho diela. Tak ako Jozua vstúpil do Kanaánu po štyridsiatich rokoch na púšti, tak „antitypický Jozua“, Ježiš, vstúpil do svojej pozemskej služby po štyridsiatich dňoch na púšti (Mat 4,1–11; Luk 4,1–13) a do svojej nebeskej služby po štyridsiatich dňoch na púšti tejto zeme (Sk 1,3.9–11; Heb 1,2).

Po Ježišovom krste v rieke Jordán (Ježišov „prechod cez Jordán“; Mat 3,13–17; Mar 1,9–11) pisatelia evanjelia citujú zo Ž 2,7 a Iz 42,1, teda z mesiášskeho žalmu a z piesne o trpiacom Jahveho služobníkovi (Mat 3,17; Mar 1,11; Luk 3,22). V dôsledku toho je Ježiš prostredníctvom svojho krstu predstavený ako božský bojovník, ktorý bude – životom vernej poslušnosti, až po smrť – viesť Jahveho vojny proti mocnostiam zla. Jeho život služby a smrť na kríži spôsobili vyhnanie satana, viedli k víťazstvu nad našimi duchovnými nepriateľmi, ponúkli duchovný odpočinok Jeho ľudu a odovzdali dedičstvo vykúpeným (Ef 4,8; Heb 1,4; Heb 9,15).

**Aplikácia**

`Čo znamená, že si môžeme „odpočinúť“ („spočinúť“) v tom, čo pre nás Kristus urobil? Ako môžeme mať istotu, že Ježiš porazil satana?`