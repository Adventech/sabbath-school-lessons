---
title:  Pravý Jozua
date:  29/11/2025
---

### Texty na tento týždeň
1Kor 10,1–13; Mat 2,15; Joz 1,1–3; Sk 3,22–26; Heb 3,7–4,11; 2Kor 10,3–5

**Úvodný text**
> Toto sa im stalo výstrahou a nám, ktorých zastihol koniec vekov, to bolo napísané ako napomenutie. (1Kor 10,11)

Pri čítaní knihy Jozua cítime, že život hlavnej postavy poukazuje niekam ďalej, na realitu, ktorá je oveľa väčšia ako samotný Jozua. Tento princíp je prítomný v celom Písme. Krajina Kanaán je napríklad symbolom našej večnej nádeje na novú zem. Aj služba v pozemskej svätyni poukazovala na veľkolepú realitu: „Keď však prišiel Kristus, veľkňaz budúceho dobra, cez väčší a dokonalejší stan, nie rukou zhotovený, čiže nie z tohto stvoreného sveta, raz navždy vošiel do svätyne, no nie s krvou capov a teliat, ale so svojou vlastnou krvou, a tak získal večné vykúpenie.“ (Heb 9,11)

Vynára sa však otázka: Akým spôsobom poukazuje Jozua na budúce naplnenie? Ako si môžeme byť istí, že takýto výklad knihy je legitímny? Aké biblické princípy usmerňujú aplikáciu knihy Jozua na realitu Novej zmluvy a na udalosti času konca?

Tento týždeň sa pozrieme na princípy biblického výkladu, týkajúce sa typológie. Budeme študovať, aké ukazovatele typológie nachádzame v Biblii a ako život Jozuu predznamenáva službu Mesiáša, ako poukazuje na symboliku naplnenú v cirkvi a ako predznamenáva dovŕšenie ľudských dejín.

**Osnova lekcie**

Pohľad na knihu Jozua, ktorý nám predstavuje táto lekcia, bude špecifickým pohľadom z perspektívy Novej zmluvy. Budeme sledovať, ako Jozuov život a služba „typologicky“ (predobrazne) predznamenávajú život a službu Mesiáša a tiež skúsenosť Jeho cirkvi.

- Rim 5,14; Heb 9,24; 1Pet 3,21.22: Definícia a princípy biblickej typológie (nedeľa)
- Ján 1,14; 1Kor 3,16.17: Príklady biblickej typológie (pondelok)
- 5Moj 18,15–19; Sk 3,22–26: Jozua ako predobraz (typ) Mesiáša (utorok)
- Heb 3,7–4,11: Ježiš ako antitypický Jozua (streda)
- 1Pet 1,3–5; Kol 3,24: Jozuova skúsenosť ako predobraz skúsenosti cirkvi (štvrtok)