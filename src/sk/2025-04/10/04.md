---
title:  Jozua ako typ
date:  02/12/2025
---

> <p></p>
> <sup>15</sup>Spomedzi vás, z tvojich bratov, ti Hospodin, tvoj Boh, vzbudí proroka, ako som ja. Toho poslúchajte! <sup>16</sup>Bude to tak, ako si žiadal od Hospodina, svojho Boha, na Horebe v deň zhromaždenia, keď si vravel: ‚Kiež už nepočujem hlas Hospodina, svojho Boha, a nevidím už ten veľký oheň, aby som nezomrel.‘ <sup>17</sup>Hospodin mi povedal: ‚Dobre to vraveli. <sup>18</sup>Vzbudím im proroka ako si ty spomedzi ich bratov. Do úst mu vložím svoje slová a on im povie všetko, čo mu prikážem. <sup>19</sup>Kto neposlúchne moje slová, ktoré bude hovoriť v mojom mene, toho vezmem na zodpovednosť. (5Moj 18,15–19)

**Osobné štúdium**

`Aký je význam niekoľkonásobného paralelizmu medzi životmi Mojžiša a Jozuu vo svetle biblickej typológie? Pozri 2Moj 3,1.2; Joz 1,1–3; 4Moj 13,1.2; Joz 2,1; 2Moj 3,5; Joz 5,15.`

V prvej lekcii sme si ukázali, že Písmo predstavuje Jozuu ako nového Mojžiša, ktorý v živote druhej generácie opakuje najvýznamnejšie kroky vyjdenia z Egypta. Podobne ako Mojžiš, aj Jozua dostal poverenie priamo od Hospodina (Joz 1,1). Pod vedením Mojžiša a Jozuu vzbudzovala sláva Izraela medzi národmi strach. Mojžiš viedol Izrael pri prechode cez Červené more, Jozua pri zázračnom prechode cez Jordán. Obom Hospodin pripomína nevyhnutnosť obriezky a dôležitosť Paschy. Manna začína padať v čase Mojžiša a končí sa Jozuom. Obaja dostávajú príkaz, aby si vyzuli sandále. Ich vztýčená ruka signalizuje víťazstvo Izraela. Mojžiš dáva pokyny na rozdelenie krajiny a ustanovenie útočištných miest. Jozua dané pokyny uskutočňuje. Obaja sa lúčia s národom dôležitým posolstvom a na konci svojej služby obnovujú pre ľud zmluvu s Hospodinom.

`Preštuduj si 5Moj 18,15–19; 5Moj 34,10–12; Ján 1,21; Sk 3,22–26 a Sk 7,37. Kto napĺňa proroctvo Mojžiša o prorokovi, ako je on? Ako Jozua zapadá do tohto obrazu?`

Jozuov život bol čiastočným naplnením proroctva, ktoré vyslovil Mojžiš (5Moj 18,15.18). Toto proroctvo sa však vo svojom úplnom zmysle nenaplnilo. Takéto proroctvo mohol uskutočniť (alebo naplniť) iba Mesiáš. Dôverne poznal Otca (Ján 1,14.18). Bol pravdivý a pravdivo zjavil Boha (Luk 10,22; Ján 14,6; Mat 22,16). Boh skutočne vložil svoje slová do Jeho úst (Ján 14,24). Takže život Mojžiša aj život Jozuu sa stávajú predobrazmi (typmi) prichádzajúceho Mesiáša, Ježiša.

**Aplikácia**

`V čom spočíva kľúčové postavenie Ježiša pre tvoje kráčanie s Hospodinom? Prečo musí byť Ježiš a Jeho dielo základom celej našej kresťanskej skúsenosti?`