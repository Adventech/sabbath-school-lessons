---
title:  Biblická typológia
date:  30/11/2025
---

> <p></p>
> Ale smrť vládla od Adama po Mojžiša aj nad tými, ktorí zhrešili iným spôsobom ako Adam. Adam je predobrazom toho, ktorý mal prísť. (Rim 5,14)

> <p></p>
> Veď Kristus nevošiel do svätyne zhotovenej rukou, ktorá je len predobrazom pravej, ale do samého neba, aby sa teraz za nás ukázal pred Božou tvárou. (Heb 9,24)

> <p></p>
> <sup>21</sup>To je predobraz krstu, ktorý teraz zachraňuje aj vás, nie však obmytím telesnej nečistoty, ale prosbou k Bohu o dobré svedomie na základe vzkriesenia Ježiša Krista, <sup>22</sup>ktorý je po svojom odchode do neba po Božej pravici a podmanil si anjelov, vlády, mocnosti a sily. (1Pet 3,21.22)

**Osobné štúdium**

`Ako by si na základe uvedených textov vysvetlil, na čo sa vlastne sústreďuje biblická typológia?`

`Rim 5,14`

`1Kor 10,1–13`

`Heb 8,5`

`Heb 9,24`

`1Pet 3,21.22`

Tieto biblické pasáže používajú výraz „typ“ (grécky typos; „vzor“, „predobraz“, „príklad“) alebo „antityp“ (grécky antitypos; Roh. „protiobraz“, „naplnenie“) na označenie spôsobu, akým novozmluvní pisatelia definovali vzťah medzi textom alebo udalosťou Starej zmluvy a jeho významom v danom čase alebo v budúcnosti.

Typológia je špecifický spôsob výkladu významu osôb, udalostí alebo inštitúcií, ktoré chápeme ako Bohom zamýšľané predobrazy Ježiša alebo iných skutočností obsiahnutých v evanjeliu. Typ (obraz) zodpovedá antitypu (objektu) podobne, ako forma (formička) či obraz zrkadlia pôvodný vzor či originálny objekt. Antityp naplno odhaľuje to, na čo typ poukazoval. Biblický typ bol sformovaný podľa Božieho plánu, ktorý existoval v mysli Boha (konkrétne alebo ako pojem). Tento typ slúži na vytvorenie a predstavenie budúcich kópií (antitypov).

Je dôležité pochopiť, že pisatelia Novej zmluvy nepripisovali starozmluvným textom typologický význam náhodne, bez hlbšieho zmyslu. Typ Starej zmluvy je vždy overený v prorockých spisoch predtým, ako získa antitypické naplnenie v Novej zmluve.

`Preštuduj si, ako sa Dávid objavuje v Starej zmluve a ako je predznamenaný v Novej zmluve. Čo sa z toho môžeme naučiť o fungovaní typológie?`

`a) Dávid (Ž 22,2.15–19)`

`b) Nový Dávid (Jer 23,5; Iz 9,5.6; Iz 11,1–5)`

`c) Antitypický Dávid (Ján 19,24)`

Keď sa pozrieme na tieto texty, zistíme, že samotná Stará zmluva poskytuje kľúč na identifikáciu a aplikáciu typov v Písme. To znamená, že novozmluvní pisatelia, ktorých Písmom bola Stará zmluva, boli inšpirovaní Svätým Duchom, aby použili starozmluvné predobrazy na odhalenie „prítomnej pravdy“ (2Pet 1,12; Roh.), ktorá poukazovala najmä na Ježiša a Jeho službu.

**Aplikácia**

`Keď na stránkach Písma nachádzame Boží zámer, uvedomujeme si, že On aj dnes pôsobí v našich životoch. Ako môže rozpoznanie Božieho plánu prostredníctvom typológie posilniť našu dôveru v Jeho vedenie? Nájdi si čas na modlitbu a požiadaj Boha, aby ti pomohol rozpoznať Jeho ruku na tvojej ceste viery.`