---
title:  Jozua a my
date:  04/12/2025
---

> <p></p>
> <sup>3</sup>Požehnaný Boh a Otec nášho Pána Ježiša Krista, ktorý nás podľa svojho veľkého milosrdenstva vzkriesením Ježiša Krista z mŕtvych znovuzrodil pre živú nádej, <sup>4</sup>pre nehynúce, nepoškvrnené a nevädnúce dedičstvo pripravené v nebesiach pre vás, <sup>5</sup>ktorých Božia moc prostredníctvom viery chráni pre spásu, pripravenú zjaviť sa v poslednom čase. (1Per 1,3–5)

> <p></p>
> Veď viete, že od Pána dostanete za odmenu dedičstvo. Slúžte Pánovi, Kristovi! (Kol 3,24)

**Osobné štúdium**

`Jozua ako predobraz (typ) poukazuje ďalej, než bola služba Ježiša Krista. Jozuov predobraz sa naplňuje v živote cirkvi, ktorá je Kristovým telom. V akom zmysle predznamenávajú vojny, ktoré viedol Izrael pod vedením Jozuu, duchovné zápasy cirkvi? V čom sa líšia? Pozri 1Tim 1,18; 2Tim 4,7; Ef 6,10–12; 2Kor 10,3–5 a Sk 20,32.`

Novozmluvní pisatelia poukazujú vo svojich textoch na ekleziologické (cirkevné) naplnenie Jozuovej typológie. Členovia cirkvi, Kristovho tela, sú súčasťou duchovného boja proti silám zla. Súčasne však môžu prežívať odpočinok v Božej milosti (Heb 4,9–11) a požehnania svojho duchovného dedičstva.

`Čo hovoria nasledovné texty o konečnom naplnení Jozuovej typológie? 1Pet 1,3–5; Kol 3,24; Zj 20,9; Zj 21,3.`

Konečné a úplné naplnenie Jozuovej typológie sa uskutoční a zavŕši pri druhom príchode Ježiša Krista (apokalyptický/eschatologický aspekt).

Jozuov život odzrkadľoval tak veľa z Božieho charakteru, že určité aspekty jeho života nadobudli prorocký význam, ktorý predznamenal činnosť a osobu Mesiáša.

Mesiášov prvý príchod je už dnes pre nás (minulou) skutočnosťou. Nepotrebujeme sa sústreďovať na predpovede toho, aký Mesiáš bude, pretože už prišiel (aj keď tieto predpovede, samozrejme, posilňujú našu vieru v Božiu zvrchovanosť). Dnes však máme výsadu zrkadliť Jeho charakter – slávu, o ktorú sa Kristus túžil podeliť so svojimi učeníkmi (Ján 17,22). Každý deň môžeme rozjímať o Kristovom charaktere a premieňať sa na Jeho obraz (2Kor 3,18). Čím viac uvažujeme o Ježišovi, tým viac zrkadlíme krásu Jeho charakteru. Práve k tomu by malo smerovať naše každodenné chodenie s Kristom. Preto sa v Písme kladie taký veľký dôraz na slovo „dnes“. To je aj dôvod, prečo by sme mali venovať čas skúmaniu života, charakteru a učenia Ježiša Krista. Tým, že hľadíme na Krista, meníme sa na Jeho obraz.

**Aplikácia**

`Jozua (typ) sa opýtal Izraelitov: „Dokedy budete váhať s obsadením krajiny, ktorú vám dal Hospodin, Boh vašich otcov?“ (Joz 18,3) Ako by dnes Ježiš, antityp Jozuu, formuloval túto otázku?`