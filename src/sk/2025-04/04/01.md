---
title:  Najväčší spor
date:  18/10/2025
---

### Texty na tento týždeň
Joz 5,13–15; Iz 37,16; Zj 12,7–9; 5Moj 32,17; 2Moj 14,13.14; Joz 6,15–20

**Úvodný text**
> Taký deň nebol ani predtým, ani potom, aby Hospodin takto vypočul hlas človeka. Vtedy totiž Hospodin bojoval za Izrael. (Joz 10,14)

Pri čítaní knihy Jozua sme konfrontovaní s útočnými vojenskými akciami, ktoré Izraeliti vykonávali na Boží príkaz, v mene Boha a s Božou pomocou. Myšlienka, že za dobytím Kanaánu stál Boh, je neoddeliteľnou súčasťou knihy Jozua. Nachádzame ju vo vyjadreniach rozprávača (Joz 10,10.11), v slovách samotného Boha (Joz 6,2; Joz 8,1), v Jozuových príhovoroch (Joz 4,23.24; Joz 8,7), vyjadrujú sa tak Ráchab (Joz 2,10), vyzvedači (Joz 2,24) a ľud (Joz 24,18). Boh tvrdí, že On sám je iniciátorom týchto násilných konfliktov.

Táto skutočnosť v nás vyvoláva mnoho otázok. Ako môžeme pochopiť, že starozmluvný Boží vyvolený ľud mal na Božie výzvy vykonávať také hrozné činy? Ako je možné zladiť obraz „bojachtivého“ Boha s Jeho charakterom lásky (napríklad 2Moj 34,6; Ž 86,15; Ž 103,8; Ž 108,5) bez toho, aby sa oslabila dôveryhodnosť, autorita a historicita Starej zmluvy?

Tento a budúci týždeň budeme skúmať komplikovanú otázku Bohom prikázaných vojen v knihe Jozua a na niektorých ďalších miestach Písma.

**Osnova lekcie**

V štvrtej lekcii nášho štúdia sa budeme po prvý raz venovať náročnej otázke „svätých vojen“ v knihe Jozua – teda situáciám, keď Boh výslovne prikázal Izraelitom zapojiť sa do vojenského ťaženia proti nepriateľom. Pozrieme sa na ne v širšom kontexte „najväčšieho sporu“ a budeme sledovať, ako samotný Boh zasahuje do pozemských konfliktov. Na konkrétne bojové operácie sa zameriame v nasledujúcej (piatej) lekcii.

- Joz 5,13–15: „Vodca Hospodinovho voja“ (nedeľa)
- Zj 12,7–9: Veľký boj v nebi a jeho pozemské dôsledky (pondelok)
- 2Moj 15,3–11: Hospodin ako bojovník proti zlu a mocnostiam zla (utorok)
- 2Moj 14,13.14: Boží ideálny plán: On sám (!) bojuje za svoj ľud (streda)
- Joz 6,15–20: Ľudská nedôvera a Boží „plán B“ (štvrtok)