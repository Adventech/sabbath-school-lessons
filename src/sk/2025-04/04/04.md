---
title:  „Hospodin je bojovník“
date:  21/10/2025
---

> <p></p>
> <sup>1</sup>Vtedy zaspieval Mojžiš a Izraeliti Hospodinovi túto pieseň: „Hospodinovi chcem spievať, lebo sa veľmi preslávil; koňa i jeho jazdca zmietol do mora. <sup>2</sup>Moja sila a pieseň je Hospodin, on sa mi stal spásou. On je môj Boh, velebím ho; Boh môjho otca, chcem ho vyvyšovať. <sup>3</sup>Hospodin je bojovník; jeho meno je Hospodin. <sup>4</sup>Faraónove bojové vozy aj s vojskom vrhol do mora, výkvet jeho vojska zahynul v Trstinovom mori. <sup>5</sup>Prahlbiny ich pokryli, ako kameň klesli do hlbín. <sup>6</sup>Tvoja pravica, Hospodin, silou preslávená, tvoja pravica, Hospodin, zničí nepriateľa.“ (2Moj 15,1–6)

**Osobné štúdium**

`Prečítaj si 2Moj 2,23–25; 2Moj 12,12.13 a 2Moj 15,3–11. Ako rozumieš vyjadreniu, že „Hospodin je bojovník“?`

Počas svojho dlhého pobytu v Egypte Izraeliti zabudli na pravého Boha svojich predkov. Ako ukazujú mnohé príbehy putovania Izraelitov po púšti, ich poznanie Boha Abraháma, Izáka a Jákoba sa vytratilo a do svojich náboženských praktík primiešali pohanské prvky (porovnaj s 2Moj 32,1–4). Pod útlakom Egypťanov volali k Hospodinovi (2Moj 2,23–25) a Hospodin v pravý čas zasiahol v ich prospech.

Konflikt opísaný v prvých dvanástich kapitolách 2. Mojžišovej bol však väčší než len obyčajný boj o moc medzi Mojžišom a faraónom. Podľa starovekej blízkovýchodnej vojnovej ideológie boli konflikty medzi národmi v konečnom dôsledku považované za konflikty medzi jednotlivými bohmi či božstvami. Text 2Moj 12,12 vyhlasuje, že Hospodin uvalil súd nielen na faraóna, ale aj na egyptských bohov, tých mocných démonov (3Moj 17,7; 5Moj 32,17), ktorí stáli za utláčateľskou mocou a nespravodlivým sociálnym systémom Egypta.

Boh bojuje proti hriechu a nebude naveky tolerovať konflikt medzi dobrom a zlom (Ž 24,8; Zj 19,11; Zj 20,1–4.14). Zničení budú napokon nielen všetci padlí anjeli, ale aj všetci ľudia, ktorí sa definitívne a nenapraviteľne stotožnili s hriechom. Práve v tomto kontexte treba vnímať boj proti obyvateľom Kanaánu. Môžeme mu rozumieť ako prvotnému štádiu konfliktu, ktorý vyvrcholí na kríži a zavŕši sa na poslednom súde, keď bude potvrdená Božia spravodlivosť a charakter lásky.

Pojem úplného zničenia Kanaánčanov treba chápať na základe biblického vnímania, podľa ktorého je Boh zapojený do kozmického konfliktu s predstaviteľmi zla vo vesmíre. V tomto konflikte ide o Božie meno a Jeho charakter (Rim 3,4; Zj 15,3).

Keďže hriech je súčasťou ľudskej existencie, nikto nemôže stáť na neutrálnej pôde. Človek sa nachádza buď na Božej strane, alebo na strane zla. Z tohto dôvodu by sme vyplienenie Kanaánčanov mali vnímať ako predzvesť konečného súdu.

**Aplikácia**

`Realita veľkého sporu vedie jasnú hranicu medzi dobrom a zlom. Človek nemôže stáť na oboch stranách. Ako vieš, na ktorej strane skutočne stojíš?`