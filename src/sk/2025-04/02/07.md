---
title:  Podnety na zamyslenie
date:  10/10/2025
---

V knihe Na úsvite dejín si v kapitole „V zasľúbenej krajine“ prečítajte stranu 232 (PP 482.483).

Po zmienke o Ráchab a vyzvedačoch o nej zvyšok Starej zmluvy mlčí. Ráchab sa znova objaví až v Ježišovom rodokmeni. Uvádza sa, že sa stala manželkou Salmóna z kmeňa Júda, ktorý bol predkom Boaza, a svokrou ďalšej pozoruhodnej ženy, spomínanej v tom istom rodokmeni, Rút (Mat 1,5; porovnaj s Rút 4,13.21). Svojou vierou v Boha sa neviestka z Jericha, odsúdená na úplnú záhubu, stáva významným článkom v kráľovskej línii Dávida a predkom Mesiáša. Toto je Boh schopný dosiahnuť prostredníctvom viery, aj keby mala veľkosť horčičného zrnka (Mat 17,20; Luk 17,6).

„Jej [Ráchabino] obrátenie nebolo ojedinelým prejavom Božieho milosrdenstva voči modloslužobníkom, ktorí uznali Hospodinovu božskú moc. Početný národ Gibeóncov, bývajúci v krajine, sa zriekol pohanstva a pridal sa k Izraelcom, čím sa stal účastníkom zmluvných požehnaní. Boh nehľadí na národnostné, rasové či triedne rozdiely. On je Stvoriteľom celého ľudstva, a preto patríme do jednej rodiny a okrem toho nás zjednocuje aj vykúpenie. Kristus prišiel zboriť každú priehradu a dokorán pootvárať všetky chrámové priestory, aby každý človek mal voľný prístup k Bohu. Jeho láska je taká veľká, taká hlboká a taká napĺňajúca, že preniká aj na tie najskrytejšie miesta. Vyslobodzuje zo satanského vplyvu tých, ktorých nepriateľ oklamal svojimi zvodmi, a približuje ich k Božiemu trónu obklopenému dúhou zasľúbenia. Kristus nerobí rozdiel medzi Židom a Grékom, medzi otrokom a slobodným.“ (PK 369.370; ZSDT 176)

**Námety na spoločné uvažovanie**

`Ako vnímate otázku „druhej (a ďalšej) šance“? Akú máte s nimi skúsenosť? Ako je možné druhú šancu zneužiť? Na čo si treba dať pozor? Uvažujte napríklad o žene, ktorá žije vo vzťahu naplnenom násilím. Prečo je problematické radiť jej, aby „vydržala“ a dala svojmu mužovi „druhú šancu“, hoci jej utrpenie pokračuje?`

`Diskutujte o Ráchab ako o vzore viery. Ako môžeme oceniť otvorenosť ľudí voči Bohu, aj keď ich životný štýl je ďaleko od biblického ideálu? Ako je možné oceniť ich vieru a zároveň neospravedlňovať niektoré ich praktiky?`

`Jozuovi sa podarilo praktickým spôsobom spojiť spravodlivosť a milosť, aby vyriešil komplikovanú situáciu spôsobenú ľsťou Gibeónčanov a vlastnou nedbanlivosťou, keď sa neporadil s Hospodinom. Uvažujte o situáciách vo svojom živote, ktoré si vyžadujú súčasný prejav spravodlivosti a milosti. Ako sa dajú tieto dva zdanlivé „protiklady“ zjednotiť a skĺbiť? Čo je na to potrebné?`

Západ slnka: 18.07