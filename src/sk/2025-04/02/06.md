---
title:  Prekvapivá milosť
date:  09/10/2025
---

> <p></p>
> <sup>21</sup>Potom im predstavení povedali: „Nech ostanú žiť!“ Stali sa potom drevorubačmi a nosičmi vody pre celú pospolitosť, ako povedali predstavení. <sup>22</sup>Jozua ich zvolal a prihovoril sa im: „Prečo ste nás oklamali, keď ste povedali, že ste zďaleka, hoci bývate medzi nami? <sup>23</sup>Preto ste prekliati a zostanete otrokmi – drevorubačmi a nosičmi vody – pre dom môjho Boha.“ <sup>24</sup>Oni odpovedali Jozuovi: „Tvojim služobníkom oznámili, že Hospodin, tvoj Boh, prikázal svojmu služobníkovi Mojžišovi odovzdať vám celú krajinu a vykynožiť všetkých obyvateľov krajiny pred vami. Preto sme sa pred vami báli o svoje životy a urobili sme to. <sup>25</sup>Teraz sme v tvojej moci. Urob s nami, čo uznáš za dobré a správne.“ <sup>26</sup>On urobil to, že ich vytrhol z rúk Izraelitov a nepobil ich. <sup>27</sup>Jozua ich v ten deň urobil drevorubačmi a nosičmi vody pre pospolitosť a pre Hospodinov oltár dodnes, a to na mieste, ktoré si vyberie Hospodin. (Joz 9,21–27)

**Osobné štúdium**

`Ako sa podľa úvodného textu (Joz 9,21–27) spája v Jozuovom riešení spravodlivosť s milosťou?`

Aj keby izraelský ľud chcel zaútočiť na Gibeónčanov, nemohli by ich prenasledovať. Dôvodom bola prísaha starších celého zhromaždenia. Vodcovia Izraela konali podľa princípu, že prísaha je záväzná, okrem prípadov, ak do procesu vstúpi zločin alebo zámerné zlé konanie (Sud 11,29–40). Prísaha zaväzuje, aj keby mala spôsobiť škodu či nepohodlie tomu, kto sa ňou zaviazal.

V Starej zmluve sa dodržiavanie prísahy a obozretnosť pri jej uzatváraní považovali za cnosti zbožných (Ž 15,4; Ž 24,4; Kaz 5,2.6). Neprichádzalo do úvahy, aby ju vodcovia Izraela zmenili alebo vypovedali.

Slávnostnou prísahou, ktorú zložili vodcovia Izraela, bol osud Izraela nerozlučne spojený s osudom Gibeónčanov. Áno, Gibeónčania sa stali prekliati a boli z nich naveky drevorubači a nosiči vody pre Boží dom (Joz 9,23). Zároveň sa však stali neoddeliteľnou súčasťou izraelského spoločenstva. Jozuova odpoveď, na rozdiel od verdiktu vládcov Izraela, ktorí nariadili otroctvo pre „celú pospolitosť“ (Joz 9,21), premenila kliatbu na potenciálne požehnanie pre Gibeónčanov (porovnaj s 2Sam 6,11).

Následné dejiny Gibeónu svedčia o vysokých náboženských výsadách, ktoré mesto požívalo, ako aj o ich lojalite k Božiemu ľudu. Sľub, ktorý dal Izrael, zostal v platnosti po celé generácie, takže keď sa Izraeliti vrátili z babylonského zajatia, Gibeónčania boli medzi tými, ktorí pomáhali pri obnove Jeruzalema (Neh 7,25). Ich konanie bude mať naveky pozitívne dôsledky, ale len a len vďaka Božej milosti.

Čo by sa stalo, keby Gibeónčania prezradili svoju totožnosť a podobne ako Ráchab žiadali o milosť? S istotou to nevieme. Nedá sa však vylúčiť možnosť, že ak by sa Izraeliti obrátili na Hospodina, mohol by rozhodnúť o vyňatí Gibeónčanov zo záhuby. Hlavným Božím zámerom nie je trestať hriešnikov, ale viesť ich cestou pokánia a udeliť im milosrdenstvo (porovnaj s Ezech 18,23 a 33,11). Lesť Gibeónčanov treba vnímať ako volanie po Božom milosrdenstve a obracanie sa na Jeho láskavý charakter. K rozhodnutiu zničiť Kanaánčanov viedlo Hospodina ich odmietnutie pokánia a odpor voči Božím zámerom (1Moj 15,16). Boh spoznal v konaní Gibeónčanov ich túžbu po pokoji. Ocenil ich ochotu vzdať sa modlárstva a uctievať jediného pravého Boha.

**Aplikácia**

`Ako môžeš ty sám preukázať milosť niekomu, kto si ju podľa ľudských meradiel „nezaslúži“, podobne ako Boh preukázal svoju milosť Gibeónčanom prostredníctvom Jozuu? V ktorých oblastiach svojho života potrebuješ vyvážiť spravodlivosť milosťou (a naopak)?`