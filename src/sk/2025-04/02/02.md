---
title:  Druhá šanca
date:  05/10/2025
---

> <p></p>
> Jozua, syn Núna, poslal tajne zo Šittímu dvoch vyzvedačov s poverením: „Choďte a obzrite si krajinu i Jericho.“ Oni odišli, vošli do domu neviestky menom Ráchab a tam sa zložili. (Joz 2,1)

> <p></p>
> <sup>1</sup>Hospodin povedal Mojžišovi: <sup>2</sup>„Pošli mužov preskúmať Kanaán, ktorý dám Izraelitom. Z každého kmeňa pošli po jednom mužovi. Každý z nich musí byť knieža.“ (4Moj 13,1.2)

**Osobné štúdium**

`Prečítaj si texty Joz 2,1 spolu s 4Moj 13,1.2.25–28.33 a 4Moj 14,1–12. Prečo bolo prvým krokom Jozuu práve vyslanie vyzvedačov do zasľúbenej krajiny?`

Miesto, odkiaľ sú dvaja špióni vyslaní, hebrejsky Šittím, pripomína dve negatívne udalosti z histórie Izraela.

Prvým je tiež „špionážny“ príbeh (pozri 4. Mojžišovu 13), ktorý obsahuje rovnaké základné prvky: poverenie vyzvedačov, ich tajné preniknutie na nepriateľské územie, návrat a podanie správy o zisteniach a rozhodnutie konať na základe správy.

Ďalšia udalosť v Šittíme patrí medzi jedno z najodpornejších modloslužobných odpadnutí od zmluvy, keď sa na podnet Baláma dopustili zhýralosti s moábskymi ženami a uctievali ich modly (4Moj 25,1–3; 4Moj 31,16). V tomto kontexte vytvára názov Šittím mimoriadne napätie. Pôjde o ďalší neúspech na hranici zasľúbenej krajiny? Alebo to povedie k dlho očakávanému splneniu dávneho zasľúbenia?

`Prečítaj si texty Ján 18,16–18.25–27 a Ján 21,15–19. Aké paralely môžeme objaviť medzi druhou šancou poskytnutou Izraelitom ako národu a Petrovi ako osobe?`

Boh je Bohom druhých šancí (a nielen druhých!). Biblia nazýva druhú šancu (a každú ďalšiu šancu) „milosťou“. Milosť znamená, že dostávame niečo, čo si nezaslúžime. Texty a príbehy Písma sú nasýtené konceptom milosti (porovnaj s Rim 5,2; Ef 2,8 a Rim 11,6). Boh vo svojej milosti ponúka každému hriešnikovi možnosť nového začiatku (Tít 2,11–14). Peter okúsil túto milosť na vlastnej koži. Bol to práve on, kto neskôr nabádal cirkev, aby rástla v milosti (2Pet 3,18). A nielen to. Keď zlyháme, dostávame oveľa viac ako „len“ druhú šancu. Veď kde by sme boli, keby to tak nebolo?

**Aplikácia**

`Uvažuj o skúsenosti Izraelitov, keď dostali druhú šancu vstúpiť do Kanaánu, v súvislosti s milosťou, ktorú dostal Peter, keď zaprel svojho Pána. Čo sa z týchto príbehov môžeme naučiť o našom prejavovaní milosti tým, ktorí ju potrebujú?`