---
title:  Krajina ako dar
date:  24/11/2025
---

> <p></p>
> Hospodinovi patrí zem i to, čo ju napĺňa, svet i tí, čo ho obývajú. (Ž 24,1)

> <p></p>
> <sup>1</sup>Teraz, Izrael, počúvaj ustanovenia a právne predpisy, ktoré vás učím zachovávať, aby ste žili a mohli ste vojsť a obsadiť krajinu, ktorú vám dáva Hospodin, Boh vašich otcov. ... <sup>25</sup>Keď budete plodiť synov a vnukov a budete v tej krajine dlho bývať, keď sa zvrhnete a urobíte si akúkoľvek podobu modly a dopustíte sa toho, čo je zlé v očiach Hospodina, vášho Boha, čím ho nahneváte, <sup>26</sup>volám dnes proti vám za svedkov nebo i zem, že v krajine, ktorú máte obsadiť, keď prejdete cez Jordán, určite čoskoro vyhyniete, nezostanete v nej dlho, lebo budete celkom vyhubení. (5Moj 4,1.25.26)

**Osobné štúdium**

`Prečítaj si 2Moj 3,8; 3Moj 20,22; 3Moj 25,23; 4Moj 13,27; 5Moj 4,1.25.26; 5Moj 6,3 a Ž 24,1. Aký zvláštny vzťah existoval medzi Bohom, Izraelom a zasľúbenou krajinou?`

Na úplne základnej úrovni zem prináša národu fyzickú identitu. Lokalizáciou národa určuje aj zamestnanie a životný štýl národa. Otroci boli bez koreňov, nikam nepatrili a z výsledkov ich práce sa tešil niekto iný. Mať pôdu znamenalo slobodu. Identita vyvoleného národa bola silne spojená s ich prebývaním v krajine.

Medzi Bohom, Izraelom a zemou bol zvláštny vzťah. Izraeliti dostali od Boha zem ako dar, nie ako neodňateľné právo. Vyvolený ľud mohol vlastniť zem, len pokiaľ bol v zmluvnom vzťahu s Jahvem a rešpektoval prikázania zmluvy. Bez Božieho požehnania nemohli mať ani krajinu, ani jej požehnanie.

Zároveň je pravda, že krajina bola akýmsi „objektívom“, cez ktorý mohol Izrael lepšie pochopiť Boha. Život v nej Izraelitom pripomínal verného, zasľúbenia plniaceho a dôveryhodného Boha. Zem ani Izrael by neexistovali bez iniciatívy Boha, ktorý bol pôvodcom a podstatou ich existencie. Kým boli Izraeliti v Egypte, Níl, zavlažovacie systémy a tvrdá práca poskytovali plodiny, ktoré potrebovali na živobytie. Kanaán bol iný. Hojnosť úrody závisela predovšetkým od dažďa a počasie mohol ovládať iba Boh. Krajina tak Izraelitom pripomínala ich neustálu závislosť od Boha.

Aj keď Izrael dostal zem ako dar od Hospodina, v konečnom zmysle zostal vlastníkom samotný Boh. Ako skutočný vlastník celej zeme (Ž 24,1) má Hospodin právo dať krajinu Izraelu alebo mu ju odobrať. Ak je Boh vlastníkom celej zeme, Izraeliti a v širšom zmysle aj všetci ostatní ľudia sú cudzincami a pútnikmi. Inými slovami, všetci sme na zemi, ktorá patrí Bohu, len dočasnými hosťami.

**Aplikácia**

`Čo pre teba vo svetle 1Pet 2,11 a Heb 11,9–13 znamená žiť ako cudzinec a pútnik tešiaci sa na mesto, ktorého tvorcom a staviteľom je samotný Boh?`