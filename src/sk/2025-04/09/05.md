---
title:  Jubileum
date:  26/11/2025
---

> <p></p>
> <sup>3</sup>Šesť rokov obsievaj svoje role, šesť rokov orezávaj svoju vinicu a zberaj jej úrodu. <sup>4</sup>V siedmom roku nech má pôda sobotu sviatočného odpočinku, sobotu pre Hospodina. Neobsievaj svoje pole ani neorezávaj svoju vinicu. ... <sup>6</sup>Vďaka odpočinku pôdy budeš mať pokrm ty, tvoj sluha, tvoja slúžka, tvoj nádenník i cudzinec, ktorý býva u teba. <sup>7</sup>Aj tvoj dobytok a zvieratá, čo sú v tvojej krajine, budú mať všetku jej úrodu za pokrm. ... <sup>11</sup>Päťdesiaty rok bude pre vás jubilejným rokom. Nebudete siať ani zožínať to, čo samo narastie po žatve, ani neoberajte plody z neobrobenej vinice. <sup>12</sup>Je to jubilejný rok; bude vám svätý. Budete sa živiť tým, čo sa urodí na poli. <sup>13</sup>V tomto jubilejnom roku nech sa každý vráti k svojmu vlastníctvu. ... <sup>17</sup>Nepoškodzujte sa navzájom. Boj sa svojho Boha, lebo ja som Hospodin, váš Boh. (3Moj 25,3.4.6.7.11–13.17)

**Osobné štúdium**

Zasľúbená krajina bola pre existenciu Izraela ako Božieho ľudu natoľko dôležitá, že nemohla zostať ako jeden celok. Musela byť rozdelená medzi jednotlivé kmene, rody a rodiny (4Moj 34,13–18), aby sa zabránilo tomu, že sa stane vlastníctvom malej skupiny vplyvných elít.

`Prečítaj si text 3Moj 25,1–5.8–13. V čom spočíval zmysel sobotného roka a jubilejného roka?`

Na rozdiel od Egypta, kde občania pravidelne strácali svoju pôdu a stávali sa faraónovými nevoľníkmi, Božím zámerom pre Izraelitov bolo, aby nikto z nich nikdy neprišiel natrvalo o svoje práva. Pôdu nemohol vlastniť nikto, kto by neprináležal kmeňu alebo rodu, ktorý pôvodne dostal túto zem do vlastníctva. Podľa Božieho plánu sa pôda v skutočnosti nikdy nemohla natrvalo predať. Mohla byť len prenajatá na základe hodnoty určenej podľa počtu rokov zostávajúcich do najbližšieho jubilejného roku. Príbuzní človeka, ktorý bol nútený „predať“ pôdu svojich predkov, mali povinnosť vykúpiť ju ešte pred jubileom (3Moj 25,25).

Pridelenie pôdy sa stáva oknom do Božieho srdca. Náš nebeský Otec chce, aby jeho deti boli štedré k tým, ktorí majú menej šťastia. Každý siedmy rok mali umožniť, aby ich krajina opäť živila. Sobotný rok uplatňoval princíp prikázania soboty v oveľa väčšom rozsahu, než to prežívame dnes. Okrem oceňovania a podpory tvrdej práce si vlastníctvo pôdy vyžaduje aj rešpekt a láskavosť voči tým, ktorí čelia finančným problémom.

Zákonodarstvo o vlastníctve pôdy poskytlo každému Izraelitovi príležitosť oslobodiť sa z ťaživých okolností, do ktorých sa dostali sami alebo ich zdedili, a začať nový život.

Toto je vo svojej podstate hlavným cieľom evanjelia: vymazať rozdiel medzi bohatými a chudobnými, zamestnávateľmi a zamestnancami, privilegovanými a neprivilegovanými. Keď si uvedomíme, že všetci sme úplne závislí od Božej milosti, ocitáme sa na rovnakej úrovni nielen pred Bohom, ale aj medzi sebou navzájom.

Žiaľ, Izraeliti zanedbali dodržiavanie Bohom stanovených noriem. Výstrahy a varovania pred takýmto konaním sa o niekoľko storočí naplnili tým, že o svoju krajinu prišli (2Kron 36,20.21).

**Aplikácia**

`Ako nám môžu sobota a zásady prideľovania pôdy Izraelitom pripomínať, že v Božích očiach sme si všetci rovní? Ako nám môže sobota pomôcť povedať „nie“ vykorisťovateľským, začarovaným kruhom konzumizmu, ktoré sužujú mnohé spoločnosti?`