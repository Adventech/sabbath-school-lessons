---
title:  Výzva krajiny
date:  25/11/2025
---

> <p></p>
> <sup>1</sup>Keď bol Jozua starý a pokročilý vekom, povedal mu Hospodin: „Ty si už starý a pokročilý vekom, no zostalo ešte mnoho územia, ktoré treba obsadiť. ... <sup>6</sup>Ja zaženiem všetkých, ktorí bývajú na pohorí od Libanonu až po Misrefót-Majim a všetkých Sidončanov spred Izraelitov, ty len lósom rozdeľ krajinu do dedičného vlastníctva Izraelu, ako som ti prikázal. <sup>7</sup>Teraz teda rozdeľ túto krajinu do vlastníctva deviatim kmeňom a polovici Menaššeho kmeňa.“ (Joz 13,1.6.7)

**Osobné štúdium**

`Prečítajte si text Joz 13,1–7. Aké problémy so sebou prinášalo vlastníctvo Kanaánu? Ako týmto problémom rozumieš v súvislosti s faktom, že Izraeliti dostali krajinu ako dar?`

Vzhľadom na skutočnosť, že Izraeliti žili po stáročia ako otroci, ich vojenské schopnosti na dobytie krajiny nestačili. Kanaán nedokázali natrvalo ovládnuť ani ich otrokári Egypťania so svojimi skúsenými a dobre ozbrojenými armádami. Egypťanom sa nikdy úplne nepodarilo podmaniť si Kanaán pre nedobytnosť opevnených miest. Teraz Boh prikazuje národu bývalých otrokov, aby dobyl krajinu, ktorú si ich bývalí páni nedokázali podrobiť. Ak budú niekedy vlastniť krajinu, bude to len z Božej milosti, nie vďaka ich vlastnému úsiliu.

Kapitoly 13 až 21 v knihe Jozua sa venujú správe o rozdelení krajiny medzi rôzne izraelské kmene. Izraeliti sa dozvedajú nielen to, ktorú časť dostali jednotlivé kmene, ale dostávajú aj informáciu, ktoré územia ešte zostáva obsadiť. Môžu bezpečne žiť v krajine, ktorú im Boh dal ako dedičstvo. Sú právoplatnými a legitímnymi nájomcami pôdy v Božom vlastníctve. Božia iniciatíva však musí byť nasledovaná ľudským konaním. Prvá polovica knihy Jozua ukazuje, že Boh dáva Izraelitom krajinu tým, že ju vyvlastňuje Kanaánčanom. Druhá polovica informuje o tom, ako Izrael krajinu obsadil tým, že ju osídlil.

Vzájomná prepojenosť jednotlivých fáz dobývania Kanaánu je dobrou ilustráciou celkovej dynamiky nášho spasenia. Podobne ako Izrael, ani my nemôžeme urobiť nič, aby sme si naše spasenie zaslúžili (Ef 2,8.9). Je to dar, tak ako bola zasľúbená krajina Božím darom Izraelu na základe ich zmluvného vzťahu s Hospodinom. Tento dar si svojimi skutkami nijako nezaslúžili (pozri 5Moj 9,5).

Aby sa však Izraeliti mohli tešiť z Božieho daru, museli na seba prevziať všetky povinnosti, ktoré so sebou prinášal život v zasľúbenej krajine. Je to podobné, ako keď my prechádzame procesom posvätenia – v láskyplnej poslušnosti sa učíme napĺňať požiadavky, ktoré súvisia s tým, že sme občanmi Božieho kráľovstva. Samozrejme, ide len o paralelu: oni dostali z milosti zasľúbenú krajinu a my prostredníctvom milosti dostávame spasenie. Dostali sme úžasný dar, no ak si nedáme pozor, môžeme oň prísť.

**Aplikácia**

`V čom sú dnešné problémy kresťanov podobné tým, s ktorými zápasili Izraeliti pri obsadzovaní zasľúbenej krajiny? (Pozri Fil 2,12; Heb 12,28.)`