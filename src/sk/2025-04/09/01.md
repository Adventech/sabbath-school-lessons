---
title:  Dedičia sľubov, zajatci nádeje
date:  22/11/2025
---

### Texty na tento týždeň
1Moj 3,17–24; 5Moj 6,3; Joz 13,1–7; Heb 12,28; 3Moj 25,1–5.8–13; Ezech 37,14.25

**Úvodný text**
> Vráťte sa do pevnosti, zajatci nádeje; dnes oznamujem: ‚Dvojnásobne ti odplatím.‘ (Zach 9,12)

Kapitoly Jozua 13–21 obsahujú dlhé zoznamy zemepisných bodov a hraníc vymedzujúcich časti zeme pridelených jednotlivým izraelským kmeňom. Pre súčasného čitateľa sa tieto zoznamy môžu zdať nepodstatné, no vychádzajú z teologického chápania zasľúbenej krajiny, ktoré má aj dnes svoj význam. Prostredníctvom týchto konkrétnych zoznamov chcel Boh Izraelitov naučiť, že nešlo len o akúsi bájnu krajinu. Boh im dal zasľúbenie, ktoré sa stalo hmatateľné a merateľné. Izraeliti však museli toto zasľúbenie premeniť na skutočnosť tým, že podľa neho konali.

Áno, Boh im chcel dať zem ako dedičstvo. Mal to byť dar, prostredníctvom ktorého sa naplnilo to, čo zasľúbil ich otcom: „Pozrite, dávam vám túto krajinu. Vojdite do nej a obsaďte ju! Je to krajina, ktorú Hospodin pod prísahou sľúbil dať vašim otcom, Abrahámovi, Izákovi, Jákobovi a ich potomstvu.“ (5Moj 1,8) Dôležité však bolo, aby sa aj oni aktívne podieľali na prijatí tohto dedičstva.

Tento týždeň sa sústredíme na niektoré teologické koncepty súvisiace so zasľúbenou krajinou a na ich duchovné dôsledky pre nás, veriacich. Túžime totiž, aby sa v našom živote naplnili všetky zasľúbenia nachádzajúce sa v Ježišovi.

**Osnova lekcie**

V deviatej lekcii nášho štúdia si pripomenieme nielen konkrétnu podobu získanej „zasľúbenej krajiny“ (kapitoly 13–21 knihy Jozua), ale predovšetkým jej teologický význam ako hmatateľného Božieho daru a naplnenia sľubov daných patriarchom.

- 1Moj 2,15; 3,17–24; 13,14.15: Zem ako Boží dar ľuďom (nedeľa)
- 5Moj 4,1.25.26: Zem ako Boží podmienený dar Jeho ľudu (pondelok)
- Joz 13,1–7: Obsadenie krajiny – dar aj úloha (utorok)
- 3Moj 25,1–5.8–13: Jubilejný a sobotný rok – život v zasľúbenej krajine (streda)
- Ezech 37,14.25: Nádej na návrat do (lepšej) „zasľúbenej krajiny“ (štvrtok)