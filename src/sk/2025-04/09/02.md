---
title:  Eden a Kanaán
date:  23/11/2025
---

> <p></p>
> Hospodin, Boh, vzal človeka a umiestnil ho v záhrade Eden, aby ju obrábal a strážil. (1Moj 2,15)

> <p></p>
> <sup>23</sup>Hospodin, Boh, ho [človeka] vyhnal zo záhrady Eden, aby obrábal pôdu, z ktorej bol vzatý. <sup>24</sup>Odohnal človeka a na východ od záhrady Eden postavil cherubov a blýskavý plamenný meč, aby strážili cestu k stromu života. (1Moj 3,23.24)

> <p></p>
> <sup>14</sup>Keď sa Lót od neho oddelil, Hospodin povedal Abrámovi: „Rozhliadni sa z miesta, na ktorom si teraz, pozri na sever i na juh, na východ i na západ. <sup>15</sup>Celú krajinu, ktorú vidíš, dám tebe a tvojmu potomstvu naveky. (1Moj 13,14.15)

**Osobné štúdium**

`Prečítaj si texty 1Moj 2,15 a 1Moj 3,17–24. Ako pád ovplyvnil životný priestor prvého ľudského páru?`

Pri stvorení Boh umiestnil Adama a Evu do dokonalého prostredia, ktoré bolo stelesnením hojnosti a krásy. Prvý ľudský pár sa stretol so svojím Stvoriteľom v nádhernom, dokonalom prostredí, ktoré zabezpečovalo ich telesné potreby. Rajská záhrada dopĺňala slová, ktoré hovoril Boh. Slúžila ako vzdelávacie centrum, kde Adam a Eva získavali dôležité pochopenie Božieho charakteru. Zároveň rástli v poznaní života, ktorý pre nich Boh zamýšľal. Keď sa však narušil dôverný vzťah s ich Stvoriteľom, zmenil sa aj ich vzťah k rajskej záhrade. Najlepším vyjadrením narušenia tohto vzťahu bolo, že museli záhradu opustiť. Prišli o priestor, ktorý im Boh na začiatku daroval. Rajská záhrada sa tak premenila na symbol hojnosti života. Tento motív sa znova objaví v téme zasľúbenej krajiny.

`Ako vnímali patriarchovia zasľúbenie o zemi? (Pozri 1Moj 13,14.15; 26,3.24 a 28,13.) Čo podľa teba pre nás, ako adventistov, znamená žiť ako dedičia zasľúbení (Heb 6,11–15)?`

Keď Abrahám vstúpil do krajiny, ktorú mu Boh ukázal, vierou sa táto krajina stala pre neho a jeho potomstvo zasľúbenou. A zostala krajinou zasľúbenia celých štyristo rokov. Patriarchovia v skutočnosti pôdu nevlastnili. Krajina im nepatrila a nemohli ju dať svojmu potomstvu ako dedičstvo. Patrila Bohu, podobne ako Mu patrila rajská záhrada. Adam a Eva sa nijako nepričinili o to, aby mohli bývať v rajskej záhrade. Podobne ani Izraeliti neprispeli (a ani nemohli prispieť) ničím, čím by si krajinu zaslúžili. Zasľúbená krajina bola Božím darom na základe Jeho iniciatívy. Izraeliti nemali žiadne prirodzené právo ani nárok vlastniť zem (5Moj 9,4–6), mohli ju vlastniť iba vďaka Božej milosti.

Patriarchovia boli dedičmi sľubov, až kým sa tieto zasľúbenia nenaplnili. Ako Kristovi nasledovníci sme zdedili ešte lepšie zasľúbenia (Heb 8,6), ktoré sa naplnia, ak budeme napodobňovať „tých, čo sú pre vieru a trpezlivosť dedičmi prisľúbení“ (Heb 6,12).

**Aplikácia**

`Adam a Eva prišli o svoj domov pre narušenie dôvery v Boha. Patriarchovia žili vierou, čakajúc na zasľúbenia, ktoré sa ešte nenaplnili. Ako môžeš dnes žiť ako dedič Božích zasľúbení a dôverovať Jeho milosti, aj keď ešte nevidíš jej naplnenie?`