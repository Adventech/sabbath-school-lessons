---
title:  Navrátenie krajiny
date:  27/11/2025
---

> <p></p>
> Takto vraví Pán, Hospodin: „Keď zhromaždím dom Izraela spomedzi národov, kde bol rozptýlený, a dokážem pred zrakmi pohanov, že som Svätý, budú bývať na svojej pôde, ktorú som dal svojmu služobníkovi Jákobovi.“ (Ezech 28,25)

> <p></p>
> „<sup>14</sup>Vložím do vás svojho ducha, ožijete a zložím vás na vašu pôdu; potom spoznáte, že ja, Hospodin, som povedal i splním to,‘ znie výrok Pána, Hospodina.“ ... <sup>25</sup>Budú bývať v krajine, ktorú som dal svojmu služobníkovi Jákobovi a v ktorej bývali vaši otcovia; naveky budú bývať na nej oni a ich synovia i synovia ich synov. Môj služobník Dávid bude naveky ich kniežaťom. (Ezech 37,14.25)

**Osobné štúdium**

`Pri čítaní nasledujúcich textov uvažuj, aký bol Boží sľub o návrate Izraela do zasľúbenej krajiny a ako sa splnil.`

`Jer 24,6; Jer 31,16`

`Ezech 11,17; Ezech 28,25 a Ezech 37,14.25`

Počas babylonského vyhnanstva Izraeliti zažili smutnú realitu vykorenenia zo zeme otcov. Dostali však aj zasľúbenie, že hoci sa ich vzťah s Bohom stával konkrétnym vďaka darovanej krajine, tento vzťah nebol týmto vlastníctvom podmienený ani obmedzený. Keď Izraeliti vyznali svoje hriechy, činili pokánie a celým srdcom hľadali Hospodina, Boh opäť splnil svoj sľub a priviedol ich späť do ich krajiny. Práve návrat do zasľúbenej krajiny bol symbolom ich obnovy. Hospodin bol teda ich Bohom, aj keď sa práve nenachádzali v zasľúbenej krajine.

Sľub, že Izrael bude krajinu vlastniť navždy, bol podmienený (5Moj 28,63.64; Joz 23,13.15; 1Kráľ 9,7; 2Kráľ 17,23; Jer 12,10–12). Podobne bolo podmienené aj zasľúbenie, že po presídlení sa Izraelu bude v krajine opäť dariť. Starozmluvní proroci zároveň poukazovali na obnovu, ktorú prinesie budúci dávidovský kráľ (Iz 9,6.7; Zach 9,9.16). Toto zasľúbenie sa naplnilo prostredníctvom života, smrti a vzkriesenia Ježiša Krista, v ktorom sa splnili všetky zasľúbenia dané starovekému Izraelu.

V Novej zmluve sa zasľúbená krajina priamo nespomína. Dozvedáme sa však, že Božie zasľúbenia sa naplnili v Ježišovi Kristovi a prostredníctvom Neho (2Kor 1,20; Rim 15,8). V Kristovom svetle teda zasľúbená krajina dostáva nový zmysel. Stáva sa symbolom duchovných požehnaní, ktoré Boh plánuje dať svojmu vernému ľudu tu a teraz (Ef 2,6) a vo svete, ktorý príde.

Konečné splnenie Božieho zasľúbenia o odpočinku, hojnosti a blahobyte v krajine sa uskutoční na novej zemi, oslobodenej od hriechu a jeho následkov. V tomto zmysle sa naša nádej ako kresťanov zakladá na Kristovom zasľúbení, že sa vráti a po tisícročnom období v nebi ustanoví svoje večné kráľovstvo na obnovenej zemi. Pôjde o konečné naplnenie všetkých zasľúbení o krajine.

**Aplikácia**

`Prečítaj si Ján 14,1–3; Tít 2,13 a Zj 21,1–3. O akej nádeji pre nás sa hovorí v týchto veršoch? Prečo nám Ježišova smrť zaručuje naplnenie tejto nádeje?`