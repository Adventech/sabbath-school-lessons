### Úvod

#### Druhé šance: Kniha Jozua

Úvodná myšlienka knihy Jozua sa zameriava na zmenu vo vedení Izraelitov. Po Mojžišovej smrti sa vedenia ujíma Jozua. Kniha sa začína príbehom o vstupe Izraelitov do zasľúbenej krajiny a končí sa obrazom toho, že sa v tejto krajine skutočne usadili.

Pred Jozuom stála nesmierne náročná úloha. Mal pokračovať tam, kde Mojžiš skončil. Áno, „ten“ Mojžiš! Táto výzva však bola len začiatkom. Jozua mal urobiť to, čo Mojžiš nikdy neurobil: po štyridsiatich rokoch strávených na púšti previesť národ cez Jordán a voviesť ho do Kanaánu – to všetko podľa zasľúbenia, ktoré kedysi Hospodin dal patriarchom.

„Môj služobník Mojžiš zomrel. Vstaň teda, prejdi cez Jordán, ty i všetok tento ľud, do krajiny, ktorú dávam Izraelitom.“ (Joz 1,2)

Kľúč k celému príbehu sa nachádza práve v týchto Hospodinových slovách adresovaných Jozuovi: ľud má vstúpiť „do krajiny, ktorú dávam Izraelitom“.

Jozua túto úlohu nesplní sám. Bude schopný ju vykonať iba prostredníctvom moci a vedenia Hospodina, ktorý by priviedol ľudí do krajiny už o generáciu skôr, keby sa riadili svojím záväzkom vyplývajúcim zo zmluvy s Hospodinom. Žiaľ, neurobili to, a tak niesli bolestné následky svojich činov.

Skutočnosťou je, že počas predchádzajúcich štyridsiatich rokov Izraeliti čelili negatívnym následkom zmluvy. Pre svoju vzburu voči Bohu zahynula na púšti celá dospelá generácia (s výnimkou Kaléba a Jozuu) tých, čo zažili divy a zázraky vyjdenia z Egypta. Štyri z piatich kníh Mojžišových opisujú, čo všetko sa udialo počas putovania Izraelitov po púšti. Pod vedením Jozuu bola teraz druhá generácia pripravená podstúpiť výzvy spojené so zaujatím vlastníctva zasľúbenej krajiny.

„Mojžiš zavolal Jozuu a v prítomnosti celého Izraela mu povedal: Buď silný a udatný, lebo ty uvedieš tento ľud do krajiny, ktorú Hospodin pod prísahou sľúbil dať jeho otcom a ty im ju odovzdáš do dedičného vlastníctva. Sám Hospodin pôjde pred tebou, bude s tebou, nedá ti ochabnúť ani ťa neopustí. Neboj sa ani sa neľakaj!“ (5Moj 31,7.8)

Božie zasľúbenia dané patriarchom a Mojžišovi sa mali čoskoro naplniť. Národ prežíva atmosféru očakávania a vzrušenia. Ide o nový začiatok pre ľudí, ktorí prežili dlhý čas bez domova a bez majetku. Boh prejavil svoju vernosť, keď ich vyslobodil z otroctva, a určite sa dá spoľahnúť aj na Jeho zasľúbenia týkajúce sa krajiny.

„Hlavným cieľom knihy Jozua je opísať vstup Izraelitov do zasľúbenej krajiny, obsadenie krajiny a jej rozdelenie medzi jednotlivé kmene. Tento cieľ je základom posolstva knihy, menovite Božej vernosti pri plnení zasľúbenia o krajine, ktoré dal Abrahámovi. Kniha zdôrazňuje Božiu vernosť Jeho zmluvným zasľúbeniam (Joz 21,43–45).“ (Andrews Bible Commentary, s. 365)

Kniha Jozua vznikla pred viac ako tromi tisícročiami. Pri jej štúdiu však spoločne zistíme, že pokiaľ ide o duchovné výzvy, svet, v ktorom dnes žijeme, je v mnohom podobný situácii opísanej v knihe Jozua. Problémy a skúšky, ktorým čelíme, môžu byť v mnohom odlišné, no napriek tomu existujú výzvy, najmä duchovné, ktoré ohrozujú našu bezpečnosť, našu vieru a naplnenie poslania, ktoré Boh zveril svojmu ľudu. Príklad Jozuu nás určite inšpiruje, aby sme sa dovolávali Božích zasľúbení, ktoré sa týkajú našich čias. Vďaka Božej moci môžeme uspieť podobne, ako sa to podarilo Jozuovi.

_Barna Magyarosi bol v lete 2025 zvolený ako nový predseda Intereurópskej divízie a zároveň pôsobí aj ako predseda Biblického bádacieho výboru (BRI) tejto divízie. Svoju službu pre cirkev začal ako kazateľ a vedúci oddelenia v združení Južná Transylvánia v Rumunsku a pokračoval ako učiteľ teológie a riaditeľ Adventus University v rumunskom meste Cernica_