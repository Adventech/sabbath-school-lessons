---
title:  Buď silný!
date:  01/10/2025
---

> <p></p>
> <sup>7</sup>Len buď silný a veľmi odvážny, aby si konal podľa zákona, ktorý ti prikázal môj služobník Mojžiš. Neodboč od neho ani napravo, ani naľavo, aby si si rozumne počínal vo všetkom, čo podnikneš. <sup>8</sup>Nech sa táto kniha zákona nevzdiali od tvojich úst. Rozjímaj však o nej vo dne i v noci, aby si zachovával všetko, čo je v nej napísané, lebo vtedy sa ti zdarí cesta a budeš si počínať rozumne. <sup>9</sup>Prikázal som ti predsa: Buď silný a odvážny, nestrachuj sa a nezúfaj! Veď Hospodin, tvoj Boh, bude s tebou, kamkoľvek pôjdeš. (Joz 1,7–9)

**Osobné štúdium**

`Prečo Hospodin dvakrát zdôrazňuje Jozuovi, že musí byť silný a odvážny (Joz 1,7–9)?`

Úloha, ktorou Hospodin poveril Jozuu, zahŕňala mimoriadne náročné výzvy. Hradby kanaánskych miest sa zdali nedobytné a obyvateľstvo krajiny bolo vycvičené na boj. Naproti tomu Izraeliti, jednoduchí nomádi, nevlastnili ani tie najprimitívnejšie vojnové stroje, aby mohli zaútočiť na opevnené múry. História nám hovorí, že ani Egypt, superveľmoc tých čias, sa nedokázal trvalo zmocniť kanaánskych území.

Povolanie byť silný a odvážny tu však nesúvisí len s bojovou morálkou alebo vojnovými stratégiami. Na to, aby človek zostal verný Tóre a jej špecifickým požiadavkám, ktoré definovali zmluvu Izraela s Jahvem, je potrebná odvaha a sila.

`Prečítaj si Ef 6,10–18. Od nás sa dnes nevyžaduje priama účasť na vojenskom boji. Ako môžeš využiť slová povzbudenia dané Jozuovi v tvojich každodenných duchovných zápasoch?`

Dnes ako kresťania pri plnení poslania, ktoré nám zveril Kristus, čelíme podobným výzvam ako Jozua. To znamená, že sa od nás vyžaduje, aby sme viedli „boj“ proti svojim hriešnym sklonom, proti kniežatstvám, mocnostiam a vládcom temnoty tohto veku a proti zástupom zla. Rovnako ako Jozua, aj my máme uisťujúci prísľub Kristovej prítomnosti: „A hľa, ja som s vami po všetky dni až do konca sveta.“ (Mat 28,20) Ak podporná prítomnosť Hospodina stačila na to, aby rozptýlila Jozuov strach a jeho obavy, určite bude dostatočná na to, aby zahnala naše dnešné aj budúce pochybnosti a úzkosti.

Výzvou pre nás je poznať Hospodina natoľko dobre, aby sme dôverovali Jemu aj zasľúbeniam, ktoré nám dal. A preto, viac ako čokoľvek iné, potrebujeme prežívať s Hospodinom vzťah založený na dôvere.

**Aplikácia**

`Pred nami dnes stojí rovnaká otázka, akú si musel zodpovedať Jozua: Ako môžeme zostať verní tomu, čo hovorí Božie slovo, aj keď je to nepopulárne alebo nepohodlné?`