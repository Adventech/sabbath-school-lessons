---
title:  Prejdite! Obsaďte! Rozdeľte! Slúžte!
date:  29/09/2025
---

> <p></p>
> <sup>2</sup>Môj služobník Mojžiš zomrel. Vstaň teda, prejdi cez Jordán, ty i všetok tento ľud, do krajiny, ktorú dávam Izraelitom. ... <sup>6</sup>Buď silný a odvážny, lebo ty rozdelíš tomuto ľudu do vlastníctva krajinu, ktorú som prísažne sľúbil dať ich otcom. ... <sup>11</sup>Prejdite cez tábor a prikážte ľudu: Nachystajte si potraviny, lebo po troch dňoch prejdete cez Jordán, aby ste vošli do krajiny, ktorú vám teraz dáva do vlastníctva Hospodin, váš Boh, a obsadili ju. ... <sup>16</sup>Oni odpovedali Jozuovi: „Urobíme všetko, čo si prikázal. Pôjdeme, kamkoľvek nás pošleš. <sup>17</sup>Ako sme poslúchali Mojžiša, budeme poslúchať aj teba, len nech je Hospodin, tvoj Boh, s tebou, ako bol s Mojžišom.“ (Joz 1,2.6.11.16.17)

**Osobné štúdium**

`Prečítaj si text Jozua 1. Čo sa z tejto prvej kapitoly dozvedáme o štruktúre a obsahu celej knihy?`

Prvá kapitola slúži ako úvod do celej knihy Jozua. Obsahuje štyri príhovory, ktoré zodpovedajú štyrom hlavným častiam knihy: Prejsť (Joz 1,2–9), obsadiť (Roh.: „zaujať“; Joz 1,10.11) rozdeliť krajinu (Joz 1,6.12–15) a slúžiť prostredníctvom zachovávania zákona (Joz 1,16–18).

Knihu Jozua možno vnímať ako sériu Božích výziev či podnetov. V každom takomto impulze Boh dáva Jozuovi konkrétnu úlohu súvisiacu s dobytím Kanaánu. Dokončenie každého z nich kniha neskôr pripomína a oceňuje.

Nakoniec sa splnia všetky Božie zasľúbenia o obsadení krajiny. Odvtedy bude zodpovednosť za udržiavanie krajiny ležať v rukách Izraelitov. Správu krajiny mohli uskutočňovať len prostredníctvom pravej viery a poslušnosti, ktorú takáto viera vždy prináša.

Božie výzvy môžeme vyjadriť tromi slovesami: „prejsť“, „obsadiť“ a „rozdeliť“. Náležitou reakciou Božieho ľudu na tieto výzvy je poslušnosť, ktorá sa odvíja od poslednej výzvy: „slúžiť“.

Ako sme už spomenuli, knihu môžeme rozdeliť na štyri hlavné časti, z ktorých každá je charakterizovaná špecifickým konceptom vyjadreným dominantnou prítomnosťou hebrejského slova:

(1) Prejsť (Joz 1,1–5,12)

(2) Obsadiť (Joz 5,13–12,24)

(3) Rozdeliť (Joz 13,1–21,45)

(4) Slúžiť (Joz 22,1–24,33).

Samotná štruktúra knihy teda vyjadruje jej hlavné posolstvo: Božie kroky sa nerealizujú automaticky. Namiesto toho si vyžadujú vernú odpoveď Jeho ľudu. Na jednej strane sa teda nachádza to, čo pre nás Boh urobil – vrátane všetkého, čo my sami pre seba urobiť nemôžeme. Na strane druhej sa nachádza povolanie konať to, čo sami pre seba urobiť môžeme – vrátane poslušnosti robiť to, čo nám Boh prikazuje. Tak to bolo počas celých biblických dejín a je to tak aj dnes. Napríklad opis Božieho ľudu v čase konca (Zj 14,12) vyjadruje tú istú myšlienku: viera v to, čo Boh pre nás urobil, nás vedie k poslušnosti.

**Aplikácia**

`Zamysli sa nad niektorými zasľúbeniami Božieho slova, ktoré sú pre teba najvzácnejšie. Ako potrebuješ na tieto zasľúbenia reagovať, aby sa stali v tvojom živote realitou?`