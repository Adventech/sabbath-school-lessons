---
title:  Nebezpečenstvo modlárstva
date:  24/12/2025
---

> <p></p>
> <sup>22</sup>Jozua povedal ľudu: „Vzájomne ste si svedkami, že ste si vyvolili Hospodina, aby ste mu slúžili.“ Oni odpovedali: „Sme svedkami.“ <sup>23</sup>„Teraz odstráňte cudzích bohov, ktorých máte medzi sebou, a nakloňte svoje srdce k Hospodinovi, Bohu Izraela.“ <sup>24</sup>Nato ľud povedal Jozuovi: „Budeme slúžiť Hospodinovi, nášmu Bohu, a budeme poslúchať jeho hlas.“ (Joz 24,22–24)

**Osobné štúdium**

`O čom hovorí úvodný text (Joz 24,22–24)? Čo viedlo Jozuu k opakovaniu výzvy Izraelitom, aby sa zbavili svojich modiel?`

Hrozba modlárstva nebola len teoretická. Na Moábskych pláňach v podobnom kontexte kedysi Mojžiš vyzval Izraelitov na rovnaké rozhodnutie (5Moj 30,19.20). Božstvá, o ktoré teraz ide, nie sú ani egyptskí bohovia a ani kanaánske modly za Jordánom. Nebezpečenstvo modloslužby sa nachádza „uprostred nich“. Preto Jozua ľudí vyzýva, aby „naklonili svoje srdce k Hospodinovi“. Hebrejský výraz nata znamená „naťahovať sa“, „skloniť sa“. Opisuje Boha, od ktorého očakávame, že sa skloní a vypočuje modlitby (2Kráľ 19,16; Ž 31,3.4; Dan 9,18), a je to tiež postoj, ktorý od Izraela neskôr požadovali proroci (Iz 55,3; Jer 7,24). Používa sa na označenie odpadnutia Šalamúna, keď sa jeho srdce „naklonilo“ k cudzím bohom (1Kráľ 11,2.4.9). Hriešne ľudské srdce nemá prirodzenú tendenciu skloniť sa a počúvať Boží hlas. Potrebujeme sa preto vedome rozhodnúť a svoje srdce nasmerovať k naplneniu Božej vôle.

Odpoveď Izraelitov doslova znie: „Budeme počúvať na Jeho hlas.“ (Roh.) Tento výraz zdôrazňuje vzťahový aspekt poslušnosti. Od Izraela sa nežiada, aby stereotypne dodržiaval nezáživné pravidlá. Zmluva je o živom vzťahu s Hospodinom, ktorý sa nedá úplne vyjadriť iba nariadeniami. Izraelské náboženstvo sa nikdy nemalo stať zákonníckym. Mal to byť neustály rozhovor so svätým a milosrdným Spasiteľom, založený na viere a láske.

Ľudia trikrát sľúbili, že budú slúžiť Hospodinovi, načo im Jozua prikázal, aby zo svojho stredu odstránili cudzích bohov. Nenachádzame však žiadnu správu o tom, že by sa to skutočne stalo. V celej knihe opakovane nachádzame príklady o tom, že ľud poslušne nasleduje Jozuove a Mojžišove príkazy. Na konci knihy sa však takýto záznam nenachádza. To necháva Jozuovu výzvu s otvoreným koncom. Ústredná výzva knihy slúžiť Hospodinovi neplatí len pre Jozuovu generáciu, ale aj pre každú novú generáciu Božieho ľudu, ktorá bude čítať alebo počuť toto posolstvo.

**Aplikácia**

`Čo je najčastejšou príčinou toho, že tvoje sľuby Hospodinovi zostanú nenaplnené? Čo ti tvoja odpoveď hovorí o Božej milosti?`