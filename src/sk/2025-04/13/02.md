---
title:  „Vaše oči videli“
date:  21/12/2025
---

> <p></p>
> <sup>1</sup>Jozua zhromaždil všetky kmene do Síchemu. Povolal starších a predákov, sudcov a správcov Izraela. Keď sa postavili pred Boha, <sup>2</sup>Jozua povedal všetkému ľudu: „Takto hovorí Hospodin, Boh Izraela: Vaši otcovia, Terach, otec Abraháma a Nachóra, kedysi bývali za Veľriekou a slúžili iným bohom. <sup>3</sup>Ja som však vyviedol vášho otca Abraháma spoza Veľrieky a previedol som ho celým Kanaánom, rozmnožil som jeho potomstvo a dal som mu syna Izáka. ... <sup>12</sup>Poslal som pred vami sršne, tie ich vyhnali spred vás a vypudili aj oboch amorejských kráľov. Nestalo sa to tvojím mečom ani tvojím lukom. <sup>13</sup>Dal som vám krajinu, ktorá vás nestála nijakú námahu, mestá, ktoré ste nestavali a usadili ste sa v nich. Jete z viníc a olív, ktoré ste nevysádzali.“ (Joz 24,1–3.12.13)

**Osobné štúdium**

Síchem bol miestom, kde Abrahám pri svojom príchode do krajiny postavil oltár a kde mu Boh prvýkrát dal zasľúbenie krajiny (1Moj 12,7). Teraz, keď sa naplnili zasľúbenia dané Abrahámovi, Izrael obnovuje zmluvu s Bohom práve na tom mieste, kde zaznelo prvé zasľúbenie. Výzva Jozuu pripomína Jákobove slová „teraz odstráňte cudzích bohov, ktorých máte medzi sebou“ (Joz 24,23; porovnaj s 1Moj 35,2–4). Samotné miesto, kde sa udalosť obnovy zmluvy odohráva, je výzvou prejaviť Hospodinovi úplnú lojalitu a odmietnuť všetkých ostatných „bohov“.

`Prečítaj si Joz 24,1–13. Čo je hlavným cieľom Božieho posolstva Izraelu?`

Boh je hlavným subjektom toho, čo sa v minulosti udialo: „vyviedol som“ (v. 3 a 5), „previedol som“ (v. 3), „dal som“ (v. 3 a 4), „poslal som“ (v. 5), „trestal som“ (v. 5) a podobne. Izrael nie je hlavným protagonistom príbehu, je skôr jeho objektom. Je to Boh, kto stvoril Izrael. Keby Boh nezasiahol do života Abraháma, Izraeliti by slúžili tým istým pohanským modlám. Existencia Izraela ako národa nie je zásluhou žiadneho z jeho patriarchov, ale výlučným dielom Božej milosti. Skutočnosť, že Izraeliti ovládli Kanaán, nie je dôvodom na chvastanie sa, ale prvotnou príčinou, prečo majú slúžiť Bohu.

Hospodinova reč obsahuje päťkrát zmenu medzi „vy“ a „oni“ (otcovia). Otcovia a súčasná generácia v Sícheme sa považujú za jedno. Jozua sa snaží ukázať to, čo Mojžiš potvrdil už v 5Moj 5,3, teda že Hospodin neuzavrel zmluvu len s ich otcami, ale so všetkými, ktorí sa práve teraz zhromaždili pred Bohom. Väčšina prítomných nezažila vyjdenie z Egypta. Nie „všetci“ boli na vrchu Horeb. Jozua však hovorí, že tam boli všetci. Poučenie z minulosti si potrebuje osvojiť každá nová generácia. Boh, ktorý v minulosti vykonal veľké dielo pre ich predkov, je pripravený konať aj pre dobro súčasnej generácie.

**Aplikácia**

`Ako sa v cirkvi môžeme naučiť citlivejšie vnímať zodpovednosť každého jednotlivca za to, ako sa darí celému cirkevnému spoločenstvu?`