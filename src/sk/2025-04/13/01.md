---
title:  „Vyvoľte si dnes“
date:  20/12/2025
---

### Texty na tento týždeň
Jozua 24; 1Moj 12,7; 5Moj 17,19; 5Moj 5,6; 1Kráľ 11,2.4.9; 2Tim 4,7.8

**Úvodný text**
> Ak sa vám nepáči slúžiť Hospodinovi, vyvoľte si dnes, komu chcete slúžiť: či bohom, ktorým slúžili vaši otcovia za Veľriekou, alebo bohom krajiny Amorejčanov, v ktorej bývate. Ja však i môj dom budeme slúžiť Hospodinovi. (Joz 24,15)

Posledná kapitola knihy Jozua je zasadená do kontextu obradu obnovy zmluvy, ktorú však tentoraz vedie zostarnutý vodca Izraela. Hoci nejde o samotnú zmluvu, ale skôr o správu o obrade obnovenia zmluvy, kapitola obsahuje prvky starovekých vazalských zmlúv na Blízkom východe: (1) preambula, ktorá predstavuje najvyššieho vládcu, iniciátora zmluvy; (2) historický prológ, ktorý opisuje vzťah medzi vládcom a vazalom; (3) zmluvné ustanovenia požadujúce od vazala prejavy úplnej vernosti najvyššiemu vládcovi, ktorých základom a motiváciou je vďačnosť; (4) požehnanie za poslušnosť a kliatby za porušenie zmluvy; (5) svedkovia vazalského záväzku; (6) uloženie dokumentu na budúce čítanie a (7) ratifikácia zmluvy.

Jozua je na konci svojej životnej púte a na obzore nie je za neho žiadna náhrada. Obnovenie zmluvy je pre Izraelitov pripomienkou, že ich kráľom je samotný Jahve a že ak Mu zostanú verní, budú sa tešiť Jeho ochrane. Izrael nepotrebuje ľudského kráľa. Ako teokratický národ musí mať stále na pamäti, že jeho jediným kráľom je Hospodin.

**Osnova lekcie**

V poslednej lekcii nášho štúdia otvoríme poslednú kapitolu knihy Jozua (kapitolu 24), v ktorej starnúci vodca ešte raz prehovorí a vedie obrad obnovy zmluvy, ktorý vrcholí naliehavou výzvou na rozhodnutie slúžiť Hospodinovi.

- Joz 24,1–13; 1Moj 12,7: Božie činy v minulosti a obnova zmluvy (nedeľa)
- Joz 24,14.15: Výzva na rozhodnutie a úprimné nasledovanie Boha (pondelok)
- Joz 24,16–21: Výzva slúžiť Hospodinovi (utorok)
- Joz 24,22–24: Výzva na odstráneniu cudzích bohov a na poslušnosť (streda)
- Joz 24,29–33: Jozuova smrť a výzva pre novú generáciu (štvrtok)