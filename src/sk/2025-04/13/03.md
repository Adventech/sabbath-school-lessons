---
title:  „V úprimnosti a v pravde“
date:  22/12/2025
---

> <p></p>
> <sup>14</sup>Preto sa teraz bojte Hospodina, slúžte mu úprimne a verne, odstráňte bohov, ktorým slúžili vaši otcovia za Veľriekou a v Egypte. Slúžte Hospodinovi! <sup>15</sup>Ak sa vám nepáči slúžiť Hospodinovi, vyvoľte si dnes, komu chcete slúžiť: či bohom, ktorým slúžili vaši otcovia za Veľriekou, alebo bohom krajiny Amorejčanov, v ktorej bývate. Ja však i môj dom budeme slúžiť Hospodinovi.“ (Joz 24,14.15)

**Osobné štúdium**

`Akú výzvu adresoval Jozua Izraelitom (Joz 24,14.15)? Čo znamená „slúžiť Hospodinovi úprimne a verne“ (Roh.: „v pravde“)?`

Jozuova výzva jasne vyjadruje skutočnosť, že Izrael stojí pred dôležitým rozhodnutím. Buď si prostredníctvom vernosti Stvoriteľovi zachová svoju jedinečnosť a bude žiť v zasľúbenej krajine, alebo opäť ochabne a stane sa jedným z mnohých modloslužobných národov bez jasnej identity, cieľa a poslania. Voľba je na nich.

Jozuova výzva je dvojitá: Izrael sa má báť Hospodina a má Mu slúžiť „úprimne a verne“. Báť sa Hospodina neznamená žiť v neustálom strachu a citovej neistote. Biblický koncept bátia sa Hospodina hovorí skôr o úcte a bázni, ktoré pramenia z uznania nepreniknuteľnej veľkosti, svätosti a nekonečnosti Boha na jednej strane a našej malosti, hriešnosti a konečnosti na strane druhej. „Báť sa Boha“ znamená neustále si uvedomovať veľkosť Jeho požiadaviek, uvedomovať si, že On nie je len naším nebeským Otcom, ale aj naším Božským Kráľom. Takéto uvedomenie povedie k životu v poslušnosti Bohu (3Moj 19,14; 3Moj 25,17; 5Moj 17,19; 2Kráľ 17,34). Kým „strach“ opisuje vnútorný postoj, ktorý má charakterizovať pravého Izraelitu, praktickým výsledkom úcty k Bohu je služba.

Služba, ktorá sa vyžaduje od Izraela, je charakterizovaná dvomi hebrejskými výrazmi: „v úprimnosti“ a „verne“. Prvý výraz (hebr. tamim) sa väčšinou používa ako prídavné meno na opis dokonalosti obetného zvieraťa. Druhý výraz opisujúci službu Izraela je „vernosť“ alebo „pravda“ (hebr. emet). Tento pojem vo všeobecnosti znamená stálosť a stabilitu. Zvyčajne sa vzťahuje na Boha, ktorého charakter možno opísať vernosťou prejavujúcou sa voči Izraelu.

Verný človek sa vyznačuje spoľahlivosťou a dôveryhodnosťou. Jozua teda vyzýva Izraelitov, aby prejavili rovnakú lojalitu voči Bohu, akú Boh prejavil svojmu ľudu v priebehu histórie. Nejde len o vonkajší súhlas s Jeho požiadavkami, ale o to, čo vyviera s integrity charakteru. Ich životy by mali zrkadliť vďačnosť Bohu za to, čo pre nich urobil. Podobný postoj by sme mali mať aj my dnes k Ježišovi.

**Aplikácia**

`Čo pre teba znamená slúžiť Hospodinovi „úprimne“ a „verne“? Ktoré rušivé faktory v tvojom živote ti bránia vyť úplne oddaný Bohu?`