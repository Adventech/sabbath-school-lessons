---
title:  Oslobodenie pre službu
date:  23/12/2025
---

> <p></p>
> <sup>16</sup>Ľud odpovedal: „Nech nám ani nenapadne opustiť Hospodina a slúžiť iným bohom! <sup>17</sup>Hospodin je náš Boh. On vyviedol nás a našich otcov z Egypta, z domu otroctva. Pred našimi očami urobil veľké znamenia a chránil nás po celej ceste, ktorou sme šli, i medzi všetkými národmi, cez ktoré sme prechádzali. ... <sup>19</sup>Vtedy povedal Jozua ľudu: „Nemôžete slúžiť Hospodinovi, lebo on je svätý Boh, žiarlivý Boh, ktorý vám neodpustí priestupky a hriechy. <sup>20</sup>Ak opustíte Hospodina a budete slúžiť cudzím bohom, odvráti sa a bude s vami zle zaobchádzať, zničí vás, hoci predtým s vami zaobchádzal dobre.“ <sup>21</sup>Ľud však odvetil Jozuovi: „Nie! My budeme slúžiť Hospodinovi!“ (Joz 24,16.17.19–21)

**Osobné štúdium**

Jozua ako skutočný a verný vodca rešpektuje slobodnú vôľu svojho ľudu. Zároveň túži, aby Izrael slúžil Hospodinovi zo slobodného rozhodnutia a nie z donútenia. Práve preto Jozua hovorí, že si Izraeliti „vyvolili Hospodina, aby mu slúžili“ (pozri Joz 24,22). V iných pasážach sloveso „vyvoliť si“ (bachar; tiež „vybrať si“) opisuje Jahveho vyvolenie Izraela (5Moj 7,6.7; 10,15; 14,2). A hoci Hospodin si vyvolil Izraelitov, oni Mu mohli slobodne povedať „nie“. Takéto rozhodnutie by však bolo nezmyselné a absurdné. Izrael môže povedať Bohu „áno“ a ďalej žiť, alebo sa Mu môže otočiť chrbtom a prestať existovať.

`Ako Izrael reagoval na Jozuovu výzvu (Joz 24,16–18)? Čo ho viedlo k takejto reakcii (Joz 24,19–21)?`

Vo svojej rozhodnej kladnej odpovedi Izraeliti uznávajú, že Boh patriarchov a ich otcov je teraz tiež „náš Boh“ (Joz 24,17.18), ktorému sú ochotní naplno a verne slúžiť. Po takomto nespochybniteľnom potvrdení ich lojality by sme od Jozuu očakávali slová uistenia a povzbudenia. Nie je to však tak. Dialóg medzi Jozuom a ľuďmi naberá radikálny smer, v ktorom sa zdá, že Jozua hrá rolu „diablovho advokáta“. Prechádza od rozprávania o milostivej Božej prozreteľnosti v minulosti k vyhrážaniu sa Izraelitom obrazom Boha, ktorému nie je ľahké slúžiť.

Jozua pozná nestálosť prvej generácie, ktorá podobným spôsobom sľúbila, že bude poslúchať Hospodina (2Moj 19,8; 24,3; 5Moj 5,27), no v okamihu zabudla na svoje sľuby (2. Mojžišova 32). Jozua chce teda veľmi dôrazne Izraelitov upozorniť na niekoľko skutočností. Po prvé, rozhodnutie slúžiť Bohu je vážne. Celý národ sa musí nechať viesť podľa Božieho zjavenia. Požehnania vyplývajúce z takého vedenia sú zrejmé, ale treba si naplno uvedomiť aj dôsledky neposlušnosti. Odpustenie hriechov nie je neodňateľné právo ľudstva, ale zázrak Božej milosti.

Po druhé, rozhodnutie Izraelitov slúžiť Bohu musí byť ich vlastným rozhodnutím, nie niečím, čo im vnútil ich vodca, nech by to bol hneď aj Jozua.

A po tretie, Izrael si musí uvedomiť, že ľudia nemôžu slúžiť Bohu vo vlastnej sile. Služba Bohu sa nedosahuje mechanickým dodržiavaním ustanovení zmluvy, ale osobným vzťahom so zachraňujúcim Hospodinom (porovnaj s 2Moj 20,1.2; 5Moj 5,6.7).

**Aplikácia**

`Akým spôsobom sa dnes rozhoduješ pre službu Bohu? Vedie ťa zvyk, tradícia, tlak okolia? Alebo ťa vedie osobný vzťah s Bohom? Ako si môžeš strážiť svoj záväzok, aby zostal úprimný a nebol iba reakciou na okolnosti a pocity?`