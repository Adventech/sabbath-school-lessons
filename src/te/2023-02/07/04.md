---
title:  సమీపముగా ఉన్న దేవుడు
date:   09/05/2023
---

సూర్యుని, చంద్రుని మరియు నక్షత్రాలను ఉనికిలోనికి తీసుకొని వచ్చిన సృష్టికర్తయైన దేవుని యొక్క శక్తితో ఈ భూమిని సృజించి, జీవరాసులతో దానిని నింపెను. అటువంటి దేవునికి మనమెంతో ఇష్టం. ఈ దేవుడు తన ప్రజలను ఐగుప్తు బానిసత్వము నుండి విడిపించి, వారిని అరణ్యమార్గముగుండా నడిపించి ఆకాశమునుండి వారికొరకు మన్నాను కురిపించి యెరికో గోడలు కూలిపోవుకు కారకుడుగా ఉండి ఇశ్రాయేలీయుల శత్రువులను ఓడించెను. అదే దేవుడు సమస్తమును సృష్టించుటకు అపారమైన తన శక్తిని ఉపయోగించి మన ఆత్మలను తన పక్షమున త్రిప్పుకొనుటకు ప్రయత్నించిన దుర్మార్గపు శక్తులను ఓడించెను.

`2 కొరింథి 5:17; కీర్తన 139:15-18; అపొ.కా. 17:27 మరియు కొలస్సె 1:17 చదువుడి. దేవుడు మనకు ఎంత సన్నిహితముగా ఉన్నాడో అనే విషయాన్ని గూర్చి వాక్యాలు ఏమి బోధిస్తున్నవి?`

వేదాంత శాస్త్రమును ఎరిగినటువంటి వారు దేవునికున్న సర్వోత్కృష్టమైన లేక భావాతీతమైన లక్షణమును గురించి మాట్లాడుదురు. దేవుని సృష్టి అంతటిపైన మరియు అన్నిటికన్నా ఊహకందని ఎత్తులో ఉంటాడనే ఈ భావనే ఆయన ఉనికిని గురించి వెల్లడిస్తుంది. దేవుడు సృష్టియందంతట వ్యాపితమై యుంటాడని కూడా వారు చెప్పుదురు. ఈ భావమువలననే దేవుడు మన ఈ ప్రపంచములో ఉనికిలో ఉన్నాడనియు, బైబిలు చరిత్ర ప్రకారము ఆయన క్లిష్ట పరిస్థితులలో ఆత్మీయుడుగా మనతో కలుపుకొని ఉంటాడనే నమ్మకము ఏర్పడింది. అందువలన దేవుని వాక్యము ఈ విధముగా ఆయనను గూర్చి చెప్పుచున్నది. “నేను మహోన్నతమైన పరిశుద్ధ స్థలములో నివసించువాడను. అయినను వినయము గల వారి ప్రాణమును ఉజ్జీవింపజేయుటకును, నలిగిన వారి ప్రాణము ఉజ్జీవింపజేయుటకును, వినయము గల వారి యొద్దను, దీనమనస్సు గలవారి యొద్దను నివసించుచున్నాను” (యెషయా 57:15). యేసును వెంబడించే విశ్వాసులను ఉద్దేశించి “వారియందు నేనును నాయందు నీవును ఉండుట వలన వారు సంపూర్ణులుగా చేయబడి యేకముగా ఉన్నందున నీవు నన్ను పంపితివనియు, నీవు నన్ను ప్రేమించినట్టే వారిని కూడా ప్రేమించితివనియు లోకము తెలుసుకొనినట్లు నాకు అనుగ్రహించిన మహిమను వారికి ఇచ్చితిని” (యోహాను 17:23)లో చెప్పెను. ఆయన మనతో ఎంత సన్నిహితముగా జీవిస్తున్నాడో అనే విషయము ఇంతకు మించి వివరించలేము.

దేవుడు విశ్వమంతటిని ఒక ప్రక్కనుండి మరొక ప్రక్కకు చేరుకొనగలడనియు, ప్రతివారి జీవితములోనికి ప్రవేశించగలడని చెప్పుటలో ఆయన గొప్పతనము, ఆయనకున్న శక్తిని గూర్చి వివరించుటే గొప్ప సువార్త. మనలను తిరిగి సృష్టించగలనని నూతనముగా తన స్వరూపములోనికి మార్చుకొనగలనని వాగ్దానము చేసాడు. దాని అర్ధమేమో ఆలోచించండి. కోట్లాది గేలాక్సీలను (నక్షత్ర సముదాయం) సృష్టించి, ఉనికిలో పెట్టి కాపాడుచున్న అదే దేవునిలో బ్రతుకుచున్నాము. చలించుచున్నాము. ఉనికి కలిగియున్నాము (అపొ.కా. 7:28) అంతేకాక ఆయన మనలో నూతన హృదయములను కలుగజేయుటకు పాపమునుండి శుద్ధిచేయుటకు కార్యము చేశాడు. అట్టి ప్రేమ, శక్తిగల దేవుడు, ఓదార్చగల దేవుడు మనకున్నాడనే తలంపు ఎంతో ఆదరణ కల్గిస్తుంది.

`దేవుని యొక్క శక్తి సామర్ధ్యములను అర్ధము చేసుకొని ఆయనలో ఆదరణను, నిరీక్షణను ఎట్లు పొందగలము? లేక నీ రహస్య పాపములు ఆయనకు తెలుసు కాబట్టి భయపడుచున్నావా? ఈ సందర్భంలో సువార్త నీకు ఎట్లు సమాధానము అనుగ్రహించును?`