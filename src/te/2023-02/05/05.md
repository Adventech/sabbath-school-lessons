---
title:  పరలోకము యొక్క క్షణ దర్శనము
date:   26/04/2023
---

ప్రకటన 4లో యోహాను పరలోకములో తెరవబడిన ద్వారము గుండాలోనికి ప్రవేశించుటకు ఆహ్వానించబడ్డాడు “ఇక్కడికి ఎక్కిరమ్ము. ఇక మీదట జరగవలసిన వాటిని నీకు కనుపరచెదననెను” (ప్రకటన 4:1). తెరవబడిన తలుపులో నుండి పరలోకపు గుడారములోనికి చూడమని యేసు యోహానును ఆహ్వానించెను. అక్కడ మంచి చెడులకు మధ్య జరుగుచున్న మహా సంఘర్షణ దృశ్యాలను చూడమని చెప్పెను. మనము కూడా యోహానుతో కలిసి తెరవబడిన ఆ ద్వారములో నుండి శాశ్వతమైన రక్షణ ప్రణాళిక యొక్క క్షణ దర్శనమును చూడవచ్చును. పరలోకము యొక్క దివ్యమైన న్యాయస్థానములో ఏవిషయాలైతే పరిష్కరింపబడుచున్నవో వాటికి మనమే సాక్షులముగా ఉంటాము. మన కనులకు మంచికి చెడుకు మధ్య జరుగుచున్న మహా సంఘర్షణలోని ప్రాథమిక అంశాలు కనిపిస్తాయి.

`ప్రకటన 4:2-4 చదువుడి. ఈ వాక్యాలలో ఉన్న విషయాలు దానియేలు 7లో తీర్పు దృశ్యములోను కనిపిస్తాయి?`

మనము గమనిస్తే అది ఒక సింహాసనమునకు చెందిన దృశ్యము. పరలోకపు దూతల సమూహము మధ్య తండ్రియైన దేవుడు ఆ సింహాసనము మీద కూర్చుంటాడు. దేవుని యొక్క తీర్పులకు సూచనగా అక్కడ ఉరుములు మెరుపులు వస్తాయి. ప్రకటన 4:4 ప్రకారము ఆ సింహాసనము చుట్టూ 24గురు పెద్దలు కూడా ఉన్నట్లు చూస్తున్నాము.

ఈ 24 మంది పెద్దలు ఎవరు? పురాతన ఇశ్రాయేలులో లేవీయులు యాజకత్వములో 24 విభాగములున్నవి. ఈ యాజకులు దేవుని యెదుట ప్రజలకు బదులుగ వ్యవహరించేవారు. నూతన నిబంధన విశ్వాసులు “ఏర్పరచబడిన వంశమును రాజులైన యాజక సమూహము” అని పేతురు వారిని పిలిచాడు. (1 పేతురు 2:9) ఒక దినమున విమోచింపబడినవారు దేవుని సింహాసనము చుట్టూ ఆనందిస్తూ ఉండే సమూహమునకు బదులుగా లేక వారికి ప్రతినిధులుగా ఈ 24 మంది పెద్దలు ఉండి ఉంటారు. లేక క్రీస్తు యొక్క పునరుత్థానము సమయములో కొందరు పునరుత్తానులై ఆయనతో కలిసి పరలోకానికి ఎత్తబడిన వారికి ప్రతినిధులై యుండవచ్చును. (మత్తయి 27:52; ఎఫెసి 4:7,8).

ఏవిధముగా చూచినను ఇదొక శుభవార్తే. భూమి మీద నుండి విమోచింపబడిన వారు కొందరు దేవుని యొక్క సింహాసనము చుట్టూ ఉన్నారు. మనము శోధనలను ఎదుర్కొనినట్లే వారును శోధనలను ఎదుర్కొన్నారు. క్రీస్తు యొక్క కృప ద్వారా, పరిశుద్ధాత్మ శక్తివలన వారు శోధనలను జయించారు. వారి పాపాలు కడిగి శుద్ధి చేయబడినవి అనుటకు సూచనగా వారు క్రీస్తు యొక్క తెల్లని నీతి వస్త్రములను ధరించుకున్నారు. వారు పరలోకము యొక్క రాజవంశమునకు చెందిన విశ్వాసముతో నిండిన విశ్వాసులైయుండి దురాత్మతో చేసిన యుద్ధములో విజయశీలురయ్యారనుటకు గుర్తుగా వారి శిరస్సులపై ఒక బంగారు కిరీటము ధరించారు.

పరలోకములో దేవుడు ఆసీనుడైయున్న సింహాసనమును చూస్తున్నాం. ఆ సింహాసనము చుట్టూ పరలోకపు దూతల సమూహము చేరుకొని పాటలు పాడుచు స్తుతి యాగమును అంతకంతకు బిగ్గరగా “ప్రభువా మా దేవా నీవు సమస్తమును సృష్టించితివి నీ చిత్తమును బట్టి అవి యుండెను. దానిని బట్టియే సృష్టింపబడెను గనుక నీవే మహిమ ఘనత ప్రభావములు పొంద నర్హుడవని చెప్పుచు స్తుతించుచున్నారు (ప్రకటన 4:11).