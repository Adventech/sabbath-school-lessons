---
title:  యేసు యోగ్యుడు
date:   27/04/2023
---

ప్రకటన 5:1-3లో మరొకసారి సింహసనము నొకటి చూస్తున్నాము. రెండు ప్రక్కల వ్రాయబడియున్న ఒక కాగితపు చుట్టను ఇక్కడ పరిచయము చేసారు. దేవుని ముద్రతో అది ముద్రింపబడింది. ఆ కాగితపు చుట్ట పరలోకమందున్న వారిలో గాని లేక భూమి మీద ఉన్న వారిలో గాని ఎవరును తెరువలేకపోయారు. పరలోకపు జీవులు వణుకుచున్నవి. ఆ సమస్య చాలా తీవ్రమైనది.

భూమి యొక్క కడవరి తీర్పులో మానవులకు ప్రతినిధిగా ఏ ఒక్క దేవదూత ప్రాతినిధ్యము వహించలేడు. ఆ గ్రంథమును ఎవరూ తెరవలేకపోతున్నారని యోహాను దుఃఖించుచున్నాడు. అంతట భూమి నుండి విమోచింపబడిన వారిలో ఒకడు అనగా ఆ పెద్దలలో ఒకడు హృదయములో కృంగిపోయి ఉన్న యోహానుతో ప్రోత్సాహకరమైన మాటలు మాట్లాడుచు దేవుని గొఱ్ఱపిల్లయైన యేసు ఆ కాగితపు గ్రంథమును విప్పుటకు యోగ్యుడు అని చెప్పెను.

ప్రకటన 5:5లో యోహాను పాప సమస్యకు అంతిమ జవాబును చూస్తున్నాడు. ఇక్కడ దేవుని సింహాసనము నుండి వెలువడే చివరి తీర్పు నుండి మేలులు పొందే మార్గమును వయస్సు మళ్ళిన ప్రవక్త తెలుసుకున్నాడు.

అంతట పెద్దలలో ఒకడు యోహానుకు ఈ విధముగా చెప్పాడు.

“ఏడవకుము. ఇదిగో దావీదుకు చిగురైన యూదా గోత్రపు సింహము ఏడు ముద్రలను తీసి ఆ గ్రంథమును విప్పుటకై జయము పొందెననియు, వధింపబడినట్లుండిన గొట్టెపిల్ల నిలిచియుండుట చూచెను” (ప్రకటన 5:5,6).

`ప్రకటన 5:8-12 చదువుడి. తీర్పు గ్రంథమును విప్పుటకు, మనలను విమోచిం చుటకు యేసు యోగ్యుడని ప్రకటించగానే పరలోకమంతయు ఏవిధంగా జవాబిచ్చెను.`

మానవజాతినంతటిని రక్షించుటకు వీలుగా దేవుని గొఱ్ఱపిల్లయైన యేసు తన ప్రాణమును బలియాగముగా అర్పించుట వలన ఆ తీర్పు గ్రంథమును తీసుకొని దానిని తెరచెను. అత్యానందకరమైన రీతిలో స్తుతులు చెల్లించిరి. సాతాను శోధనలపై యేసు యొక్క విజయము, కల్వరి సిలువపై ఆయన యొక్క మరణము పునరుత్థానము, ప్రధాన యాజకుని పరిచర్య, వీటన్నిటిని బట్టి ఎవరైతే విశ్వాసము ద్వారా ఆయన కృపను బట్టి రక్షకునిగా అంగీకరిస్తారో అట్టి వారికి ఆయన రక్షణను అనుగ్రహిస్తాడు. దేవుని ప్రజలకు తీర్పును గూర్చిన వర్తమానము శుభప్రదమైన వార్తయైయున్నది. పాపము యొక్క పాలనకు అంతమని తీర్పు ప్రకటించుటయే కాదు, దేవుని ప్రజలందరు పాపపు శిక్ష నుండి విమోచింపబడుదురు.

దీనికి మించిన ప్రోత్సాహకరమైన విషయమేమైనా ఉంటుందా? తీర్పులో యేసు మనకొరకు నిలబడును. ఆయన పరిపూర్ణమైన మరియు నీతివంతమైన జీవితము మనలను కప్పును. మనలను నూతన పర్చుటకు ఆయన నీతి మన అంతరములో పనిచేయును. ఆయన కృప మనలను క్షమించును. మార్పు చేయును. దేవునికి ఇష్టమైన జీవితమును జీవించుటకు ఆయన మనలను శక్తిమంతులనుగా చేయును.

మనము భయపడనవసరములేదు. తీర్పు సమయములో యేసు మన కొరకు నిలబడతాడు. ఆ సమయములో దుష్టశక్తులు అపజయము పొందుతాయి. దేవుని ప్రజలకు అనుకూలముగా తీర్పు తీర్చబడుతుంది (దాని 7:22). తీర్పు మనమెంత చెడ్డవారమో అని తెలుసుకొనుటకు కాదు గాని దేవుడు ఎంత మంచివాడో అని బయలుపర్చుచు తీర్పు తీర్చబడుతుంది.

`తీర్పులో మనకు అనుగ్రహించబడిన గొప్ప నిరీక్షణను గూర్చి చర్చించండి. యేసు మనకు బదులుగా ఉండుటయే మనకు గొప్ప నిరీక్షణ. ఎందువలన?`