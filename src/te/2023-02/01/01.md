---
title:  యేసు గెలుచును - సాతాను ఓడిపోవును
date:   25/03/2023
---

### ఈ వారమునకు చదువ వలసిన వాక్యాలు
ప్రకటన 12; ఎఫెసి 5:25-27, 32; ఫిలిప్పీ 3:9; దాని 7:25; యెష 14:12-14; ప్రక 13:14-17.

> <p>కంఠతవచనం</p>
> “అందుచేత ఆ ఘట సర్పము ఆగ్రహము తెచ్చుకొని, దేవుని ఆజ్ఞలు గైకొనుచు యేసును గూర్చి సాక్ష్యమిచ్చుచు ఉన్నవారైన ఆమె సంతానములో శేషించిన వారితో యుద్ధము చేయుటకై బయలు వెడలి సముద్ర తీరమున నిలిచెను” (ప్రకటన 12:17).

"సంఖ్యలో ఇతరులను అధిగమించిన" అనే పుస్తకములో కోరాక్ ఒబ్రియన్ చరిత్రలో సంభవించిన నమ్మశక్యము కాని యుద్ధ వృత్తాంతములను గూర్చి వివరిస్తూ తక్కువ సంఖ్య కలిగిన సిపాయిలకన్నా, ఎక్కువ సంఖ్య కలిగిన సిపాయిలతో పోరాడి ఆశ్చర్యకరమైన విజయాలను ఏవిధంగా సాధించారో వివరించాడు. హనీబ్లి అనే సైన్యాధికారి కార్తేజి అనే పట్టణం నుండి తన 55 వేల సైనికులను వెంట బెట్టుకొని 80 వేల మంది బలమైన సైనికులు గల మరియు జయింపశక్యముగాని రోమా సైన్యముతో యుద్ధము చేసి వారిని ఓడించాడు. ఘనుడైన అలెగ్జాండరు తన బలమైన గ్రీకు సైన్యముతో ఎంతో గొప్ప బలమైన పర్షియా సామ్రాజ్యమును ఓడించాడు. ఇటువంటి విషయాలెన్నో ఆ పుస్తకములో వ్రాయబడినవి.

మనము కూడా ఒక కపట శత్రువుతో జీవ-మరణ పోరాటములో మునిగియున్నాము. కొన్ని వింతైన పరిస్థితులకు వ్యతిరేకముగాను, సంఖ్యాపరముగా మనకన్నా ఎన్నో రెట్లు హెచ్చుగా ఉన్న శక్తులతో పోరాడుచున్నాము. అధిగమించలేనట్లు దుష్ట శక్తులు కనిపిస్తున్నవి. కొంత నష్టము కలుగుచున్నట్లు కనిపిస్తుంది. అపజయము తప్పదేమో అన్నట్లుగా పరిస్థితులున్నవి. గెలుపు అన్నది మనకు దరిదాపులలో కనిపించుట లేదు. మానవ దృక్పథంలో పరిస్థితులను చూస్తే సాతాను శక్తులు మనలను ఓడిస్తాయేమో అని అన్పిస్తుంది.

అయితే దేవునికి వందనములు. సంఖ్యాపరముగా ఇతరులు మనలను అధిగమించినా, మానవులముగా మాట్లాడుకుంటే పరిస్థితులు మనకు వ్యతిరేకముగా ఉన్నట్లు కనిపించినా, సాతానుడు మన మీద అనైతికముగా దాడులు చేసినను యేసు ద్వారా చివరికి విజయము పొందుదుము. యేసు గెలుచును. సాతాను ఓడిపోవును అనునది బైబిలు యొక్క చివరిపుస్తకమైన ప్రకటన గ్రంథము యొక్క ముఖ్య సారాంశమైయున్నది. ఆ పోరాటము యొక్క రూపురేఖలు 12వ అధ్యాయములో పేర్కొనబడినవి. ఈ ప్రాముఖ్యమైన అంశమును గూర్చి మనము ఈ వారం చదువబోవుచున్నాము. ఈ 12వ అధ్యాయమును చదువుట ద్వారా ప్రకటన 14వ అధ్యాయము మరియు త్రిదూత వర్తమానములను అర్ధము చేసుకొనుటకు మంచి అవకాశం లభించినట్లవుతుంది.

_ఏప్రిల్ 1, సబ్బాతు దినమున ఈ వారము యొక్క పాఠమును చదువుటకు సిద్ధపడుడి._