---
title:  పరలోకమందు జరిగిన యుద్ధము
date:   26/03/2023
---

ప్రకటన 12 ఒక క్రమమైన పద్దతిలో ఆసక్తిని రేకెత్తించే సంఘటనల గూర్చి వివరించుచున్నది. మంచిచెడుల మధ్య జరుగుచున్న సంఘర్షణ పరలోకములో మొదలైనది కాని, అది భూమి మీద అంతము కాబోతుంది. ఈ సంఘటనలు పరలోకములో సాతాను చేసిన తిరుగుబాటుతో ఆరంభమై కడవరి దినములలో దేవుని ప్రజల మీద అతడు చేసే దుర్మార్గపు దాడులను గూర్చి వివరించనైయుంది.

`ప్రకటన 12:7-9 చదువుడి. ఈ వాక్యాలు మంచి చెడుల మధ్య సంభవించిన విశ్వ సంఘర్షణను గూర్చి వివరించుచున్నవి. పరలోకములోనే ఇటువంటి సంఘటన సంభవించడము ఎట్లు సాధ్యమైనది. స్వేచ్ఛాచిత్తము మరియు స్వేచ్ఛా నిర్ణయాధికారమును గూర్చి ఈ వాక్యములు ఏమి వివరించుచున్నవి?`

పరలోకములోను మరియు భూమి మీద దేవుని పరిపాలనలో ఎన్నుకొనే స్వేచ్ఛ కలిగియుండుట ఒక ప్రాథమిక మూలసూత్రము. పరలోకంలో గాని భూమి మీద గాని దేవుడు యంత్రాలవలె పనిచేసే మర మనుషులను సృష్టించలేదు. మానవులమైన మనలను దేవుడు తన స్వరూపమందు సృజించెను. అందుచే నీతిప్రదమగు నిర్ణయాలు తీసుకొనే సామర్ధ్యము కలిగియున్నాము.

ప్రేమించే స్వభావము కలిగియుండుటకు సమీపముగా స్వేచ్ఛా నిర్ణయాధికారము ఉంది. అది మనలో నుండి తీసివేసినచో ప్రేమించే స్వభావమును నాశనము చేసినట్లవుతుంది. ఎందుచేతనంటే ప్రేమ ఎన్నడూ బలవంతము చేయదు. స్వేచ్ఛా చిత్తము ప్రేమను తెలియపరుస్తుంది. పరలోకములో ప్రతి దేవదూత దేవుని యొక్క ప్రేమకు అనుకూలముగా ప్రత్యుత్తరమిచ్చుటకు గర్వముతోను అహంకారముతోను లేక స్వార్ధముతో ఆయన నుండి దూరముగా తొలగిపోవుటకు స్వేచ్ఛ నిర్ణయాధికారమివ్వబడెను. ప్రేమ విషయమై శాశ్వత కాలము నిలిచియుండు నిర్ణయమును పరలోక దూతలు ఎదుర్కొనట్లే భూమి మీద మనము కూడా కడవరి సంఘర్షణ విషయమై స్వేచ్ఛ నిర్ణయాన్ని తీసుకొనవలసియున్నామని ప్రకటన గ్రంథము వివరిస్తుంది.

మహా సంఘర్షణ విషయములో ఉదాసీనంగా వ్యవహరించుటకు అవకాశం ఎన్నటికి లేదు. (లూకా 11:23) భూమి మీద జరుగు చివరి యుద్దములో అట్టి స్థితి కలిగియుండుటకు అవకాశం లేదు. ప్రతిదూత యేసు పక్షాన లేక సాతాను పక్షాన ఉండుటకు ఏవిధంగానైతే వారి స్వేచ్ఛా నిర్ణయాన్ని తెలియజేసారో అట్లే మానవాళంతా వారి నిర్ణయాన్ని ముఖ్యంగా ఈ లోక చరిత్ర అంతిమ సంక్షోభ సమయమున తెలియపర్చవలసియుంది.

అయితే ఈ మహా సంఘర్షణలో క్రీస్తు విజయశీలుడై, ఆయన పక్షాన నిల్చిన వారిని కూడా విజయపథంలోకి నడుపును అనునది ప్రకటన 12లో అద్భుతమైన శుభవార్త. యుద్ధములో గెలుపు తథ్యమని ముందుగానే తెలిసిన పక్షమువైపు నిల్చుట ఎంత భాగ్యము.

`మనకివ్వబడిన స్వేచ్ఛ, నిర్ణయాధికారము యేసును సిలువ పైకి నడిపిస్తాయని తెలిసినను అవి ఆయన కెంత పవిత్రమో ఆలోచించుడి (2తిమోతి 1:9) దీనిని బట్టి మనకివ్వబడిన ఆ విలువైన వరాన్ని ఎట్లు వినియోగించుకొనాలి?`