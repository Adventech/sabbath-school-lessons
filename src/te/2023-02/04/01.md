---
title:  దేవునికి భయపడి ఆయనను మహిమపరచుడి
date:   15/04/2023
---

### ఈ వారమునకు చదువ వలసిన వచనములు
ప్రకటన 14; ఆది 22:12; ప్రసంగి 12:13, 14; కొలస్సె 3:1,2; హెబ్రీ 12:1,2; 1కొరింథి 3:16,17.

> <p>కంఠతవచనం</p>
>“దేవుని ఆజ్ఞలను యేసును గూర్చిన విశ్వాసమును గైకొనుచున్న పరిశుద్ధుల ఓర్పు ఇందులో కనబడును" (ప్రకటన 14:12).

కడవరి కాలమును గూర్చి డానిష్ దేశానికి చెందిన రచయిత సోరెన్ కిర్కి గార్డు ఒక ఉపమానము చెప్పాడు.

ఒక పెద్ద నాటక ప్రదర్శనశాల వెనుక భాగమున మంటలు చెలరేగాయి. అప్పటికి అక్కడ జరుగుచున్న నాటక ప్రదర్శనలో పాత్ర పోషించుచున్న ఒక హాస్యగాడు ముందుకు వచ్చి నాటకమును వీక్షించుచున్న ప్రేక్షకులను అగ్ని ప్రమాదమును గూర్చి హెచ్చరిస్తూ “ఈ స్థలము కాలిపోతుంది. వెలుపలికి వెళ్ళిపోండి" అని బిగ్గరగా చెప్పెను. ఆ హెచ్చరికను విన్న ప్రేక్షకులు అది నాటకములో ఒక భాగమని ఆ హాస్యగాడు పరిహాసము చేస్తున్నాడని భావించి చప్పట్లు కొడుతూ అతనిని మెచ్చుకున్నారు. వెళ్ళిపోండి, వెళ్ళిపోండి అని హాస్యగాడు మరొకసారి హెచ్చరించాడు. అయితే అతడు ఎంతగట్టిగా హెచ్చరిస్తుంటే అంతకన్నా ఎక్కువ శబ్దముతో ప్రేక్షకులు వాడిని మెచ్చుకుంటున్నారు. ప్రపంచము త్వరలో అంతము కాబోతుందని కిర్కి గార్డు హెచ్చరిస్తుంటే అదొక పెద్ద హాస్యమనుకొని ఎవరూ నమ్ముటలేదు. లోకము యొక్క పరిస్థితి నేడు ఆవిధముగా ఉన్నది.

లోకము యొక్క అంతము మరియు అంతమునకు నడిపించుచున్న సంఘటనలు మనము అనుకుంటున్నట్లు హాస్యము కాదు. జలప్రళయము వచ్చినప్పటి నుండి లోకము ఎంతో తీవ్రమైన ఆపత్కాలమును ఎదుర్కొనుచున్నది. అంతమును గూర్చి పేతురు మాట్లాడుతూ తానే స్వయముగా జలప్రళయమును గూర్చిన వృత్తాంతమును తీసుకొని అది అంతమునకు చిహ్నమని హెచ్చరించాడు. “అయితే ప్రభువు దినము దొంగ వచ్చినట్లు వచ్చును. ఆ దినమున ఆకాశములు మహా ధ్వనితో గతించిపోవును. పంచభూతములు మిక్కుటమైన వేండ్రముతో లయమైపోవును. భూమియు దాని మీదనున్న కృత్యములును కాలిపోవును” (2 పేతురు 3:10).

రాబోవు సంఘటన గూర్చి హెచ్చరింపబడినవారముగా, దానికొరకు ఇప్పుడు సిద్దపడియుండవలెను.

_ఏప్రిల్ 22, సబ్బాతు దినమున ఈ వారము యొక్క సబ్బాతుబడి పాఠమును చదువుటకు సిద్ధపడవలెను._