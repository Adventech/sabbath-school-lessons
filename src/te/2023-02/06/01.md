---
title:  ఆయన తీర్పు తీర్చు గడియ
date:   29/04/2023
---

### ఈ వారమునకు చదువ వలసిన వచనములు
దానియేలు 8; దానియేలు 8:9; ఎజ్రా 7; మత్తయి 3:13-17; రోమా 5:6-9; మార్కు 15:38; లేవీ 16:16.

> <p>కంఠతవచనం</p>
>“మరియు మీరు కాలము నెరిగి, నిద్ర మేలుకొనువేళయైనదని తెలిసికొని ఆలాగు చేయుడి. మనము విశ్వాసులమైనప్పటి కంటే ఇప్పుడు, రక్షణ మనకు మరి సమీపముగా ఉన్నది. రాత్రి చాలా గడిచి పగలు సమీపముగా ఉన్నది గనుక మనము అంధకారక్రియలను విసర్జించి తేజస్సంబంధమైన యుద్దోపకరణములు ధరించుకొందుము” (రోమా 13:11,12).

అనేక సంవత్సరముల క్రితం నేషనల్ జియోగ్రాఫిక్ మాసపత్రిక అమెరికా దేశములోని ఎల్లోస్టోన్ నేషనల్ పార్కు అడవిలో సంభవించిన ఒక అగ్ని ప్రమాదమును గూర్చి వివరించింది. అగ్ని ప్రమాదము అదుపులోనికి రాగానే జరిగిన నష్టమును అంచనా వేయుటకు అడవి అధికారులు ఒక పర్వతమెక్కి పరిశీలిస్తుండగా, ఒక అధికారికి కాలిపోయిన పక్షి ఆనవాళ్ళు చెట్టు అడుగుభాగాన కన్పించాయి. ఆ దృశ్యాన్ని చూసిన అధికారి ఒక కర్రతో దానిని అటూ ఇటూ కదిపాడు.

చనిపోయిన ఆ పక్షిని కర్రతో కదిపినప్పుడు, మూడు చిన్న పిల్ల పక్షులు మరణించిన తల్లి రెక్కలచాటు నుండి బయటకు వచ్చాయి. రాబోయే ప్రమాదాన్ని ముందుగానే పసిగట్టిన ఆ తల్లి పక్షి తన పిల్ల పక్షులను చెట్టు మొదలుకు చేర్చి ఆమె రెక్కల క్రిందకు వాటిని చేర్చుకున్నది. ఆ తల్లి పక్షి ప్రమాద స్థలము నుండి క్షేమకరమైన చోటుకు ఎగిరిపోయి ఉండవచ్చును. అయితే తన పిల్లపక్షులను విడిచి పెట్టి ఎగిరిపోవుటకు నిరాకరించింది. క్రీస్తునందు విశ్వాసి ఎంత క్షేమంగా ఉంటాడో అనుదానికి ఇదొక నిదర్శనము.

దేవుని తీర్పు యొక్క అగ్నిజ్వాలలు మండుతూ ఆయన మీదే కల్వరి యొద్ద పడ్డాయి. మరియు క్రీస్తునందున్న వారందరు క్షేమముగా చిరకాలము ఆయన రెక్కల క్రింద భద్రపర్చబడినారు. సిలువ యొద్ద నేరము చేసిన ముద్దాయి వలె శిక్ష అనుభవించాడు. అట్లు ఆయన చేయుట వలన మనము పరలోక రాజ్యము యొక్క పౌరులముగా నీతిమంతులుగా తీర్చబడుదుము. శాశ్వతముగా మనము నశించిపోకుండా అనగా అక్షరార్ధముగాను లేక సాదృశ్యముగాను శిక్ష నుండి విడుదల పొందులాగున ఆయన నేరస్తుడుగా శిక్షను అనుభవించెను.

_మే 6, సబ్బాతు దినమున ఈ వారం పాఠమును చదువుకొనుటకు సిద్దపడుడి._