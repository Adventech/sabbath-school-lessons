---
title:  మృగము యొక్క ముద్ర
date:   14/06/2023
---

`ప్రకటన 14:9; 14:12తో పోల్చి చదువుడి. మృగము యొక్క ముద్ర ఎక్కడ వేయబడును? (ద్వితియో 6:8; 11:18 చూడుడి) ఆ ముద్రను పొందిన వారి నుండి దేవుని ప్రజలను ఏ రెండు లక్షణాల ద్వారా కనుగొనవచ్చును?`

ఒక గుంపు ప్రజలు మృగమును ఆరాధిస్తారు. మరొక గుంపు వారు దేవుని ఆజ్ఞలను (మృగము యొక్క అధికారము 4వ ఆజ్ఞను మార్చాలనుకున్నది. అనగా నాల్గవ ఆజ్ఞతో సహా గైకొనుచు యేసును గూర్చిన విశ్వాసమును కలిగియుంటారు. ఈ రెండు గుంపుల మధ్య అదే తేడా. సముద్రములో నుండి, భూమి మీద నుండి వచ్చిన మృగముల సహాయముతో ఆరాధనకు కేంద్ర బిందువైన సబ్బాతును మార్చివేస్తూ దాని మీద దాడిచేయుచు, దేవుని యొక్క అధికారము విలువను తగ్గిస్తూ సాతానుడు ప్రయత్నిస్తాడు. మృగము యొక్క ముద్రను నొసటి మీద గాని చేతి మీద గాని వేయబడును. నొసలు మనసుకు చిహ్నముగా ఉన్నది. ఆ మనస్సులోనే మనస్సాక్షి, వివేకము మరియు అభిప్రాయమును తెచ్చే సామర్ధ్యము ఉంటాయి. అదేవిధముగా “చేయి” చలనమునకు మరియు కార్యములకు చిహ్నముగా ఉన్నది.

మనము ఊహించిన దానికన్నా ముందుగానే ఒకరోజు రాబోతుంది. అప్పుడు మతస్వాతంత్ర్యమును లేక మతస్వేచ్ఛను తీసివేయుటకు శాసనాలు చేయబడును. అట్టి సమయములో ఎవరైతే వారి మనస్సాక్షి ప్రకారము దేవుని వాక్యమును అనుసరించుచు నిజ సబ్బాతును గైకొనాలనుకునే వారిని ఐకమత్యమును వ్యతిరేకిస్తున్నారనియు వారు సమాజము యొక్క మంచిని, మేలును కోరుకొనుటలేదని నిందిస్తారు.

“ఎందరైతే బైబిలు సబ్బాతును గౌరవిస్తారో అట్టివారు చట్టమునకు క్రమమునకు వ్యతిరేకులనియు సమాజము అన్వేషించిన నైతిక విలువలను మీరుతున్నారనియు, అవినీతికి పాల్పడుతున్నారనియు, అరాజకమును ప్రేరేపిస్తున్నారనియు, భూమి మీదకు దేవుని యొక్క తీర్పులు వచ్చే విధముగా ప్రవర్తిస్తున్నారనియు, వారిని బహిరంగంగా తప్పుపట్టి ఆక్షేపిస్తారు. మనస్సాక్షి ప్రకారము జీవించుటకు మొండితనమని, పంతమని, అధికార ఉల్లంఘనని దూషిస్తారు. ప్రభుత్వం యెడల వారికి కోపముందని నేరారోపణ చేస్తారు” -ఎలెన్ జి వైట్, మహా సంఘర్షణ, పుట 592.

“ఆదివారము నాడు ఆరాధన చేయాలనునది, వారి మత గురువులకున్న అధికారమునకు చిహ్నమని రోమా సంఘము ప్రకటించింది. అవును ఆవిధముగా మార్పు చేసిన చర్యను వారే చేసినట్లు కథోలిక్ సంఘము ప్రకటిస్తుంది. మతపరమైన విషయాలలో వారు తీసుకున్న చర్యలు వారి మతగురువులకున్న అధికారమునకు చిహ్నమని ప్రకటించుచున్నది” ది అమెరికన్ కథోలిక్ త్రిమాస పత్రిక జనవరి 1883.

భవిష్యత్తులో అంతర్జాతీయముగా ఉద్రిక్త పరిస్థితులు ఏర్పడినప్పుడు మన ప్రపంచము రాజకీయముగాను, సామాజికముగా, మతపరముగాను, నైతికముగాను మార్పు సంభవించి, ఆదివారమునాడు ఆరాధన జరుపుకోవాలి అనే చట్టమును బలవంతముగా అమలు చేయబడుతుంది. అప్పుడు అది "మృగము యొక్క ముద్ర” అని పిలువబడుతుంది. ఇవన్నియు ఏ రీతిగా సంభవిస్తాయో అనే విషయములో మనకు వివరణను ఇవ్వలేదు. పరిశుద్ధ లేఖనాలు ఈ అంశమును గూర్చి విశాల దృక్పథములో వివరిస్తుంది గాని మృగమును ఆరాధించుట లేక సృష్టికర్తను ఆరాధించుట అనే అంశము మహా సంఘర్షణ తుది ఘట్టానికి చేరుకుంటుందని లేఖనాల్లో పొందుపర్చబడింది. ఈ విషయాలన్నింటిలో ఏడవదిన సబ్బాతు కేంద్ర బిందువు పాత్ర పోషించును.

`మానవజాతి అంతా దేవుని పక్షాన ఉండాలా లేక సాతాను పక్షాన ఉండాలా అనే విషయములో ఎప్పుడూ రెండుగా చీలి ఉండుటకు కారణమేమిటి? మనము ఏ పక్షాన ఉన్నామని మనకు ఎట్లు తెలుస్తుంది?`