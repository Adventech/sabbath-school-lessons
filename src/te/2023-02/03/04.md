---
title:  కృప యొక్క వృత్తాంతము
date:   11/04/2023
---

త్రిదూత వర్తమానములు కృపను గూర్చిన వృత్తాంతమైయున్నది. అవి మన యెడల రక్షకుడు చూపిస్తున్న అపరిమితమైన ప్రేమకు సంబంధించిన వృత్తాంతమై ఉన్నది. మనలో ఒక్కరు కూడా నశించిపోవడం ఆయనకు ఇష్టము లేక చివరికి ఆయన నరకమును సహితము అనుభవించాడు. అది హద్దులేని లోతుందని, తెలుసుకొన శక్యము కాని, శాశ్వతమైన అంతము లేని అపారమైన ప్రేమను సూచించుచున్నది.

దేవుడు ఏవిషయములోను సిద్ధపడకుండా ఉన్న స్థితిలో పట్టుబడడు. మానవుల యొక్క నిర్ణయాలు ఆయా పరిస్థితులను బట్టి మారినను, వాటికి ఆయన అతీతుడుగా ఉంటాడు. పాపము తన వికృత రూపాన్ని చూపకముందే, మానవుడు పాపములో పడిపోయి శాశ్వతముగా పాపివలె నిలిచియుండకుండా చేయుటకు ముందుగానే దేవుడు రక్షణ ప్రణాళికను సిద్ధము చేసి మానవుని విమోచించుటకు మార్గమును ఏర్పాటు చేసెను.

`ప్రకటన 13:8 మరియు 1 పేతురు 1:18-20 చదువుడి. రక్షణ ప్రణాళికను గూర్చి ఈ వాక్యములు మనకు ఏమని బోధిస్తున్నవి?`

ప్రకటన 14:6లోని "నిత్యసువార్త" అనే పద సముదాయము భూత, వర్తమాన భవిష్యత్కాలములను గూర్చి మాట్లాడుచున్నది. నైతిక విలువలతో కూడిన నిర్ణయాలు తీసుకొనగలిగే సామర్ధ్యముతో దేవుడు మానవుని సృష్టించినపుడు, వారు నిర్లక్ష్యముగా తీర్మానాలు తీసుకుంటారని ఆయన ముందుగానే ఊహించియున్నాడు. ఆయనచేత సృష్టింపబడిన వారికి నిర్ణయాలు తీసుకునే సామర్ధ్యము కలిగియున్నప్పుడు, దేవుని యొక్క ప్రేమా స్వభావమునకు విరోధముగా వారు తిరుగుబాటు చేయగలిగే స్వేచ్చ కూడా వారికున్నదని అర్ధము. ఒకవేళ అటువంటి పరిస్థితులు తలెత్తకుండా ఉండాలంటే, స్వేచ్ఛా చిత్తము కల్గిన మానవుల స్థానములో ఆయన ఏవిధముగా నడిపిస్తే ఆవిధంగా నడిచే మర మనుష్యులను లేక రోబోట్లను సృష్టించవలసియుంది. బలవంతముగా విధేయత చూపించుకోవడం దేవుని స్వభావము కాదు. ప్రేమ ఉన్నచోట నిర్ణయాలు తీసుకొనగలిగే స్వేచ్ఛ కూడా ఉండాలి. ఒక్కసారి మానవులకు స్వేచ్ఛా నిర్ణయాలు తీసుకొనే అధికారం ఇవ్వబడినపుడు అప్పుడు నిర్ణయాలు తీసుకొనే అవకాశము అక్కడ ఉంటుంది. అందుచేత ఏదెనులో మన ఆది తల్లిదండ్రులైన ఆదామవ్వలు దేవునికి వ్యతిరేకముగా తిరుగుబాటు చేయుటకు ముందుగానే రక్షణ ప్రణాళిక ఒకటి దేవుని మనస్సులో రూపకల్పన చేయబడి యున్నది.

“సమస్తమైన అన్యజనులు విశ్వాసమునకు విధేయులగునట్లు" (రోమా 16:25) రక్షణ ప్రణాళిక అనునది యుగయుగాల నుండి దేవుని యొక్క సింహాసనమునకు పునాదిగా ఉన్న నియమాలను విశదపరచుచున్నది” -ఎలెన్ జి వైట్ యుగయుగాల ఆకాంక్ష, పుట 22.

“నిత్యసువార్త” భూతవర్తమాన కాలమును గూర్చి మాట్లాడుటయే గాక నిరీక్షణతో కూడిన భవిష్యత్తుకు కూడా ఆధారమైయున్నది. శాశ్వతముగా మనతో ఉండాలని బలమైన చిరకాలపు కోరిక కలిగిన వానిని గూర్చి అవి మాట్లాడుచున్నవి.

`ఎఫెసి 1:4 చదువుడి. “జగత్తు పునాది వేయబడకముందే” అనే వాక్య భాగమును గూర్చి ఆలోచించండి. అది మీకు ఎట్టి భావమును రేకెత్తించుచున్నది? క్రీస్తులో మీకు రక్షణ కలుగునిమిత్తము మనము ఎంపిక చేయబడితిమి అనే ఈ సత్యము మీకు ఎటువంటి ప్రోత్సాహాన్నిస్తుంది?`