---
title:  'బబులోను : విగ్రహారాధనకు కేంద్రము'
date:   25/05/2023
---

ఘనమైన బబులోను యొక్క మర్మమును గురించి ఇక్కడ స్పష్టముగా మరొక ఆధారం కనిపిస్తుంది. బబులోనీయుల ఆరాధనలో విగ్రహారాధన ముఖ్య భాగమైయున్నది.

`యిర్మియా 50:33-38 మరియు యిర్మియా 51:17, 47 చదువుడి. పురాతన బబులోను యొక్క ఆరాధనలో విగ్రహారాధనకున్న ప్రాధాన్యతను గూర్చి ఈ వాక్యములు ఏమి చెప్పుచున్నవి? దానిని గూర్చి దేవుని యొక్క జవాబు ఏమిటి?`

మాదీయ పారశీకులు బబులోనును నాశనము చేయుదురని యిర్మియా 50 మరియు 51లో ముందుగానే తెలియపర్చడమైనది. బబులోను యొక్క పతనమునకు గల కారణములలో వారు అనుసరించిన విగ్రహారాధన ఒక కారణమైయున్నది. వారి దేవతలకు ప్రతినిధులుగా వారు తయారు చేసిన కొన్ని విగ్రహములున్నవని గట్టిగా నమ్మారు. బబులోనీయుల మతాచారములో దేవతల విగ్రహాలను పూజించుట, వాటికి ఆరాధన చేయుట, వారి ఆచార కర్మ సంబంధమైన విధానములో ముఖ్య భాగము. వారు పూజించిన దేవతల విగ్రహాలు పవిత్రమైనవని వారు నమ్మిరి. ఒక రూపమిచ్చి విగ్రహముగా తయారు చేయబడిన వాటిలోను ప్రకృతి శక్తులలోను, వారి గుడులు గోపురాలలోను ఏక కాలములో వారి దేవతలు ప్రత్యక్ష మవుతాయని నమ్మిరి. విగ్రహాలను నాశనము చేసిన యెడల వాటికి దైవికమైన సేవలు చేయు ప్రజలకు కీడు సంభవిస్తుందని నమ్మారు. ఉదా: అస్సీరియా దేశపు సన్హేరీబు సైన్యము యొక్క దాడుల నుండి బబులోను యొక్క దేవత విగ్రహములను కాపాడుటకు వాటిని తీసుకొని కల్దీయుల యువ రాజైన మర్దుక్ -అప్ల ఇడిన II దక్షిణ ప్రాంతములో ఉన్న మెసపోటోమియోకు పారిపోయాడు. - జేన్ ఆర్ మెక్ ఇన్ తోష్, పురాతన మెసపోటేమియా న్యూ పర్ స్పెక్ట్విస్ (శాంతా బర్బరా సి.ఎ 2005) పుట 203.

నిర్జీవమైన ఆ విగ్రహాలను పూజించుటను బైబిలు ప్రవక్తలు ఖండించి, సజీవుడు, జీవ ప్రదాతయైన సృష్టికర్తయైన దేవుని పూజించమని ప్రోత్సహించిరి (యిర్మియా 51:15,16,19).

`నిర్గమ 20:4,6 మరియు కీర్తనలు 115:4-8 చదువుడి. విగ్రహారాధనను గురించి ఈ వాక్యములు ఏమి బోధించుచున్నవి?`

చెక్కతోను మరియు రాళ్ళతోను చెక్కబడిన విగ్రహాలను పూజించే విషయములో ఆధ్యాత్మిక బబులోను చేయుచున్న విషయాలను లోతుగా పరిశీలించిన యెడల అవి పురాతన బబులోను అనుసరించిన విగ్రహారాధనా విధానములను పోలినట్లుగా కనిపిస్తుంది. విగ్రహాలను ఆరాధించుట, గౌరవించుట, సన్మానించుట (వెనిరేషన్) అనునది పదియాజ్ఞలలో రెండవ ఆజ్ఞను ఉల్లంఘించినట్లవుతుంది. ఆ విధముగా చేయుట ద్వారా, సర్వశక్తిమంతుడైన దేవుని స్థానములో నిర్జీవమైన ఆ విగ్రహాలను పెట్టి పూజించుట అనే చర్య పరిశుద్ధాత్మ శక్తిని, ప్రభావమును మన మనస్సులలో పరిమితము చేసి నిత్యజీవమునకు సంబంధించిన దేవునిని నిర్జీవ స్థితిలోనికి మార్చివేసినట్లవుతుంది. ఈ విగ్రహారాధన అనే ఆచారమును క్రైస్తత్వములోనికి 4వ శతాబ్దములో ప్రవేశపెట్టబడెను. తద్వారా క్రైస్తవ మతమును విగ్రహారాధన చేసే ప్రజలు కూడా ఎక్కువ సంఖ్యలో అంగీకరిస్తారనే విధానము పరిచయము చేయబడినది. అయితే కొన్ని సందర్భాలలో దేవునికే చెందవలసిన పరిశుద్ధత మరియు గౌరవము ఈ విగ్రహాలకు ఆపాదించి ఆధ్యాత్మిక దిగజారుడుతనానికి చోటు కల్పించుకున్నారు కొందరు.