---
title:  వ్యభిచార మద్యము
date:   22/05/2023
---

`ప్రకటన 17:1,2, 15 మరియు ప్రకటన 18:1-4 చదువుడి. బబులోను యొక్క ప్రభావము ఎంత విరివిగా ఉన్నది?`

పతనమైపోయిన సంఘ విధానము అంతర్జాతీయముగా, విశాలముగా విస్తరించినది. తన మోసాలతో ప్రపంచము నలుమూలలో ఉన్న ప్రజలను ప్రభావితం చేసింది. " ఈ రాజ్య సువార్త భూనివాసులకు అనగా ప్రతి వంశముమునకును, ఆయా భాషలు మాట్లాడు వారికిని ప్రతి ప్రజకును లోకమందంతట ప్రకటింపబడవలెను” (ప్రకటన 14:6; మత్తయి 24:14; ప్రకటన 17:2) అని యేసు చెప్పిన ఈ మాటలకు సాతానుడు ఆగ్రహము చెంది తనకు సాధ్యమైనంత వరకు "భూనివాసులందరి” మనస్సులను మోసముతో తన వశము చేసుకొనుటకు సిద్దపడెను.

ప్రకటన 17:2లో వివరణను కొనసాగిస్తూ “భూరాజులు ఆమెతో వ్యభిచరించిరి. భూనివాసులు ఆమె వ్యభిచారమద్యములో మత్తులైరి" అనే బబులోను యొక్క మర్మమును గూర్చి వివరించబడెను. జారత్వమనగానేమిటి? అది అక్రమమైన కలయిక, పతనమైపోయిన సంఘ విధానము లోకపరమైన రాజ్య పరిపాలనతో కలిసిపోయి, సంఘ వ్యవహారాలను నడిపించుకొనును, నిజమైన సంఘ విధానములో సంఘము యేసుతో కలిసి ఒకటిగా పనిచేయును. ఆధ్యాత్మికముగా పతనమైన సంఘము శక్తి కొరకు, అధికారము కొరకు రాజకీయ నాయకుల సహాయము కోరుదురు. సంఘము జారీ చేసిన తీర్పులను, శాసనాలను అమలుపర్చుటకు లోకపరమైన రాజ్యము యొక్క సహాయమును కోరును. ప్రభుత్వమే అమలు పర్చమని తన అంగీకారమును తెలియపరుస్తుంది. సంఘమునకు యేసు శిరస్పై యుండగా ఆయన నుండి శక్తిని పొందుటకు బదులు, దానిని సమర్ధించమని, కావలసిన సహాయము అందించమని లోకసంబంధమైన రాజ్యపాలన వైపు సంఘము తిరుగుతుంది.

ప్రకటన 17:2లో పతనమైన సంఘము ఇంకా ఏమి చేస్తుందో వివరించబడింది. "భూనివాసులు ఆమె వ్యభిచారములో మత్తులైరి" అని చెప్పెను. నూతన నిబంధనలో రక్షణ నిమిత్తమై క్రీస్తు యొక్క శుద్ధమైన, కళంకము కాని రక్తమును సిలువ మీద చిందించుటను శు ద్దమైన ద్రాక్షారసమునకు చిహ్నముగా చూపబడెను. (మత్తయి 26:27 - 29) లూకా 22:20లో యేసు ఈ విధంగా చెప్పెను "ఆయన గిన్నె పట్టుకొని, ఈ గిన్నె మీ కొరకు చిందింపబడుచున్న నా రక్తము వలనైన క్రొత్త నిబంధన” అని చెప్పెను. దేవుని వాక్యము బోధిస్తున్న శుద్ధమైన నూతన ద్రాక్షారసమనబడు సువార్తను, మానవ మతనాయకులు మార్పు చేసి బోధించినపుడు ఆ వాక్యము "బబులోను యొక్క ద్రాక్షారసమునకు సాదృశ్యముగా ఉన్నది” (మత్తయి 15:9).

ఇంకా గమనిస్తే దేవుడు తన ప్రజలను బబులోను నుండి బయటకు రమ్మని పిలుస్తున్నాడు. బబులోను విధానము ఎంత చెడిపోయినా, కొంత కాలము వరకు చాలా వేగముగా ప్రపంచ నలుమూలలకు ప్రాకును. అయితే అట్టి స్థితిలో సంఘము ఉన్నప్పటికి దేవునియందు విశ్వాసులు కొందరుందురు. వారిని దేవుడు నా జనాంగమా అని పిలుస్తున్నాడు. (ప్రకటన 18:4). అదే సమయములో ఏదో ఒకనాడు అపవిత్ర పర్చబడిన ఆ సంఘవిధానము కూలును. దాని దుర్మార్గపు స్వభావమును దేవుడు ఈ విధముగా వర్ణిస్తున్నాడు. అది దయ్యములకు నివాస స్థలమును, ప్రతి అపవిత్రాత్మకు ఉనికిపట్టును. అపవిత్రమును, అసహ్యములైన ప్రతి పక్షికి ఉనికి పట్టు ఆయెను” (ప్రకటన 18:2).

`“నా ప్రజలారా” అని తన ప్రజలను బబులోను నండి వెలుపలికి రమ్మని దేవుడిచ్చే పిలుపు విషయమై త్రిదూత వర్తమానాలను ప్రకటించే వారి పాత్ర ఏమైయుంది?`