---
title:  కడవరి కాలములో సంభవించు సంక్షోభమును ఎదుర్కొనుటకు సిద్దపడుట
date:   18/06/2023
---

`1థెస్సలోని 5:1-6 చదువుడి. మానవ చరిత్ర యొక్క అంతిమ దినములను గూర్చి అపొస్తలుడైన పౌలు మనకిచ్చుచున్న మందలింపు ఏమిటి?`

థెస్సలోనిక విశ్వాసులతో పౌలు మాట్లాడుతూ క్రీస్తు యొక్క రెండవ రాకడ విషయములో వారు “మెలకువగా ఉండి మత్తులము కాక ఉందుము” అని విజ్ఞప్తి చేయుచున్నాడు. ఆ దినములలోనే పౌలు వారికి ఆవిధముగా చెప్పిన యెడల నేడు మనకు చెప్పవలసి వస్తే ఏమి చెప్పేవాడు?

“వారందరు వెలుగు సంబంధులని” (1థెస్స 5:5) ఆ దినము (క్రీస్తు రాకడ) దొంగ వలె వారి మీదికి వచ్చుటకు వారు చీకటిలో ఉన్నవారు కాదు అని వారిని గూర్చి చెప్పెను (1థెస్స 5:4). హృదయ భారముతో నమ్మకముగా ప్రార్ధించమని యేసు తన శిష్యులను అడిగినప్పుడు “మెలకువగా ఉండుడి” అనే మాటలనే ఉపయోగించాడు. (మత్తయి 24:42; 26:40,41) మెలకువగా ఉండుడి అనగా ఆధ్యాత్మికముగా జాగ్రత్తగా ఉండమని దాని భావము. మత్తులముగా ఉండకుడి అనగా జీవించుచున్న కాలము విషయమై అప్రమత్తముగా ఉంటూ ప్రధానమైన విషయాలపై మన దృష్టిని కేంద్రీకరించి ఉంచాలని పౌలు యొక్క అభిప్రాయము.

"ఆశ్చర్యకరముగాను, అకస్మాత్తుగాను ఈ లోకముపైకి రానైయున్న విషయమునకు సంబంధించి ఎవరికి సత్యము తెలుసో వారు సిద్దపడి ఉండాలి" -ఎలెన్ జి వైట్, సంఘమునకు సాక్ష్యములు, సంపుటి 8, పుట 28.

యేసు యొక్క రెండవ రాకడను గూర్చి లోకమునకు ఆశ్చర్యముగా ఉండవచ్చునేమో గాని, మనకు ఆశ్చర్యముగా ఉండనవసరములేదు. నిజముగా అది ఎప్పుడు సంభవిస్తుందో తెలియకపోయినను ఆ దినము త్వరలో రాబోవుచున్నది అనే విషయాన్ని కొంతవరకు చూడగలము. నేడైనను అది సంభవించును గనుక నేడే సిద్దముగా ఉండవలసిన దినము.

`దానియేలు 2 చదువుడి. వరుసగా రాజ్యములు రావడం, అవి గతించిపోవుట అనే విషయాలు ముందుగా ప్రవచించినట్లే ఖచ్చితముగా జరిగినవి. దీనిని బట్టి దేవుడు ఏమి సంభవిస్తుందని చెప్పాడో అవి తప్పనిసరిగా సంభవిస్తుందని మనము ఎట్లు నమ్మగలము?`

మనము ముందుగానే సిద్దపడియుండుటకు వీలుగా, కడవరి దినములలో సంభవించనైయున్న సంఘటనను గూర్చి క్రీస్తు, మనకు ముందుగానే వర్తమానాలను పంపెను. దానియేలు ప్రకటన గ్రంథములలోని ప్రవచనములతో పాటు నవీనకాలములో అనుగ్రహించబడిన ప్రవచనసార వరముతో కలిపి, దైవ సంబంధమైన పరిజ్ఞానము అనుగ్రహింపబడెను. దేవుని యొక్క వాక్యము రక్షణ చరిత్ర యొక్క రూపురేఖలను ముందుగానే తెలియపర్చెను. దేవునియందు నమ్మకముంచుటకు రుజువుగా దానియేలు 2 శక్తివంతమైన ఆచారాలను అనుగ్రహించెను.

`ఇతరులు చేయుచున్నట్లు మీరు నిద్రించక మెలకువగా ఉండుడి అని పౌలు చెప్పాడు. దీని అర్ధమేమిటి? నిద్రించుచున్నామని మనకు ఎట్లు తెలుస్తుంది?`