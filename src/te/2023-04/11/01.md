---
title:  సువార్త చేరనటువంటి వారికి సువార్త పరిచర్య భాగం-2
date:   09/12/2023
---

### ఈ వారమునకు చదువ వలసిన వాక్యములు
1రాజు 11:1-6; మత్తయి 4:23-25; మత్తయి 15:22-28; మార్కు 7:24-30; అపొ.కా.10:34,35; మత్తయి 8:10,13.

> <p>కంఠతవచనం</p>
> “అందుకు యేసు - అమ్మా నీ విశ్వాసము గొప్పది నీవు కోరినట్టే నీకు అవునుగాక అని ఆమెతో చెప్పెను. ఆ గడియలోనే ఆమె స్వస్థత నొందెను” (మత్తయి 15:28).

ప్రేమామయుడైన దేవుడు ఆది నుండి తప్పిపోయిన తన బిడ్డల కొరకు వెదకుచున్నాడు (ఆది 3:9). నేటికి ప్రేమామయుడైన ఆ దేవుడే తప్పిపోయిన వారిని వెదకుచునే యున్నాడు (ప్రకటన 14:6-12 చూడుడి). పట్టణాలలో తప్పిపోయిన వారిని గూర్చి కూడా ప్రేమామయుడు ఎంతగానో ఆశతో ఎదురుచూచుచున్నాడు. 2018లో ఐక్యరాజ్యసమితి వారు ప్రచురించిన సమాచారమును బట్టి ప్రపంచ జనాభాలో 55 శాతం మంది పట్టణ ప్రాంతములలో జీవిస్తున్నారు. ఆ సంఖ్య ఇంకా పెరిగే అవకాశమున్నది. అప్పటి వరకు లోకము మనుగడలో ఉంటే 2050 నాటికి పట్టణ జనాభా 68శాతం పెరుగుతుంది. అందుచేత మనకు వేరొక నిర్ణయాన్ని తీసుకొనే అవకాశంలేదు కాబట్టి పట్టణ ప్రాంతాలలో క్రీస్తును గూర్చిన సాక్ష్యము ఇవ్వవలసియుంది.

పట్టణ ప్రజలకు సాక్ష్యమివ్వవలసినదిగా దేవుడు యోనాను పిలిచినప్పుడు అతడు తప్పించుకొని వెళ్లిపోయినట్లు అనేకమంది దేవుని ప్రజలు ఇప్పుడు ప్రవర్తిస్తున్నారు. కారణాలు ఏమైనా కావచ్చు గాని వారికి అప్పగించబడిన బాధ్యత నుండి పారిపోతున్నారు.

“ఏలయనగా ఓర్పు వలనను, లేఖనము వలన ఆదరణ వలనను, మనకు నిరీక్షణ కలుగుటకై పూర్వమందు వ్రాయబడినవన్నియు మనకు బోధ కలుగు నిమిత్తము వ్రాయబడియున్నవి” (రోమా 15:4). ఆవిధముగా వ్రాయబడిన విషయాలలో యోనాను గూర్చి కూడా వ్రాయబడినది.

యేసు ఈ భూమి మీద ఉన్నపుడు ఇశ్రాయేలీయుల యొక్క పట్టణాలలోనే కాక, విదేశాలలో ఉన్న ప్రాంతాలలో కూడా సువార్త పరిచర్యను చేసాడు. అనగా యూదా దేశమునకు మాత్రమే కాకుండా, యూదా దేశమునకు వెలుపల వున్న దేశ ప్రజలకు మరియు తాను ఎన్నిక చేసుకొనిన ప్రజలకు సువార్త పరిచర్య చేశాడు.

ఈ వారం మనము బైబిలులో వ్రాయబడినట్లు క్రీస్తు యొక్క సువార్త పరిచర్య తూరు, సీదోను ప్రాంతముల వరకు ఏవిధముగా వ్యాపించెనో మనము చదువుకొనబోవుచున్నాము. నేటి దినములలో ఆ నియమాలను పాటించి సువార్త పరిచర్యను ఏవిధంగా చేయాలో నేర్చుకొనబోవుచున్నాము.

డిశంబరు 16, సబ్బాతు దినమున ఈ వారము యొక్క సబ్బాతుబడి పాఠమును చదువుటకు సిద్ధపడుడి.