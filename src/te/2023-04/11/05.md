---
title:  ఆమెను పంపించి వేయుము
date:   13/12/2023
---

పట్టణాల చివరలో సువార్త అందని ప్రాంతాలు అనేకములున్నవి. వారందరు ఒక నిరీక్షణ కొరకు ఎదురు చూస్తున్నారు. క్రీస్తు ఈ లోకములో జీవించిన కాలములో తూరు, సీదోనువంటి ప్రాంతాలకు సువార్తను ఎందుకు దేవుని యొక్క ప్రజలు చేరవేయలేకపోయారు. అటువంటి ప్రాంతాలలో సువార్త పరిచర్యకు మంచి అవకాశాలున్నవని తెలిసినను వారిలో ఉన్న జాతీయ భావము, గర్వము మరియు ఇతర జనులయెడల ఉన్న ద్వేష భావము వారిని ఆ ప్రాంతములకు వెళ్ళి సువార్త ప్రకటించకుండా చేసినవి. ఇట్టి పరిస్థితులుంటాయని మొదట యేసు ఈ లోకానికి వచ్చిన సమయములోనే ప్రవచించుట జరిగింది. నేడు అటువంటి పట్టణాలలో అనేక భాషలకు లేక సంస్కృతులకు చెందిన ప్రజలు జీవిస్తున్నారు. అటువంటి ప్రజలకు రెండవ రాకడకు సంబంధించిన దీవెనకరమైన ఆ నిరీక్షణ వర్తమానమును తన ప్రజలు అందించాలని యేసుక్రీస్తు కోరుకుంటున్నాడు (తీతు 2:13). యేసు వెళ్ళినచోట ఉన్న ప్రజల యొక్క జాతీయతను గూర్చి గాని లేక వారి గోత్రము సంగతిగాని, ఇటువంటి మరి ఏ విషయాలను ఆయన ప్రాధాన్యతనివ్వకుండా నిత్యసువార్తను ఆయన ప్రకటించెను.

`అపొ.కా. 10:9-16, 28, 34, 35 చదువుడి. ఇక్కడ పరిశుద్ధాత్మ బోధించిన పాఠమును ఏవిధముగా సంగ్రహముగా చెప్పగలవు?`

పేతురు ఆకలితో ఉన్న సమయాన్ని, ఆహారము కొరకు ఎదురు చూచుచుండగా, మిద్దె మీదున్న గదిలో అతనికి ఒక దర్శనము కలిగెను. ఆ దర్శనములో నాలుగు చెంగులు పట్టుకొని దింపబడిన మూటను చూచెను. ఆ మూటలో అపవిత్రమైన జంతువులు, కొన్ని పక్షులు వున్నవి. వాటిని తినుమని ఆ దర్శనములో మూడుసార్లు పేతురును ఉద్దేశించి చెప్పెను. దేవుడు ఈ దర్శనము ద్వారా పేతురు యొక్క మతపరమైన గర్వమును గూర్చి, అన్యజనుల యెడల అతనికున్న మత సంబంధమైన బేధాలను గూర్చి దేవుడతనికి గుణపాఠమును నేర్పించుచున్నాడు. ఆ దర్శనము ద్వారా వచ్చిన వర్తమానములోని స్వరమును పేతురు తరువాత గ్రహించాడు. పేతురు తన నోరు విప్పి ఈ విధముగా మాట్లాడెను. “దేవుడు పక్షపాతి కాడని నిజముగా గ్రహించియున్నాను. ప్రతి జనములోను, ఆయనకు భయపడి నీతిగా నడుచుకొను వానిని ఆయన అంగీకరించును” (అపొ.కా. 10:34,35).

ఈ నేపథ్యమును దృష్టిలో పెట్టుకొని, పాఠమునకు సంబంధించి, తూరు సీదోను పట్టణాలకు సువార్త పరిచర్య అవసరమైయుందని గ్రహించగలము. మరొకసారి యేసు ఒక తల్లితో ఏమి మాట్లాడెనో పరిశీలిద్దాం. యేసు శిష్యులు కూడా వారు ప్రయాణించుచున్న క్షేత్రస్థాయిలో అటువంటి అనుభవమే వారికిని కలుగవలెనని యేసు యొక్క ఉద్దేశము. ఈ సువార్త పరిచర్య నియమాలను నేడు మన పరిధిలో ఉన్న ప్రాంతాల విషయములో మనము చేయవలసిన పని ఏమిటి? ఇతరుల అవసరాలను గుర్తించకుండా పక్షపాత ధోరణిలో పనిచేస్తున్నామా? పట్టణాలలో నివసిస్తున్న వారి అవసరాలను తీర్చే విషయములో మనము చేపట్టిన కార్యక్రమములేమిటి? పట్టణాలలో పరిచర్య చేయుటకు దేవుడు మనకు అనుగ్రహించిన అవకాశాలను ఎప్పుడైనా పరిశీలించామా? సువార్త పరిచర్య ఎప్పుడు విశాలపర్చబడుతుంది? వారి కెందుకు సువార్త పరిచర్య చేయాలనే భావము, పక్షపాత ధోరణి, ఆధ్యాత్మికగర్వము, సువార్త పరిచర్యకు ఆటంకపర్చుచున్నాయా? దేవుని రక్షణ ప్రణాళికను అర్థము చేసుకొనని తన శిష్యులకు యేసు ఎంతో ఓర్పుతో బోధించెను. మనలో ఉన్న బలహీనతలను అధిగమించుటకు పరిశుద్ధాత్మ శక్తి సహాయము చేయును.

`గలతీ 2:11-13 చదువుడి. చిన్నతనము నుండి అలవర్చుకున్న ఇతరుల యెడల ద్వేషమును ఏవిధముగా ప్రక్షాళనము చేసుకొనగలమని ఈ వాక్యాలు చెప్పినవి?`