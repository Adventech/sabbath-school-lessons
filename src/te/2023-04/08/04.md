---
title:  శరణార్ధులు మరియు వలసదారులు
date:   21/11/2023
---

శరణార్ధులు మరియు వలసదారులు అనే అంశము మీద చాలా ఘాటుగా చర్చలు జరుగుచున్నవి. దానికి కారణం లేకపోలేదు. నేడు వారి సంఖ్య చాలా అధికముగా ఉన్నది. యుద్దము వలన, ప్రకృతి విపత్తుల వలన లేక మంచి ఆర్థిక భవిష్యత్తు ఉంటుందనే ఆశతోనైనా ప్రపంచ నలు దిక్కుల నుండి లక్షలాదిమంది ప్రజలు వేరువేరు దేశాలకు లేక ప్రాంతాలకు శరణార్ధులుగా గాని లేక వలస దారులుగా గాని కూకటివేళ్ళతో పెకలింపబడిన వారి గృహాలను గత్యంతరము లేక విడిచి పెట్టి సహాయము కోరుతూ వెళ్లిపోతున్నారు.

మత్తయి 2:13,14లో చూచినట్లయితే యేసు ఒక శరణార్ధుడు. ఈ భూసంబంధమైన తన తల్లిదండ్రులు యోసేపు మరియలు బలవంతముగా రాత్రికి రాత్రే బెత్లహేమును విడిచి హేరోదు జరుపుచున్న హత్యా కాండ నుండి తప్పించుకొనుటకు శరణార్ధులుగా ఐగుప్తును ఆశ్రయించి వెళ్ళిపోయారు. ఐగుప్తులో వారికి ఎదురైన అనుభవములను గూర్చి బైబిలు ఏమీ విచారించుటలేదు గాని, నేడు శరణార్థులు పడుచున్న ఇబ్బందులు ఆనాడు వారు కూడా ఎదుర్కొని యుండవచ్చును. నేడు అనేకమంది మహమ్మదీయులు, బౌద్ధులు, హిందువులు, క్రైస్తవులు మరియు ఏ మతానికి చెందని ప్రజలు ఆశ్రయము కోరుతూ నూతన ప్రాంతాలకు అనేక సమస్యలను ఎదుర్కొనుచు వెళ్ళుచున్నట్లే ఆనాడు కూడా అదే రీతిలో వెళ్ళియుంటారు.

సాధారణముగా మనము మాట్లాడే భాషను మాట్లాడే వారితోను, మన సంస్కృతికి చెందిన వారితోను స్నేహము చేయుట కొంచెం సులభంగానే ఉంటుంది. ఆవిధముగా కాకుండా మనకు ఏవిధముగాను సంబంధము కాని వారు, రూపములో కూడా మనకంటె విభిన్నముగా ఉండే క్రొత్త వారైన శరణార్థులతోను లేక వలసదారులతోను స్నేహం చేయుట అంత సులభం కాదు. వారి ఆహారపు అలవాట్లు వేరు, మతాచారములు, విలువలు విభిన్నముగా ఉంటాయి. మన జాతీయతను మన తెగల సంస్కృతిని, సుఖమైన లేక సౌకర్యవంతమైన పరిధులను ప్రక్కన పెట్టి వలసదారులు మనతో పోల్చుకున్నప్పుడు వారెంత వేరుగా ఉన్నను, మనమే ముందుకు వెళ్ళి వారి అవసరాలను తీర్చవలెనని సువార్తలు మనకు పిలుపునిస్తున్నాయి.

`ద్వితియో 10:19; కీర్తన 146:9; రోమా 12:13 మరియు లేవి 23:22 చదువుడి. ఇక్కడ మనము గుర్తుంచుకోవలసిన ధ్యానాంశము ఏమిటి?`

శరణార్ధులకు మనము ఏవిధముగా సువార్త పరిచర్య చేయగలము? కొన్ని దేశముల చట్టప్రకారము అటువంటి వారితో కలవడము రాజకీయముగా మంచిదికాదు. అయినప్పటికి మనము ఏమి చేయగలమో దానితో అవసరతలలో ఉన్న ఆ ప్రజలకు మనము పరిచర్య చేయబద్దులమైయున్నాము. మనము చేసే సహాయము స్వల్పమే కావచ్చు. కాని క్లిష్ట పరిస్థితుల్లో వారున్నారు. కాబట్టి మన సహాయము వారికి అవసరము.

ముందు ప్రార్థన చేయండి. శరణార్థులను గురించి మరియు వలసదారులను గూర్చి అవసరమైన సమాచారమును సేకరించండి. వారికి సహాయము చేయుటకు అనేకచోట్ల క్రమపర్చబడిన సమాచార కేంద్రములు ఉంటాయి. అటువంటి ఏదో ఒక కేంద్రముతో మీరు చేతులు కలిపి మీ ప్రాంతీయ క్రైస్తవ సంఘములోని సబ్బాతుబడి శాఖ ద్వారా మీ సహాయ పరిచర్యను అటువంటి వారికి మీరు ప్రారంభించవచ్చును.

`చివరికి మీరు సహాయము చేయగలిగేది చిన్న మొత్తమైనను, శరణార్థులకు వలస దారులకు మీరు ఏమి చేయగలరు?`