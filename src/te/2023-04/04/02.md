---
title:  ఆతిథ్యమిచ్చే వరము
date:   22/10/2023
---

`ఆది 18:1-15 చదువుడి. అబ్రహాము అతిథులను సత్కరించే విషయములో ఏ లక్షణాలను అతడు ప్రదర్శించాడు?`

ఒక దినమున మధ్యాహ్న సమయములో అబ్రహాము తాను నివసించుచున్న గుడారము యొక్క ప్రవేశమార్గము యొద్ద కూర్చున్నాడు. అటువంటి సమయములో ఆవిధముగా కూర్చొనియుండుట ఒక అసాధారణమైన విషయము. ఎండ తీవ్రముగా ఉన్న సమయాన ఎవరైనా కొంచెము నీడ కొరకు మరియు తాజా గాలి కొరకు ఆశపడుతూ ఉంటారు. అయితే అబ్రహాము మాత్రము తీవ్రమైన వేడిని భరిస్తూ ఎవరైనా ఆ మార్గములో ప్రయాణిస్తుంటే, వారికి సహాయము చేసే ఉద్దేశములో ఉన్నాడు.

అదే సమయములో ఆ మార్గమున పోవుచున్న ముగ్గురు బాటసారులను చూసాడు. అబ్రహాము తన అలవాటు ప్రకారము అపరిచితులకు ఆతిథ్యమివ్వడానికే అక్కడ కూర్చొన్నట్లున్నది. అందువలననే ఆ ముగ్గురు అపరిచితులతో అబ్రహామే ముందుగా మాట్లాడాడు. వాక్యము ప్రకారము చూస్తే, తన గుడారము యొక్క ప్రవేశ ద్వారము నుండి, అతిథులవైపు పరుగెత్తుకొని వెళ్ళాడు. ఇక్కడ ఈ విషయము చాలా ప్రాముఖ్యమైనది. ఆ అతిథులు అతని యొద్దకు రాకముందే అబ్రహాము చొరవ తీసుకొని వారిని కలుసుకొనుటకు వెళ్ళాడు.

“నేను కొంచెము నీళ్ళు తెప్పించెదను, దయచేసి కాళ్ళు కడుగుకొని ఈ చెట్టుక్రింద అలసట తీర్చుకొనుడి. కొంచెము ఆహారము తెచ్చెదను. మీ ప్రాణమును బలపరచుకొనుడి. తరువాత మీరు వెళ్ళవచ్చును. ఇందునిమిత్తము గదా మీ దాసుని యొద్దకు వచ్చితిరనెను” (ఆది 18:4,5).

అతడు ఏ పరిచర్యలో ఉన్నాడో అబ్రహాముకు తెలుసు. విగ్రహారాధన తత్వము విగ్రహాలకు పూజ చేసే తత్వము మరియు అనేక దైవములను నమ్మే తత్వములతో ఈ లోకము మ్రింగివేయబడియున్నపుడు దేవుని గూర్చిన జ్ఞానమును ప్రతివారికి పంచి పెట్టడము దేవుని సువార్త పరిచర్యలో భాగము. ఆ దినాన అక్కడ జరిగిన ఆ సంఘటనలో ఎక్కడి నుండో ఊడిపడి వచ్చినట్లుగా వచ్చిన అతిథులను సత్కరించుటలో అబ్రహాము దేవుని పరిచర్యను నిర్వహించియున్నాడు.

అదే సమయములో అబ్రహాము యొక్క పెద్ద కుటుంబములో వేయి మందికి మించిన జనులు వారి వారి కుటుంబాలతో నివాసముంటున్నారు. వారిలో కొందరు అన్యమతముల నుండి మారుమనస్సు పొందినట్టి వారు కూడా వున్నారు. అట్టి పెద్ద కుటుంబమునకు పెద్దగా ఉన్నతమైన సంప్రదాయమును పాటించే యజమాని వారికి అవసరమైయున్నది. అబ్రహాము యొక్క పలుకుబడి తన సొంత గృహమును మించి యున్నది. అతడు ఎక్కడ తన గుడారమును తీసుకున్నను దాని ప్రక్కనే ఆరాధనకు మరియు బల్యర్పణలకు బలిపీఠమును నిర్మించేవాడు. ఆ ప్రాంతమును విడిచి వేరే ప్రాంతానికి వెళ్ళిపోవునపుడు తన నివాస గుడారమును తీసివేసినా దేవుని బలిపీఠమును అచటనే విడిచి వెళ్ళేవాడు. ప్రాంతము గుండా సంచారము చేసే కనానీయులు అబ్రహాము జీవితము ద్వారా దేవుని గూర్చిన జ్ఞానమును పొందిన వారై యెహోవా దేవునికి బలియర్పణలు అర్పించి వారి మ్రొక్కుబడులను తీర్చుకొనివెళ్లేవారు” ఎలెన్ జి వైట్, విద్య, పుట 187.

ఆరంభమునుండి అబ్రహాము దేవుడు తన సువార్త పరిచర్య నిమిత్తము అతనిని పిలిచెనని అర్థము చేసుకున్నాడు. వెళ్లబోయే వాగ్దాన భూమి కేవలం సెలవులు గడుపుటకు కాదు గాని, చుట్టూ ఉన్న వారికి, సంతానమునకు, లోకానికి ఆశీర్వాదకరంగా ఉండు నిమిత్తము వాగ్దానభూమి నియమింపబడినది.

`నీ జీవితములో అతిథులను సత్కరించే విషయములో అబ్రహాము యొక్క మాదిరి ద్వారా ఏ సూత్రమును నీవు అనుకరిస్తావు?`