---
title:  ప్రతివారి యెడల అబ్రహాము చూపించిన ప్రేమ
date:   23/10/2023
---

`ఆది 18:16-33 చదువుడి. వేర్వేరు తెగలు, జాతి బేధములు లేక వేర్వేరు ప్రజలు అనే తారతమ్యము లేకుండా తన గొప్ప గుణమైన ప్రేమను అందరి యెడల ఏవిధముగా చూపించగలిగాడు?`

ఆది 18 అధ్యాయమునుండి మనము తెలుసుకున్న విషయము అబ్రహాము యొక్క ప్రేమ, అది అతడు కలిగియున్న రెండవ లక్షణమైయున్నది. అతడు వ్యక్తిగతముగా తెలియని వారిని సహితము ప్రేమించగలిగేవాడు. ఇది మనందరికి గొప్ప గుణపాఠమైయున్నది. సొదొమ, గొమొఱ్ఱా పట్టణ ప్రజలు చాలా దుర్మార్గులు, పాపులు, అబ్రహాము యొక్క విలువలకు వారు ఏమాత్రము సరిపోరు గాని, అబ్రహాముకు మాత్రము ఎట్టి తారతమ్యము లేదు. ఏ జాతివారినైనా, ఏ తెగవారినైనా, ఏ ప్రజలనైనా ప్రేమించే తత్వము గలవాడు కాబట్టి అతని హృదయము సొదొమ గొమొర్రా ప్రజల యెడల ప్రేమతో నిండియున్నది.

సొదొమ, గొమొర్రా పట్టణాలను నాశనము చేయబోవుచున్నట్లు దేవుడు తన నిర్ణయాన్ని అబ్రహాముకు తెలియపర్చాడు. “మరియు యెహోవా - సొదొమ గొమొఱ్ఱాలను గూర్చిన మొర గొప్పది గనుకను వాటి పాపము భారమైనది గనుకను, నేను దిగిపోయి నా యొద్దకు వచ్చి ఆ మొర చొప్పుననే వారు సంపూర్ణముగా చేసిరోలేదో చూచెదను. చేయనియెడల నేను తెలిసికొందుననెను” (ఆది 18:20,21).

ఎంతో గొప్ప వినయముతోను మరియు భక్తితోను అబ్రహాము తన విన్నపమును దేవునికి తెలియపర్చాడు. “ఆ చొప్పున చేసి దుష్టులతో కూడ నీతిమంతులను చంపుట నీకు దూరమవునుగాక. నీతిమంతుని దుష్టునితో సమానముగా ఎంచుట నీకు దూరమవుగాక. సర్వలోకమునకు తీర్పు తీర్చువాడు న్యాయము చేయడా అని చెప్పినపుడు” (ఆది 18:25).

తన ప్రేమ ద్వారా అబ్రహాము ఆ రెండు పట్టణ ప్రజలను అనగా నీతిమంతులనే కాకుండా అందరిని రక్షించాలనే నిరీక్షణ కలిగియున్నాడు. ఆ పట్టణాలలో జీవించుచున్న ప్రజలు ఎంత దుర్మార్గులో అబ్రహాముకు తెలుసు. ప్రజలగూర్చి వారి జీవిత విధానము గూర్చిన సమాచారము అబ్రహాము విన్నాడు. అటు తరువాత లోతు యొక్క వృత్తాంతము ద్వారా అతని గృహము యొద్ద జరిగిన సంఘటనను బట్టి ఆ ప్రజల యొక్క నీచమైన ప్రవర్తనను గూర్చి తరువాత అధ్యాయములో కనిపిస్తుంది (ఆది 19:1-11 చూడుడి).

ఆ ప్రజలు చాలా దుర్మార్గులైనప్పటికిని దేవుని యొక్క ప్రేమను తనకు తానుగా తెలుసుకున్న వాడై ఆ ప్రజల పక్షమున దేవుని బ్రతిమాలుచున్నాడు. మనుష్యులు పశ్చాత్తాపము చెందిన వారై తిరిగి దేవుని యొద్దకు వచ్చే అవకాశమున్నదని అబ్రహాముకు తెలుసు. ఆయన ఉద్దేశము ప్రకారము ఆ పట్టణ ప్రజలను రక్షించినట్లయితే వారు మారుమనస్సు పొంది దేవుని యొద్దకు వచ్చే అవకాశముంటుందని అబ్రహాముకు తెలుసు.

చివరికి అబ్రహాము దేవుని యొక్క ప్రేమ లక్షణమును వ్యక్తిగతముగా తెలిసినవాడై ఆ పట్టణపు ప్రజలపక్షాన దేవుని ప్రాధేయపడెను. ఒక వ్యక్తిలో జీవమున్నంతవరకు రక్షణ పొందే అవకాశము మరియు నిరీక్షణ ఉంటుందని అతనికి తెలుసు.

`మన ప్రార్థన జీవితములో మధ్యవర్తిత్వ ప్రార్థన ఎందువలన చాలా ప్రాముఖ్యము. అవసరములో ఉన్న ఇతరుల కొరకు ప్రార్థించుట ద్వారా మనము ఆత్మీయముగా పెరుగుటకు, పాపుల యెడల దేవునికున్న ప్రేమ అనుభవపూర్వకముగా ఎట్లు సహాయపడుతుంది?`