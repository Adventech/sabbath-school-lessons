---
title:  అబ్రహామునకు వచ్చిన పిలుపు
date:   17/10/2023
---

దేవుని పిలుపు ననుసరించి, ఆయన ఆజ్ఞాపించిన ప్రకారము అబ్రహాము దేవుడు చూపించిన దేశములో ప్రవేశించాడు. అయితే ఆది నుండి తన యాత్ర విషయములో అన్ని సక్రమముగా జరగలేదు. దేవుడు వెళ్ళమనిన ప్రాంతమునకు అబ్రహాము వచ్చినట్లు బైబిలు సూచించుచున్నది. “అప్పుడు కనానీయుల దేశములో నివసించిరి” (ఆది 12:6). విగ్రహారాధీకులు చాలా క్రూరమైన వారు మరియు దౌర్జన్యము చేయుటకు అలవాటుపడినవారు. అబ్రహాము ఆ ప్రాంతములో దిగిన వెంటనే దేవుడతనికి ప్రత్యక్షమై “నీ సంతానమునకు ఈ దేశమిచ్చెదనని చెప్పెను” (ఆది 12:7). అవును అబ్రహామునకు ఆ సమయములో ప్రోత్సాహము అవసరమైయున్నది. అయితే మొదట్లో పరిస్థితులన్ని అతనికి అనుకూలముగా లేవు.

`ఆది 12:10 - 13:1 చదువుడి. తరువాత అతనికి ఏమి సంభవించినది. మరియు ఈ దేవుని మనుష్యుడు చేసిన పొరపాట్లు ఏమిటి?`

“ఎంతో సౌకర్యవంతముగా ఉన్న తన స్వదేశమును విడిచి బయటకు వచ్చిన అబ్రాముకు ఎక్కడికి వెళ్ళాలో తెలియని స్థితి” (హెబ్రి 11:8). కొంత నిరాశను కలిగించియుండవచ్చును. అతడు మొట్టమొదటగా కరువును ఎదుర్కొనవలసి వచ్చెను. ఆ కరువు చాలా తీవ్రముగా ఉండుటవలన దేవుడు స్థిరపడమని సెలవిచ్చిన ఆ ప్రాంతమును విడిచి పెట్టి వేరే ప్రాంతానికి వెళ్ళవలసి వచ్చెను. అటు తరువాత పరిస్థితులు ఇంకా చెడిపోయినవి.

అబ్రహాము ఐగుప్తులో ఉన్నపుడు అతడు మానవ బలహీనతలకు అతీతుడేమీ కాదని అతని జీవితములో ఎన్నో లోపాలున్నవని ఆధారాలను చూపించాడు. శారాయి తన భార్య కాదని, ఒక వాస్తవాన్ని దాచి పెట్టుటవలన దేవుని యొక్క సంరక్షణను అనుమానముతో మోసము చేసినట్లయింది. అంతవరకు ఎంతో విశ్వాసమును, ధైర్యమును కనుపర్చి ఇతరులకు మాదిరిగా ఉన్న అబ్రహాము ధైర్యమును, విశ్వాసమును కోల్పోయాడు. అబ్రహాము చూపిన అవిశ్వాసమును బట్టి శారాయి యొక్క జీవితము గొప్ప ప్రమాదములో పడెను. ఆమె యొక్క సౌందర్యమును గూర్చి వినిన ఐగుప్తు రాజు ఆమెను తన భార్యగా చేసుకొనుటకు అతని రాజగృహమునకు పిలిపించుకొనెను. అయితే దేవుడు తన కృపను బట్టి ఆ రాజగృహము పై వేదనలతో కూడిన తీర్పులను పంపుట ద్వారా శారాయిని కాపాడెను. -ఎలెన్ జి వైట్, పితరులు మరియు ప్రవక్తలు, పుట 130.

సువార్త పరిచర్య సుళువైన పని అని ఎవ్వరూ చెప్పలేదు. అబద్దము చెప్పుట వలనను మోసపూరితముగా వ్యవహరించుట వలనను, సమస్యను ఇంకా జటిలము చేసుకున్నాడు. అయితే దేవుడు సహనముగలవాడు. తన సేవకుడు చేసిన పొరపాటును బట్టి అతని తిరస్కరించలేదు. అటువంటి స్థితిలో అబ్రహామే కాదు. అతని స్థానములో ఎవరున్ననూ, పొరపాటు చేసియుండేవారే. అయితే మనలో ఎన్నిపొరపాట్లునున్నను, విశ్వాసముతో ప్రభువుని హత్తుకొని, ఆయనకు సమర్పించుకున్న యెడల దేవుడు మన పొరపాట్లను క్షమించుటే గాక తన పరిచర్యలో మనలను ఉపయోగించుకుంటాడు.

`అబ్రాము ఐగుప్తులో ఉన్నపుడు జరిగిన సంఘటనల ద్వారా మనము ఏ గుణపాఠమును నేర్చుకొనగలము?`