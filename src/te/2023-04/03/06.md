---
title:  మీరు ఎక్కడ ఉన్నారో అక్కడ నుండే ఆరంభించుట
date:   19/10/2023
---

`అపొ.కా. 1:8 చదువుడి. ఈ లోకములో యేసుకు సాక్షిగా నుండుటకు లేక ఇతరులకు సువార్తను పంచుకొనుటకు ఆయన అనుగ్రహించిన సూచన ఏమిటి?`

ఇతరులకు శుభవార్తను ప్రకటించే విషయములో యేసు శిష్యులుగా మనము ఏ నియమమును పాటించవలెనని ఆయన చెప్పెను. ఇతరులు ఎంత చెడ్డవారుగా ఉన్నారో వారికి తెలియపర్చి, సత్యమును గూర్చి వారిని ఒప్పించుట సువార్తను ప్రకటించుట కాదు గాని ప్రకటన 14:6,12 తెలియపర్చిన విధముగా త్రిదూత వర్తమానముల ద్వారా యేసును గూర్చి చెప్పడమే వాక్యమును ఇతరులతో పంచుకొనడమంటే.

అపొ.కా. 1:8లో వ్రాయబడిన యేసు యొక్క మాటలలో కొన్ని నియమములు లేక సూచనలు ఉన్నవి. మొదటగా “మీరు యెరూషలేములో నాకు సాక్షులైయుందురు” అనే నియమము ఉన్నది. ఇక్కడ మనము గమనించినచో, మనము ఎక్కడ జీవించుచున్నామో, అక్కడ ముందుగా మనము క్రీస్తుకు సాక్షులుగా ఉండాలి. అందులో భాగముగా అది మన ఇల్లు, మన క్రైస్తవ సంఘము, ఇరుగుపొరుగువారు మరియు మన సమాజము ఉన్నవి. మనలను దేవుడు ఎక్కడ నివాసముండుటకు ఏర్పాటు చేసెనో అక్కడ ముందుగా మనము ఆయనకు సాక్షులుగా జీవించాలి.

కొన్నిసార్లు కొందరైతే, దూర దేశమునకు వెళ్ళిపోయి, అక్కడ దేవునికి సాక్షిగా పనిచేయాలని ఆసక్తిని కనుపరుస్తూ ఉంటారు. ఇపుడైతే మాత్రము వారి పొరుగు వారికి సాక్షిగా జీవించరు. మనమెక్కడ జీవించుచున్నామో అక్కడ మన సువార్త పరిచర్యను ప్రారంభించినప్పుడు అటు తరువాత ప్రభువు మనలను ఎక్కడకు నడిపిస్తే అక్కడకు వెళ్ళి సువార్త పరిచర్య చేయవచ్చును.

తరువాత “యూదయ, సమరయ మరియు భూదిగంతములవరకు” వెళ్ళవలెను (అపొ.కా. 1:8) మరొకసారి యేసు ఇక్కడ తెలియపర్చేదేమిటంటే ఆయనకు సాక్షిగా జీవించే విషయములో, వేర్వేరు సంస్కృతులు కలిగిన జనులకు సువార్తను ప్రకటించాలనే నియమమును గూర్చి ఆయన మాట్లాడుచున్నాడు. ఆరంభములో మనము ఎక్కడున్నామో అక్కడే సువార్త పరిచర్యను ఆరంభించి అక్కడున్న వేర్వేరు సామాజిక గుంపులకు, జాతులకు వేర్వేరు మతస్తులకు సాక్షులుగా ఉండాలి. నేను ఒక భాషా గుంపునకు చెందిన వాడనైతే వారికి సువార్తను ప్రకటించుట కొంత వరకు సుళువుగా ఉంటుంది. ప్రపంచములో కొన్ని క్రైస్తవ సంఘాలలో ఒకే తెగకు చెందిన విశ్వాసులు మాత్రమే ఉంటారు. అయితే యేసు ఇచ్చిన గొప్ప ఆదేశమును బట్టి మనము సౌకర్యవంతముగా ఉన్న మన స్వంత ప్రదేశములను విడిచి పెట్టి మనకున్న నిధులను ఉపయోగించి ఇతర ప్రదేశాలలో ఉన్న వివిధ తెగల వారికి సువార్తను ప్రకటించుట చాలా ప్రాముఖ్యమైన విషయము. వారికి కూడా యేసు యొక్క వర్తమానము అవసరమైయున్నది.

`మనముందున్న సవాలు : మనము సమాజములో జీవించే చోట ఉన్న వేరువేరు తెగలకు చెందిన జనులను గుర్తించి, వారి ప్రత్యేక అవసరాలేమిటో గుర్తించి, వారిని చేరుటకు ఎట్టి ప్రయత్నము సంఘము చేయాలో కూడా గుర్తించు.`

`సవాలును ఎదుర్కొనుట : సమీప భవిష్యత్తులో ప్రత్యేక అవసరతలున్న జనులకు సువార్త పరిచర్య చేయుటకు అవకాశముల కొరకు ప్రార్థించుట ఆరంభించండి.`