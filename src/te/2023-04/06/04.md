---
title:  వేచియుండుట మరియు సువార్త పరిచర్య
date:   07/11/2023
---

యేసు పరలోకమునకు ఆరోహణమవ్వడముతో లూకా 24వ అధ్యాయము ముగుస్తుంది. (లూకా 24:50-53). అయితే అంతటితో ఆ వృత్తాంతము ముగిసిపోదు. గ్రంథకర్తయైన లూకా తాను వ్రాయదలచినది అపొస్తలుల కార్యములలో కొనసాగించాడు. "యేసు పరలోకమునకు ఆరోహణమగుటకు కొంచెము ముందు శిష్యులకు ఆయన ఒకే సువార్త పరిచర్యను, ఒక వాగ్దానమును మరియు "వాగ్దానము చేసినది మీ మీదకు వచ్చు వరకు యెరూషలేములోనే వేచియుండమని లేక తండ్రి యిచ్చిన వాగ్దానము కొరకు కనిపెట్టమని” ఆజ్ఞాపించెను (లూకా 24:49; అపొ.కా. 1:4-8). తండ్రి చేసిన వాగ్దానమును (పరిశుద్ధాత్మను) పంపువరకు శిష్యులను యెరూషలేములోనే వేచియుండమని యేసు వారికి ఆజ్ఞాపించెను. పరిశుద్ధాత్మ వచ్చి యెరూషలేము, యూదయ, సమరయ ఇంకా ఇతర ప్రాంతాలలో వారు సాక్ష్యమిచ్చుటకు శక్తిమంతులను చేయును.

`అపొ.కా. 1:12–26 చదువుడి. శిష్యులు ఇప్పుడు సంఖ్యకు 120 మంది పురుషులు మరియు స్త్రీలు వేచియున్న సమయములో వారేమి చేసిరి?`

శిష్యులకు యేసు ఒక స్పష్టమైన సువార్త పరిచర్యను అప్పగించెను. లోకములో ఆయన కొరకు సాక్షులుగా ఉండాలి. వారు వేచియున్న సమయములో వారు చేయనున్న సువార్త పరిచర్యకు రెండు విధాలుగా సిద్ధపడ్డారు. లూకా ప్రకారము మొదటగా వారందరు ఏకమై ప్రార్థన విజ్ఞాపనలలో గడిపారు. యేసువారికి అప్పగించిన సువార్త పరిచర్యను గూర్చి శిష్యుల మనస్సులలో ఎట్టి ప్రశ్నలేదు. అందుచేత వారిలో ప్రతి ఒక్కరు సువార్త పరిచర్య చేయుటకు అంగీకరించారు. వారందరు ఐకమత్యముతో ప్రార్థనలో గడుపుటకు ప్రేరేపించబడ్డారు. వారు ఏమి ప్రార్థించారో లూకా వివరించలేదు గాని బహుశ వారు అందరూ కలిసి సువార్త పరిచర్యను విజయవంతముగా చేయుటకు కావలసిన జ్ఞానము కొరకు, బలము కొరకు, ధైర్యము కొరకు ప్రార్థించి యుంటారు. మనకు అదొక చక్కని మాదిరి.

వారు వేచియుండగా చేసిన రెండవ విషయమేదనగా వారు చేయవలసిన సువార్త పరిచర్య కొరకు వ్యూహము ప్రకారము సిద్ధపడ్డారు. యేసుకు మరణ శిక్ష వేయాలని అప్పగించిన యూదా తన ప్రాణాన్నే తీసుకున్నాడు. అందువలన 12 మంది శిష్యులలో ఒక ఖాళీ ఏర్పడింది. ఆ స్థానములో వేరొకరిని ఎన్నిక చేసుకొనుటకు వారు వేచియున్న సమయములో దేవుని యొక్క నడిపింపు కొరకు ప్రార్థించారు. అదే సమయములో శిష్యులు ఒక గుంపుగా ఏర్పడి, వారు నిర్వహించవలసిన సువార్త పరిచర్య కొరకు సిద్ధపడ్డారు. ఈ నిర్ణయాలు తీసుకొనేటపుడు పేతురు ఒక నాయకుడుగా వ్యవహరించాడు. పేతురు ప్రవేశపెట్టిన తీర్మానములను మిగిలిన శిష్యులెవరూ వ్యతిరేకించలేదు. వారు నిర్వహించిన చర్చలన్నింటిలో దేవుని యొక్క జ్ఞానము అందులో ఉండాలని పనిచేశారు. వారి మధ్యన దేవుని సన్నిధి ఉండి వారితో కలిసి పనిచేస్తున్నాడనే భావము వారిలో ఉన్నది. వారు వేచియున్న సమయములో పనిలేకుండా సోమరుల వలె గడుపక, ఒక లక్ష్యముతో సువార్త పరిచర్య రూపములో నిర్వహించుటకు సన్నద్దులౌతున్నారు.

దేవుడిచ్చిన గొప్ప ఉపదేశము బట్టి పరిశుద్ధాత్మ సహాయముతో పరిచర్యను చేపట్టుటకు అందరూ కలిసి ఒకరినొకరు ప్రోత్సహించుచు సమయాన్ని సద్వినియోగము చేసుకోవాలి (హెబ్రి 10:24,25) పరిశుద్ధాత్మ కొరకై ప్రార్థించాలి. తప్పిపోయిన వారిని వెదకి రక్షించే దేవుని ప్రణాళికలో సంఘమంతా పరిచర్య చేయాలి.

`విశ్వాసమును కోల్పోకుండా, ప్రభువుపై ఆధారపడి ఆయన సహాయము కొరకు వేచియుండుటకు మనము ఎట్లు నేర్చుకొనగలము?`