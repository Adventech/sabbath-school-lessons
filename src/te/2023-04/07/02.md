---
title:  ప్రశ్నలకు ప్రశ్న
date:   12/11/2023
---

మనము ఎవరము? ఇక్కడ ఎందుకున్నాము? మరణించినపుడు ఏమి జరుగును? చివరి స్థితి ఏమిటి? చావు తప్పని ప్రతిమనిషి అడిగే ప్రశ్నలో కొన్ని ప్రాముఖ్యమైన ప్రశ్నలు ఇవి. (ఆల్చిప్పలకు, కోడిపిల్లలకు చావు తప్పదు. కాని వాటికి చచ్చెదమని తెలియదు). ప్రశ్నలన్నింటిలో కన్నా అతిప్రాముఖ్యమైన ప్రశ్నతో ఒకరు యేసు యొద్దకు వచ్చినట్లు లూకా సువార్త తెలియజేయుచున్నది.

`లూకా 10:25 చదువుడి. ఈ ధర్మశాస్త్రోపదేశకుడు ఏమి అడిగాడు? ఎందుకు అడిగాడు?`

ఆ ప్రశ్న ఎంత గంభీరమైనదైనను, ఆ వచ్చినవాడు మాత్రము యేసును పరీక్షించుటకు ఆ ప్రశ్నను అడిగినట్లు బైబిలు స్పష్టముగా తెలియజేయుచున్నది. కొన్నిసార్లు కొందరు సందేహించే స్వభావము కలవారు వచ్చి వారికున్న అపనమ్మకానికి సంబంధించిన ప్రశ్నలు వేస్తుంటారు. కొన్నిసార్లు వారడిగే ప్రశ్న మీద తీవ్రముగా ఆలోచన కూడా చేయరు. అటువంటి వారిని కూడా సంతృప్తిపర్చవచ్చును. ఆ ధర్మశాస్త్రోపదేశకుని యొక్క ఉద్దేశము యధార్ధమైనది కాదని యేసుకు తెలుసు. అయినప్పటికి ఆ న్యాయవాదిని బట్టి, అక్కడున్న ఇతరులను బట్టి యేసు ఆ ప్రశ్నకు సమాధానమిస్తూ వారి హృదయాలను పరిశోధించుకొనే విధముగా చేసెను. అతని ఉద్దేశములు ఎరిగినవాడై యేసు అతనిని నిర్లక్ష్యము చేయుటగాని లేక అవమానపర్చడము గాని చేయలేదు.

చివరిగా దీనికన్నా ప్రాముఖ్యమైన ప్రశ్న ఇంకేముంటుంది? "నిత్యజీవమునకు వారసుడనగుటకు నేనేమి చేయాలి? మత విధానాలతో అనుసరించే మతాచారములు మరియు అలవాట్లు వెనుక ఈ ప్రాముఖ్యమైన ప్రశ్న ఉంటుంది. మీరు కొంతసేపు కనబడి అంతలో మాయమైపోవు ఆవిరి వంటి వారికి (యాకోబు 4:14). ఆ ప్రాముఖ్యమైన ప్రశ్నకు మించి ఇంకేముంటుంది? నిత్యజీవమును గనుక పొందనియెడల ఇక మిగిలేది నిత్యమరణమే కదా? ఎంచుకొనుటకు వేరొకటి లేదు కదా?

`1కొరింథి 15:30-32 చదువుడి. ఇక్కడ నిత్యజీవమునకు సంబంధించి పౌలు ఏ విషయాన్ని ప్రాముఖ్యముగా చూపించుచున్నాడు?`

ధర్మశాస్త్రోపదేశకుని ఉద్దేశములు అనుమానముగా ఉన్నప్పటికిని అతడు అడిగిన ప్రశ్న చాలా ప్రాముఖ్యమైనది. మరియు యేసు ఎల్లప్పుడు జాగరూకతగా ఉండేవాడు కాబట్టి వచ్చిన ప్రతి అవకాశమును తనకు అనుకూలముగా మార్చుకొని ఆత్మలను సంపాదించుట కొరకు, సువార్త పరిచర్య కొరకు పనిచేసేవాడు.

`అనుకూలము కాని పరిస్థితులలో కూడా సాక్ష్యమిచ్చుటకు అవకాశము లభించినపుడు మనము కూడా దానిని ఎట్లు వినియోగించుకొనగలము?`