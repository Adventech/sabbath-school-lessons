---
title:  'ప్రకటన గ్రంథము : దేవుని యొక్క కడవరి దిన సువార్త పరిచర్య'
date:   24/12/2023
---

ప్రకటన గ్రంథము యొక్క ఆరంభవాక్యములను బట్టి చూచినచో ఈ పుస్తకము తన దృష్టిని దేవుని యొక్క సువార్త పరిచర్య మీద కేంద్రీకరించినట్లు కనబడుచున్నది.

`ప్రకటన 1:1-7 చదువుడి. కడవరి దినములలో దేవుడు సువార్త పరిచర్య మీద తన దృష్టిని పెట్టినట్లు చూపే ఆధారమును నీవెట్లు చూడగలవు?`

ప్రకటన గ్రంథము యొక్క మొదటి వచనాలు ఈ గ్రంథమునకు మూలము మరియు ఆధారము యేసే అని తెలియజేయుచున్నది. మానవులను రక్షించే కార్యమును దైవత్వములో ఉన్న ముగ్గురు సభ్యులు కలిసి ఒకటిగా పనిచేయుచున్నట్లు ప్రకటన 1:4,5లో ఉదాహరించుచున్నది. తండ్రి శాశ్వతమైనవాడు. గత కాలములో ఉనికిలో ఉన్నవాడు, నేడు ఉనికిలో ఉన్నవాడు. భవిష్యత్తులో రానైయున్నవాడు. పరిశుద్ధాత్మ చాలా శక్తివంతముగా మొదటి శతాబ్దము క్రైస్తవ సంఘాలలో పనిచేసినవాడని పేర్కొనడం జరిగింది. తరువాత యోహాను యేసుక్రీస్తు యొక్క హోదాను గుర్తు చేస్తూ, నమ్మకమైన సాక్షియు, మృతులలోనుండి ఆదిసంభూతుడుగా లేచినవాడు (ప్రకటన 1:5) అని ఆయన గూర్చి ప్రకటించెను. ఈ భూమి అంతయు యేసుక్రీస్తు యొక్క సొంత హక్కుయై యున్నది. భూమి మీద తన రాజ్యమును స్థాపించాలని సాతానుడు చేసిన ప్రయత్నము ఫలించలేదు. సాతానుపై విజయము సాధించుటతో పాటు, దేవుడు మన సృష్టికర్త చిందించిన తన రక్తము మన పాపాలను, అవమానాలను కడిగి శుద్ధి చేసెను.

`ప్రకటన 1:6; 1పేతురు 2:9 చదువుడి. విమోచింపబడిన వారికి ఇవ్వబడిన నామముల యొక్క ప్రాధాన్యత ఏమిటి?`

నశించుచున్న వారిని క్షేమకరమైన స్థలములలోనికి బలవంతముగా తీసుకొనివచ్చుట దేవుని యొక్క సువార్త పరిచర్య లక్ష్యముకాదు. దేవుని స్వరూపము మనలో తిరిగి స్థాపింపబడుతుంది. కాబట్టి ఆయన అనుగ్రహించు రక్షణ నూతనమైన, గౌరవప్రదమైన హోదాను కల్పిస్తుంది. విమోచింపబడినవారు రాజుల హోదాను పొందుదురు. ఎందుచేతనంటే యేసు చిందించిన రక్తమునకు మన విమోచన సంబంధము కలిగియుంది. కాబట్టి విశ్వమంతటికి రాజైన యేసుకు చెందినవారము. ఇపుడు మనము రాజవంశానికి చెందిన కుటుంబ సభ్యులముగా ఇతరులను రక్షించే రాజ కుటుంబము యొక్క పరిచర్య భాగస్తులమైయుంటాము. అది మనలను యాజకులనుగా చేయును. క్రీస్తు తన క్రైస్తవ సంఘము ఒక రాజ్యముగా ఏర్పాటు చేసి, దానిలోని సభ్యులందరు “యాజకులుగా” నియమింపబడిరి. క్రీస్తు రాజ్యములో సభ్యులుగా ఉండుట అంటే యాజకుడైయుండుట అని అర్థము.

ప్రకటన 1:7లో సువార్త పరిచర్య వేగముగా చేయవలసియుందని సూచించబడెను. యేసు వచ్చుచున్నాడు. దేశాలు లేక రాజ్యాలు తప్పిపోయారు కాబట్టి వారు దుఃఖించెదరు. దేవుని నుండి దూరమైన వారి కొరకు ఆయన ఆశతో ఎదురుచూచుచున్నాడు. అందును బట్టి ప్రకటన గ్రంథము మానవుల కొరకు దేవుని యొక్క సువార్త పరిచర్యతో ఆరంభమవుచున్నది.

`మనము దేవుని చేత సృష్టింపబడుటేగాక, ఆయన ద్వారా విమోచింపబడితిమి. ఎంతో విలువ పెట్టి కొనబడితిమి. ఇప్పటి మన పరిస్థితి ఎట్లున్నను, ఈ సత్యము మనకు ఎందుచేత గొప్ప నిరీక్షణను కలుగజేయుచున్నది?`