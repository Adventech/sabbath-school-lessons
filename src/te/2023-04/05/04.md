---
title:  'మనము చెప్పే సాకులు : అసౌఖ్యముగానుండుట'
date:   31/10/2023
---

చేప గర్భములో యోనా యొక్క అనుభవము (యోనా 2) దేవుడు చూపిన ప్రేమకు మరియు కృపకు తార్కాణము. దేవుని యొక్క ప్రేమ సందేశమును, యోనా కోల్పోలేదని అతని ప్రార్ధన బయలుపర్చుచున్నది. అయితే దేవునితో యోనాకు సంభవించిన అసాధారణమైన పోరాటమువలన అతడు నీనెవె వెళ్ళినప్పటికి, అతని పాత అలవాట్లు, వైఖరి సుళువుగా మారిపోవునని దాని అర్థము కాదు.

`యోనా 3 చదువుడి. యోనా బోధించిన విషయాలకు అక్కడి ప్రజలు ఏవిధంగా స్పందించారు? సాక్ష్యమిచ్చే విషయంలో మనకు వచ్చే గుణపాఠము ఏమిటి?`

నీనెవె ప్రజల యెడల యోనా యొక్క వ్యక్తిగత అభిప్రాయము ఎట్టిదైనా, దేవుడు బోధించమని అతనికి ఏమి చెప్పెనో దానిప్రకారము యోనా బోధించాడు. అక్కడ వచ్చిన ఫలితము ఆశ్చర్యమును కలిగించింది. నీనెవె ప్రజలు మారుమనస్సు పొందారు. అవును. యోనా తాను చేయకూడదని నిశ్చయించుకున్న పరిచర్యనే చేయవలసి వచ్చినపుడు ఎన్నో కష్టాలను ఎదుర్కొన్నాడు. అయితే అతడు దానిని చేసినపుడు దేవుడు మహిమపర్చబడెను. ఇష్టములేకపోయినను, ఎవరి భుజముల మీద దేవుడు తన సువార్త పరిచర్య భారమును మోపెనో, వారు గనుక ఆ పిలుపును అంగీకరించి ఉద్దేశపూర్వకముగా త్యాగము చేయుటకు అంగీకరించి ముందుకుసాగినపుడు వచ్చే ఫలితముల ద్వారా దేవుడు మహిమపర్చబడును. మన యొక్క విలువల స్థానములో నశించిపోవుచున్న ఆత్మలను రక్షించాలనే దేవుని యొక్క ప్రాధాన్యతకు చోటును కల్పించాలి. యోనావలె మనము కూడా కొన్నిసార్లు ఇతరుల యెడల దురభిమానము కలిగి లేక పక్షపాత ధోరణితో సువార్తను ప్రకటించుటకు, వారి యొద్దకు వెళ్ళుటకు మనము సంశయించవచ్చును.

మనలోవున్న దురభిమానమును తీసివేసుకొనుటకు మనకు వినయము అవసరమైయున్నది. సువార్త పరిచర్యలో ముందుకు సాగిపోవుటకు సమయము మరియు భావోద్వేగము పొందుటకు శక్తి అవసరమైయున్నది. ఇవన్నియు ఇతరుల జీవితము కొరకు పెట్టుబడిగా పెట్టటమంటే వ్యక్తిగతముగా కొంత నష్టముతో కూడుకున్న పని. మన జీవితాలలో ఎదురయ్యే మన సొంత సమస్యలతో పాటు ఇతరుల కొరకు మన సమయాన్ని, తలాంతులను వెచ్చించి వారిని బలపర్చుట చాలా శ్రమతో కూడిన పని.

చివరిగా సువార్త పరిచర్యలో పాల్గొనేటప్పుడు మన గూర్చి, మన డబ్బును ఉపయోగించుట గూర్చి వున్న మన తలంపులలో మార్పు రావాలి. కొంతమందికి సంరక్షణ కలుగజేసే విషయములోనేమి, సువార్త సాహిత్యమును పరికరములను సమకూర్చుకొనుటలో నేమి, బహిరంగ ప్రదేశాల్లో సభలను నిర్వహించుటలోనేమి, రవాణా ఖర్చులు భరించుటలోనేమి, సదుపాయములు ఏర్పాటు చేయుటలోనేమి అయ్యే ఖర్చంతా సువార్త పరిచర్యకు సంబంధించినదే అవుతుంది. అది ఏ రూపములో నైనను ఖర్చు ఉండవచ్చును. కాబట్టి సువార్త పరిచర్య చేయుటలో త్యాగమున్నది.

యోనాలో ఎన్ని బలహీనతలున్నప్పటికి, నీనెవె ప్రజలలో మారుమనస్సు కలుగజేయుటకు దేవుడు చాలా బలముగా పనిచేసాడనునది ఒక శుభవార్తయైయున్నది. విచారకమైన విషయమేమంటే పరలోకము ఆనందించే దీవెన యోనా పంచుకోలేక పోయాడు.

`నిన్ను ఏ త్యాగము చేయమని లేక చేయుటకు సిద్ధపడమని దేవుడు అడుగుచున్నాడు? ఇతరులతో దేవునియొక్క ప్రేమను పంచుకొనగలవా? త్యాగము చేయుట ద్వారా నిన్ను మరింత ధనవంతునిగా దేవుడు చేస్తాడని నీవు నమ్ముచున్నావా?`