---
title:  సువార్త పరిచర్యను తప్పించుకొనుటకు కుంటి సాక్షులు
date:   28/10/2023
---

### ఈ వారమునకు చదువ వలసిన వచనములు
యోనా 1-4; నహూము 1:1; 2రాజులు 17:5,6; కీర్తనలు 24:1; యాకోబు 1:27; యెషయా 6:1-8.

> <p>కంఠతవచనం</p>
> “అప్పుడు నేను ఎవని పంపెదను? మా నిమిత్తము ఎవడు పోవునని ప్రభువు సెలవియ్యగా వింటిని. అంతట నేను - చిత్తగించుము నేనున్నాను నన్ను పంపుమనగా” (యెషయా 6:8).

సువార్త పరిచర్యకు పిలువబడిన ప్రతివారు అబ్రహాము వలె విధేయతతో ఒప్పుకొనేవారై యుండరు. దానికి యోనా ఒక ఉదాహరణ (యోనా 1-4 చదువుడి). దేవుడు యోనాను పిలిచి అష్షూరీయుల దేశానికి రాజధానియైన నీనెవే పట్టణమునకు వ్యతిరేకముగా తీర్పును ప్రకటించమని చెప్పెను. ఈ నీనెవె పట్టణము నవీన ఇరాక్లో యెరూషలేమునకు 560 మైళ్ళ దూరములో ఉంది. ఆ పట్టణమును చేరుటకు సుమారు ఒక నెల ఓడ ప్రయాణము చేయాల్సి ఉంటుంది. యోనా ఆ పట్టణానికి వెళ్ళుటకు తిరస్కరించుటే కాకుండా వ్యతిరేక దిశగా అతడు పారిపోయాడు. తరువాత యోనా యొప్పేకు పోయి అచట నుండి ఓడ వారితో కూడి తరీషునకు పోవుటకు ఓడ ఎక్కెను. తరీషు ఇప్పుడు దక్షిణ స్పెయిన్గా పిలువబడుతుంది. 2,000 మైళ్ళ సముద్ర ప్రయాణము ద్వారా తర్షీషు వెళ్ళుటకు వాతావరణము అనుకూలముగా ఉంటే కనీసము ఒక నెల ప్రయాణము చేయవలసి వుంటుంది. అష్షూరు రాజుతో తాను చెప్పవలసిన విషయాన్ని చెప్పుటకు ఇష్టములేక నినెవె వెళ్ళుటకు పట్టే ఒక నెల రోజుల ప్రయాణమును అంతే సమయములో తర్షీషు వెళ్ళుటకు యోనా నిశ్చయించుకున్నాడు. దైవజనుడై యుండి కూడా యోనా అటువంటి నిర్ణయాన్ని ఎందుకు తీసుకున్నాడు?

నీనెవె ప్రజలు చాలా దుర్మార్గులు. వారు చాలా కౄరముగా ఇశ్రాయేలు మీదను, యూదా మీదను దాడి చేసిన వారు. అయినప్పటికి దేవుడు యోనాను పిలిచి, నీనెవె పట్టణమునకు వెళ్ళి దానికి పట్టు దుర్గతిని గూర్చి ప్రకటించమని చెప్పెను (యోనా 1:2). ఇక్కడ దేవుడు వాడిన మాటలు ఆది 18:20,21లో సొదొమ గొమొఱ్ఱా పట్టణ ప్రజలను గూర్చి వాడిన మాటలు ఒకేవిధముగా ఉన్నవి. అయితే ఇక్కడ యోనా అబ్రహాము వంటివాడు కాదు. సువార్త పరిచర్యను చేయుటకు ఇష్టము లేక కుంటి సాకులు వెదికే విషయములో యోనా వైఖరి నుండి మనము ఏమి నేర్చుకొనగలము?

నవంబరు 4, సబ్బాతు దినమున ఈ వారము యొక్క సబ్బాతు బడి పాఠమును అధ్యయనము చేయుటకు సిద్దపడుడి.