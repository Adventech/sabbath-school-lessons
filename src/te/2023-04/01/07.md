---
title:  అదనపు అధ్యయనము
date:   06/10/2023
---

ఆదాము పాపములో పడిపోయిన తరువాత మనలను రక్షించాలనే ప్రణాళిక అమలులోకి రాలేదు. “అది అనాది నుండి రహస్యముగా ఉంచబడి యిపుడు ప్రత్యక్ష పర్చబడిన మర్మమైయున్నది” (రోమా 16:25) దేవుని సింహాసనమునకు పునాదిగా ఉన్న ఆ ప్రణాళిక యుగయుగముల నుండి మర్మముగా ఉన్న దానిని ప్రత్యక్ష పర్చబడెను. ఆరంభము నుండి సాతాను యొక్క భ్రష్టత్వమును గూర్చి దేవునికి మరియు క్రీస్తుకు తెలుసు. మరియు అతని మోసపూరితమైన శక్తి వలన మానవుడు పతనమగునని వారికి తెలుసు. పాపము ఉనికిలో ఉండాలని దేవుడు నియమించలేదు. అయితే దాని ఉనికిని ఆయన ముందుగానే చూచుట వలన అట్టి భయంకరమైన అత్యవసర సమయము ఏర్పడినచో, దానిని ఎదుర్కొనుటకు ముందుగానే తగిన ఏర్పాటును చేసెను. ఈ లోకము యెడల దేవునికున్న ప్రేమ చాలా గొప్పది. అందుచేత తన అద్వితీయ కుమారునిగా పుట్టిన వానిని ఈ లోకానికిచ్చుటకు నిబంధన చేసుకొనెను. “తన అద్వితీయ కుమారునిగా పుట్టిన వానియందు విశ్వాసముంచు ప్రతివాడును నశింపక నిత్యజీవము పొందునట్లు ఆయనను అనుగ్రహించెను”. (యోహాను 3:16) - ఎలెన్ జి వైట్, యుగయుగాల ఆకాంక్ష, పుట 22.

క్రీస్తు యొక్క శిష్యులు చేయవలసిన పరిచర్య సులభమైనదని ఆయన వారికి చెప్పలేదు. అయితే వారు పరిచర్య చేయునపుడు ఒంటరిగా విడువనని వాగ్దానము చేసెను. వారు విశ్వాసముతో ముందుకు సాగిపోయినపుడు, సర్వశక్తిమంతుని కవచము వారిని కప్పి యుంచును. ఆయన మాటలకు వారు చెవి యొగ్గి ఆయనతో కలిసి పనిచేసినపుడు అపజయము వారిని వెంటాడదు. సర్వ రాష్ట్రములకు వెళ్ళమని వారికి ఆజ్ఞాపించెను. ఈ భూమి మీద ఎంత దూరము వెళ్ళగలరో అంత దూరములోను, ఆయన సన్నిధి వారికి లభించునని వాగ్దానము చేసెను. నమ్మకముతోను, విశ్వాసముతోను పనిచేయుడి. నేను మిమ్ములను విడనాడే సమయము ఎన్నడు రాదు. మీ విధి నిర్వహణలో నమ్మకముగా పనిచేస్తే మిమ్ములను ధైర్యపర్చి కాపాడెదను. మీరు మాట్లాడిన మాటల ద్వారా ఇతరుల యొక్క గమనము పరలోకమువైపు తిరుగునట్లు చేసి మీకు జయమును అనుగ్రహిస్తానని ఆయన వాగ్దానము చేసెను" -ఎలెన్ జి వైట్, అపొస్తలుల కార్యములు, పుట 29.

**చర్చించుకొనుటకు ప్రశ్నలు**

`నీవేమి చేసావు? నా యెడల ఎందుకు అవిధేయత చూపావు అని దేవుడు ఆదామవ్వలను అడుగుట లేదు. వారితో దేవుడు పలికిన మొదటి మాటలు మీరెక్కడున్నారు? ఈ మాటలు ఎట్టి ఆదరణను కలిగిస్తున్నవి? ఆలోచించండి.`

`దేవుడే యేసు నామములో ఈ లోకానికి మనలను రక్షించుటకు వచ్చెను. ఈ విషయము ద్వారా ఆయన స్వభావమెట్టిదో తెలుసుకొనగలమా?`

`పరిచర్య అనునది దేవునికి చెందినదై యుండును. అందుచే ఆ పరిచర్యలో నిమగ్నమైన వారిని శక్తిమంతులుగా చేసి అవసరమైన వనరులను ఆయనే సమకూర్చును. సమర్థత లేనపుడు, భయము ఆవరించినపుడు ప్రపంచ సువార్త సేవలో ఏవిధముగా ఎదుర్కొనగలవు?`