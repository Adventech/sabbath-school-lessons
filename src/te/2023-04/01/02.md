---
title:  మన యొద్దకు వచ్చు దేవుడు
date:   01/10/2023
---

దేవుడు తన స్వరూపములో మనలను ఆయన పోలికచొప్పున సృజించెను. ఆయన మనకు పరిపూర్ణమైన లోకమును అనుగ్రహించెను. ఆయనతో ఒక పరిపూర్ణమైన సంబంధమును కలిగి యుండాలనే లక్ష్యము ఆయనకున్నది. ఆయనతో మనకున్న బాంధవ్యము, ప్రేమ అనే విలువైన ఆయన గుణము మీద ఆధారపడియుంది. ప్రేమ నిజమైనదై యుండాలని దేవుడు మనకు స్వేచ్ఛా చిత్తము. స్వేచ్ఛగా నిర్ణయించుకొనగలిగే మరొక విలువైన వరమును ఇచ్చాడు. అవిధేయత వలన సంభవించు ప్రమాదకరమైన మరియు ప్రాణాంతకమైన పర్యవసానములను గూర్చి ఆదామవ్వలకు దేవుడు స్పష్టముగా వివరించాడు. (ఆది 2:16,17). అయితే మోసపూరితముగా సాతానుడు ఏమియు నష్టము కలుగదు పైగా వాటిని తిను దినమున మంచి చెడ్డల నెరిగిన వారై దేవతలవలె ఉందురని చెప్పెను (ఆది 3:5). విచారకరముగా హవ్వ ఆ పండును తినుటకు నిర్ణయించుకొని ఆదామునకు కూడా ఆ పండును ఇచ్చుట ద్వారా, అతడు కూడా అదే నిర్ణయాన్ని తీసుకున్నాడు. పరిపూర్ణముగా ఉన్న సృష్టి పాపమువలన మాలిన్యమైపోయినది.

`ఆది 3:9–15 చదువుడి. ఆదామవ్వలు పాపములో పడిన తరువాత వారితో దేవుడు మాట్లాడిన మొదటి మాటలేమిటి? నేటికి కూడా వేదాంత పరముగా ఆ మాటలు ఎందుకంత ప్రాధాన్యతను సంతరించుకున్నవి?`

వారెక్కడ ఉన్నారో దేవునికి తెలుసు. అక్కడ భయముతో నిండిన ఆదామవ్వలు ఏమి జరుగుచున్నదో తెలుసుకొనవలసియుంది. వారు చేసిన పాపమువలన కలిగిన భయంకరమైన పర్యవసానమును గ్రహించుటకు ఆ పరిస్థితిని వారు ఎదుర్కొన వలసి వచ్చింది. సాతానుడు కూడా ఓడించబడాలి. ఆ చర్యలను తీసుకొనుటకు దేవుడు తాను తన పరిచర్య ద్వారా చేయబోవు రక్షణ ప్రణాళికను బయలుపర్చుట ఆరంభించాడు (ఆది 3:14,15). క్రీస్తునందు లోకమును తనతో సమాధానపర్చుకొనుటకు అది ఏకైక ఆధారమైయున్నది (2 కొరింథి 5:19).

ఇక్కడ మనము ఒక విషయాన్ని పరిశీలించవలసియున్నాము. ఆదామవ్వలు దేవుని ఎదుర్కొనకముందు, సమాధానపరచుటకు వాగ్దానము చేయకముందు, పతనమైన స్థితిలో కూడా ఆదాముకు వేసిన ప్రశ్నలో దేవుడు రెండు ప్రాముఖ్యమైన విషయాలనగా పతనమైన మన స్థితి ఆయన యొక్క పరిచర్య స్వభావము ఏమైయున్నదో ఆయన కనుపర్చాడు. మనలను రక్షించి, మనతో ఆయన ఉండాలనే సంకల్పముతో ఆయనే మనలను వెతుకుచున్నాడు. మనము తప్పిపోయాము మరియు నిరాశాజనకమైన స్థితిలో ఉన్న మనకు రక్షణ ఎంతగానో అవసరమైయున్నది.

`చరిత్ర అంతటిలో “నీవు ఎక్కడున్నావు? అనే ప్రశ్నను దేవుడు నిరంతరము అడుగుచున్నాడు. నీ వ్యక్తిగత అనుభవములో ఆ ప్రశ్నకు సంబంధించి నీకేమి అర్థమైంది? ఆయనకు నీవు ఇచ్చే జవాబు ఏమిటి?`