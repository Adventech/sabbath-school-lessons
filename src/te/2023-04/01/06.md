---
title:  మన కొరకు తిరిగి వచ్చే దేవుడు
date:   05/10/2023
---

`యోహాను 14:1-3 చదువుడి. ఈ వాక్యములు లేఖనములలో వ్రాయబడిన కడవరి కాల వర్తమానములతో ఏవిధముగా సంబంధమున్నది?`

మనతో శాశ్వత కాలము నివాసముండాలనే సృష్టికర్త యొక్క సంకల్పము, ఈ భూమిమీద క్రీస్తు చేసిన పరిచర్య సమయములో చేసిన విలువైన వాగ్దానములు, దీవెనకరమైన నిరీక్షణయందు మరొకసారి ప్రతిబింబించుచున్నవి. "నేను వెళ్ళి మీకు స్థలము సిద్దపరచినయెడల నేనుండు స్థలములో మీరును ఉండులాగున మరల వచ్చి నా యొద్ద నుండుటకు మిమ్మును తీసికొని పోవుదును” (యోహాను 14:3) అని యేసు చెప్పెను.

అపొస్తలుడైన యోహాను ప్రకారము ఆ వాగ్దానము చివరికి నిజము కాబోవుచున్నది. “అప్పుడు - ఇదిగో దేవుని నివాసము మనుష్యులతో కూడ ఉన్నది. ఆయన వారితో కాపురముండును. వారాయన ప్రజలైయుందురు. దేవుడు తానే వారి దేవుడైయుండి వారికి తోడైయుండును” (ప్రకటన 21:3).

విమోచన కార్యము పూర్తికాబోవుచున్నది. ఎక్కడ పాపము అధికముగా ఉండునో అక్కడ దేవుని యొక్క కృప మరింత ఎక్కువగా విస్తరించును. ఈ భూమి తనదని సాతానుడు ప్రకటించుకొనుచుండగా దానిని వెలపెట్టి కొనుటయేగాక, అది హెచ్చించబడును. ఇక్కడ దేవుని కుమారుడు జనులమధ్య మందిరములో నివాసముండి ఆ మహిమ గల రాజు జీవించి, శ్రమలు పొంది, మరణించెను. అయితే ఇక్కడ ఆయన అన్ని విషయాలను నూతనపరచి ఆయన మందిరము జనులమధ్య స్థిరముగా నిలుచును. శాశ్వత కాలము లేక యుగయుగములు విమోచింపబడినవారు ప్రభువు యొక్క వెలుగులో నడిచెదరు. “దేవుడు మనకు తోడైయుండి, ఇమ్మానుయేలును మనకు వివరింప శక్యముకాని వరముగా అనుగ్రహించియున్నందుకు ఆయనను ఎల్లప్పుడు స్తుతించెదము”-ఎలెన్ జి వైట్, యుగయుగాల ఆకాంక్ష, పుట 26.

ఇక్కడ సుందరమైన విమోచన చిత్రమును మనము కనుగొనవచ్చును. సేవ చేయాలనే లక్ష్యము కలిగిన దేవుడు, శాశ్వతముగా తన బిడ్డలతో జీవించాలనే తన సంకల్పము చివరిగా నెరవేరును.

ఈ వాస్తవములో భాగమైయుండుట గొప్ప ఆధిక్యతయైయున్నది.

**వారం వారం వచ్చే సవాళ్ళు**

ఈ త్రిమాసమంతటిలోను దేవుని యొక్క పరిచర్యలో హృదయపూర్వకముగా పాలుపంచుకోవాలని మీరు ఆహ్వానించబడుచున్నారు. నీ జీవితములో దేవుని యొక్క పరిచర్య చేసిన అనుభవమును పొందుటకు ఇదొక గొప్ప అవకాశమైయున్నది. ఈ విషయములో మీరు ఈ క్షణములోనే ఇదొక అనుకూలమైన తరుణముగా భావించి, వారంవారం మీ సబ్బాతుబడి తరగతిలో నేర్చుకొన్న అమూల్యమైన విషయాలను వ్యక్తిగతముగా ఇతరులతో పంచుకొనుటకు సిద్ధపడుడి.

`మీ ముందున్న సవాలు : రాబోవు వారములో ప్రతిరోజు దేవుని సేవ కొరకు నీ హృదయము తెరువబడులాగున ఆయనకు ప్రార్థించు.`

`ఇతరులకు సవాలు చేయి : నీ జీవితములో ఇప్పటివరకు తెలియని ఎవరో ఒకరి పేరు తెలుసుకొని అనగా పొరుగువారో, మీతో పనిచేసే సహ పనివారో, దుకాణ యజమానో, బస్సు డ్రైవరో, తుడిచేవారో, ప్రతిరోజు ఆమె కొరకు లేక అతని కొరకు ప్రార్థన చేయుడి.`