### ఉపోద్ఘాతం: మాటలు మాని ఏదైనా గాని చేతలలో చూపించండి

కొన్ని సంవత్సరాల క్రితం మన ఎడ్వంటిస్టు మాసపత్రిక ఊబిలో మునిగిపోయే ప్రమాదమున్న బురదనేలను గూర్చి ఒక ఉపమాన పాఠమును ప్రచురించారు. ఆ బురద నేల వున్న మార్గముగుండా ప్రజలు నడిచి వెళ్ళేటపుడు కొన్నిసార్లు అదుపు తప్పి ఆ ఊబిలో పడిపోయేవారు. ఆ ఊబిలో కూరుకుపోయేటప్పుడు రక్షించండి. రక్షించండి అని పెట్టే పెద్ద కేకలు ఆ చుట్టు ప్రక్కల గ్రామాలకు వినిపించేవి. ఆ పరిస్థితి చాలా భయంకరముగా ఉండెడిది.

ఆ గ్రామ ప్రజలు ఒక సమావేశమును ఏర్పాటు చేసి అటువంటి ప్రమాదాలు సంభవించకుండా ఎట్లు నివారించాలి అనే విషయాల మీద ఎన్నో చర్చలు జరిపి, ఆ చర్చా వేదిక నుండి వచ్చిన సలహాలను పరిశీలించి కొన్ని సూచనలిచ్చి వెళ్ళిపోయేవారు. అంతకుమించి వారేమి చేసేవారు కాదు. అనుకోకుండా ఎప్పుడైనా మరొకసారి అటువంటి ప్రమాదము జరిగినప్పుడు మరలా గ్రామ సభలను నిర్వహించి, సభకు హాజరైన అతిథులకు భోజనమేర్పాట్లు చేయుటకు చందాలు ప్రోగు చేసి, కొంతసేపు జరిగిన ప్రమాదమును గూర్చి కొంతమంది నిపుణులను మాట్లాడమని కోరి అనంతరం వెళ్ళిపోయేవారు. ఈ విధముగా కొన్ని సంవత్సరములు మాటలతోనే సరిపెట్టారు గాని, ప్రమాదము జరగకుండా నివారించుటకు ఎట్టి చర్యలు తీసుకోలేదు. చివరికి ఊబిలో చిక్కుకున్న వారి ఆర్తనాదములు, వారు కూర్చున్న హాలులో వినబడకుండా శబ్దరహితమైన హాలును నిర్మించుకొని చర్చలు జరిపేవారు. వేరే మనుష్యులు ఆ ఊబిలో పడకుండా నివారించుటకు ఎవరూ ఏమీ చేయలేకపోయారు. కాని చాలా విషయాలు మాట్లాడుకున్నారు.

ఆ గ్రామములో ఉన్న ప్రజలవలె, మీ సంఘసభ్యులు, సబ్బాతుబడి తరగతి సభ్యులుండకూడదని కోరుకుందాము. మనము ఒక సంఘముగా కలిసి ప్రార్థిస్తాము. ఆలోచిస్తాము. అనేక విషయాలు పంచుకుంటాము. చర్చించుకుంటాము. అంతకుమించి ఏమీ చేయలేము. అయితే మన చుట్టు ప్రక్కలున్న పరిస్థితులను బట్టి మాట్లాడుకొనుటే కాకుండా దానికి సంబంధించి మేలు జరుగునట్లు ఏదో ఒకటి చేయుట ద్వారా సమాజములోను మరియు ప్రపంచములోను ఏదో కొంత వ్యత్యాసమును చూపించగలుగుతారు. దేవుడు మనకు అప్పగించిన పనిని ముగించుట ద్వారా యేసు తిరిగి రావాలని మనము కోరుకుందాము.

ఈ త్రిమాసము యొక్క పెద్దల సబ్బాతుబడి పాఠములు మనము బయటకు వెళ్ళి క్రియారూపముగా ఏదో ఒకటి చేయుటకు ప్రోత్సహించే విధముగా సిద్దపర్చబడినవి. ఆసక్తిని కలిగించే కొన్ని బైబిలు వృత్తాంతములను పరిశీలించబోవుచున్నాము. ఉత్సాహమును పుట్టించే అనుభవములను గూర్చి ఉదాహరణలతో చదువుకొనబోవుచున్నాము. మన పొరుగువారి యొద్దకు ముఖ్యముగా క్రైస్తవ నేపథ్యములేని వారి యొద్దకు వెళ్ళి మనకు అందుబాటులో ఉన్న వనరులతో వారికి ఎట్లు సహాయపడగలమో నేర్చుకుంటాము. ముఖ్యముగా ప్రతివారము గురువారము ఏమి చేయవలసి యుంటుందో, దాని మీద మన పాఠము, మన హృదయాలోచనలు కేంద్రీకరించబడి ఉంటాయి.

మీరు పనిచేయుటకు వీలుగా ఆలోచనలు మరియు అవసరమైన పరికరములను గూర్చి మేము మీతో వేదాంత సంబంధమైన పరిజ్ఞానమును పంచుకుంటాము. ఆ విధముగా మనము ప్రతివారము ఎదుర్కొనే సవాలును గురువారం నాడు నేర్చుకునే పాఠము ద్వారా అందించబడుతుంది. ఏవిషయము సులభంగా ఉంటుందో ఆ అంశముతో ప్రారంభించి, ఈ త్రిమాసములోని పాఠములను ఒక్కొక్కటి చదువుచుండగా కొంచెము కఠినమైన సవా ళ్ళు పరిచయము చేయబడతాయి. మన ముందున్న లక్ష్యమేమంటే, మనకు వచ్చే సవాళ్ళను స్వీకరించి ఆ పరిచర్యలో ముందుకు సాగిపోవుటకు అవసరమైన పరిశుద్ధాత్మ సహాయము కొరకు ప్రార్ధించి, గత వారము ఏమి సాధించాము అనే విషయాన్ని కొన్ని నిమిషాలు పునర్విమర్శ చేసుకుందాము. ఈ ప్రత్యేక సమయము మనలను గూర్చి గొప్పలు చెప్పుకొనడం కాదు గాని, ఏమి సాధించాము మరియు ఏమి చేయలేకపోయాము అనే విషయాల మీద మన దృష్టి పెట్టాలి. ఆ విధముగా చేసినపుడు మన తరగతి సభ్యులు ఒక గుంపుగా చేరినపుడు వారికి కొన్ని భావాలు కలుగుతాయి. ప్రార్థనావసరతలు చిట్టా పెరుగుతుంది.

చివరికి ఈ త్రిమాసము ముగిసేసరికి, అనేక అనుభవములతో పాటు, మనము చేసే దీనమైన ప్రయత్నములను పరిశుద్ధాత్మ నడిపించుట ద్వారా మన పరిచర్య లక్ష్యములు నెరవేరడముతో పాటు, దేవుని మహిమ కొరకు జరిగిన అద్భుతకార్యములు సాక్ష్యముగా నిలిచిపోతాయి.

మనము దీనమనస్సుతో చేసే కార్యములు, పరిశుద్ధాత్మ సహాయముతో దేవుని మహిమ కొరకు అద్భుతాలుగా మిగిలిపోవాలని మన కోరికయైయున్నది.

1980 సం||లో జనరల్ కాన్ఫురెన్సువారు గ్లోబల్ సేవా కేంద్రములను మొట్టమొదటిసారిగా స్థాపించారు. ఇప్పుడు అవి ఆరు కేంద్రాలుగా పనిచేయుచున్నవి. నూతన విశ్వాసులను ముఖ్యముగా క్రైస్తవేతరులలో గుంపులుగా ప్రారంభించుటకు అవసరమైన సహాయమును అందించుట వారి లక్ష్యమైయున్నది.

ఈ సబ్బాతుబడి పాఠాలను వ్రాసే సమయానికి, పెట్రాస్ బహదూర్, రిచార్డు ఎలోఫర్, కెల్లర్ గారి క్లేవు, క్లిఫ్ మాండ్ షమీ రుద్దీన్, డగ్ వెన్, ఆ మివిట్సమేట్ అనే డైరెక్టర్లకు గేరీ క్రాస్, హోమర్ ట్రెకార్టన్ జెఫ్ సాగిన్స్ కలిసి సహాయపడ్డారు.