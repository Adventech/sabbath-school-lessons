---
title:  'నిత్యసువార్త : సువార్త పరిచర్యలో వర్తమానము'
date:   10/10/2023
---

`ప్రకటన 14:6,7 చదువుడి. నిత్యసువార్తను ప్రకటించే మూడు దూతల వర్తమానములలో మొదటి దూత యొక్క వర్తమానములో దేవుని యొక్క పరిచర్యలో నీవు గుర్తించిన విషయాలేమిటి?`

పరిశుద్ధ లేఖనములలో “నిత్యము” మరియు “సువార్త" అనే పదాలు రెండూ ఏకము చేయబడడము ఈ ఒక్క చోటే కనిపిస్తుంది. సువార్త అనగా కృపను గూర్చిన శుభవార్తయైయున్నది. దీనిని యేసుక్రీస్తు ద్వారా అందరికి అనుగ్రహించబడినది. కృపను మరియు సత్యమును చూపించుట కొరకు ఆయన ఈ లోకానికి వచ్చెను (యోహాను 1:14) మన పాపముల యొక్క శిక్షను భరించుట కొరకు ఆయన మనకు మారుగా తన ప్రాణమును సిలువ మీద అర్పించుట ద్వారా మరణించెను. ఆయన పాపరహితమైన జీవితమును జీవించెను (యెషయా 53:4,5; 1 పేతురు 3:18) ఆయన జీవముతో లేచాడు. పరలోకమునకు తిరిగి వెళ్ళాడు. తండ్రి చేత హెచ్చించబడ్డాడు. నేడు ఆయన పరలోకపు గుడారములో మన కొరకు మధ్యవర్తిత్వము చేయుచున్నాడు (ప్రకటన 1:18; అపొ.కా. 2:33; హెబ్రి 7:25). మహిమతోను, ఆర్భాటముతోను ఆయన తిరిగి వచ్చి, ఆయన చేసిన అతి గొప్ప వాగ్దానమును త్వరలో నెరవేర్చబోవుచున్నాడు. తరువాత వెయ్యేండ్ల కాలము (పరిపాలన) ముగిసిన తరువాత భూమిమీద దేవుని యొక్క రాజ్యమును స్థాపించబోవుచున్నాడు (యోహాను 14:1-4; అపొ.కా.1:11; ప్రకటన 21:1-4) నిత్య సువార్తలో ఈ అంశాలన్నీ అవసరమైన సత్యములైయున్నవి.

ఈ వర్తమానము నిత్యమైనది అనే విషయమును మనము గమనించదగినదై యున్నది. ఒకే ఒక సువార్త మనలను రక్షించగలిగేది. దేవుని యొక్క పరిచర్య పరిపూర్ణముగా నెరవేరే వరకు అది ఒకే విధంగా ఉంటుంది. వేరొక సువార్త అంటూ ఇంకొకటి ఉండదు. మోసపూరితమైన బోధలు మరియు సిద్దాంతములు అనేకమైనవి వస్తూ ఉంటాయిపోతుంటాయి. (ఎఫెసి 4:14). అయితే నిత్యసువార్త అనబడే రక్షణ వర్తమానము ఎప్పటికి మార్పు చెందనిది. విధేయతతో ఎందరైతే ఆ వర్తమానమును విశ్వసించి దాని ప్రకారము జీవిస్తారో అట్టి వారికి బహుమానము దొరుకును (ద్వితియో 5:33; రోమా 2:6).

ఏ ఆజ్ఞనైతే మొదటి శిష్యులకు ఇవ్వబడెనో, నేడు అదే ఆజ్ఞను మనకు కూడా ఇవ్వబడినది. ప్రతి చోట క్రీస్తు కొరకు శిష్యులను చేయుట మనకు అప్పగించబడిన విధియై యున్నది. అయితే ఎటువంటి శిష్యులను సిద్ధము చేయాలి? ఆ శిష్యులు మంచివారై యుండాలి. నమ్మకమైనవారు పరిపూర్ణముగా భక్తిపరులై యుండాలి. ప్రేమించే వారైతే సరిపోతుందా? ఈ లక్షణాలు కలిగియుండుట అవసరమే. అయితే అవి సరిపోవు. ఆ శిష్యులకు బైబిలు సంబంధ లక్షణాలు కలిగియుండాలి. (లూకా 9:23; యోహాను 13:34, 35; 2కొరింథి 5:17). వారికి ఒక లక్ష్యముంటూ ఉండాలి. వారు యజమానియైన యేసు రెండవ రాకడకు సిద్ధపడి యుండాలి. మరియు ఇతరులను సిద్దపరిచే వారైయుండాలి.

"క్రీస్తు రాకడ సమీపముగా ఉందనుటకు సూచనగా తీర్పును గూర్చి ప్రకటన చేయబడుతుంది. (ప్రకటన 14:6,7) తీర్పును గూర్చి ప్రకటన చేయడాన్ని నిత్యసువార్త అంటారు. ఆవిధంగా క్రీస్తు రాకడను గూర్చి బోధించుట, ఆయన రాకడ బహు సమీపమని ప్రకటించుట, ఇవన్నియు సువార్త వర్తమానములో అవసరమైన భాగాలు" -ఎలెన్ జి వైట్, క్రీస్తు యొక్క ఉపమాన పాఠాలు, పుటలు 227,228.

`మొదటి దూత వర్తమానములో తీర్పు అనే భావమును నిత్యసువార్తతో ఏవిధంగా జతచేయబడినది? తీర్పునకు కేంద్రబిందువుగా సువార్త ఎందుకున్నది?`