---
title:  'దేవుని ప్రజలు : సువార్త పరిచర్యకు మార్గములైయున్నారు'
date:   11/10/2023
---

మానవ చరిత్రంతటిలో దేవునికి విధేయులై ఆయన స్వభావమునకు ప్రతినిధులుగా ఆయన లక్ష్యములను అనుసరించి విశ్వాసముతో నడుచుకొనే విశ్వాసులున్నారు. దేవునిచేత పిలువబడి, ఆయన కృపలో భాగస్వాములుగా ఉండాలని ఇచ్చిన ఆహ్వానమును అంగీకరించినవారే దేవుని ప్రజలైయున్నారు. దేవునియొక్క సువార్త పరిచర్యను ముగించుటకు వారు ఎల్లప్పుడు సాధనములుగా సంసిద్ధులైయుంటారు.

`ఆది 12:1-3 మరియు ద్వితియో 7:6,11,12 చదువుడి. పాతనిబంధనలో తన ప్రజల కొరకు దేవుడు ఆరంభములో నిర్దేశించిన లక్ష్యము ఏమిటి?`

అబ్రహాము మరియు అతని వారసులతో దేవుడు చేసిన నిబంధనకు ఒక నిర్దిష్టమైన లక్ష్యము ఉన్నది. దేవుని యొక్క పరిచర్య చేయుటకు వారు పిలువబడిరి. సృష్టింపబడిరి. ఆయనకు ప్రతినిధిగా వ్యవహరించుటకు నియమింపబడిరి. ఆయా ప్రజలకు, దేశాలకు దేవుని యొక్క దీవెనలను అందించే మార్గములైయున్నారు (ద్వితియో 28:10; యెషయా 49:6తో పోల్చి చూడుడి). దేవుని యెడల విశ్వాసము మరియు విధేయత కలిగి యుండే షరతుతో ఆయన ఎన్నుకొని వారితో బాంధవ్యముతో కూడిన నిబంధనను చేసుకొనెను (ఆది 22:16-18; నిర్గమ 19:5,6; ద్వితియో 28:1,2; 2దినవృ 7:14). ఇశ్రాయేలుకు చుట్టు ప్రక్కలున్న దేశములవారిని ఆకర్షించే విధానము పాతనిబంధనలో దేవుడు ఒక ప్రణాళిక ప్రకారము అనుసరించెను.

నూతన నిబంధనలో దేవునియొక్క పరిచర్యను కొనసాగించాడు. ఇప్పుడైతే పునరుత్తానుడైన యేసుప్రభువు మరియు రక్షకుడు ఒక వ్యూహరచనతో తిరిగి తన సువార్త పరిచర్యను ప్రారంభించాడు (మత్తయి 28:18-20; అపొ.కా. 1:8 చూడుడి). ఆ పరిచర్యలో భాగముగా క్రైస్తవ సంఘముగా ఏర్పడిన క్రీస్తు యొక్క శిష్యులు పురాతన ఇశ్రాయేలు వలె కాకుండా లోకమంతటికి సువార్తను ప్రకటించే పరిచర్యను చేపట్టారు. సువార్త పరిచర్య అనునది క్రైస్తవ సంఘముతో ఆరంభము కాలేదు. గాని, దేవుడు తన పరిచర్యను ముగించుట కొరకు సంఘమును ఉనికిలో ఉంచి, దాని ద్వారా ఆయన లక్ష్యమును నెరవేర్చాలని సంకల్పించాడు.

అయినప్పటికిని ఒక ప్రశ్న ఎదురవుచున్నది. క్రైస్తవ సంఘము చేయవలసిన పరిచర్య ఏమిటి? సంఘమును ఉనికిలోనికి పిలిచిన దేవుని యొక్క పరిచర్య లక్ష్యమే సంఘము యొక్క పరిచర్య బాధ్యత. నశించిన దానిని వెదకి రక్షించుటకు మనుష్యకుమారుడు వచ్చెనని అతనితో చెప్పెను” (లూకా 9:10) సంఘములో సభ్యులమైన మనము ఎవ్వరిని రక్షించలేకపోయినా, ఎవరైతే రక్షించగలరో ఆ ఏకైక రక్షకుడైన క్రీస్తును మనము ఇతరులకు చూపించవచ్చును.

నశించుచున్న పాపులను రక్షించుట క్రీస్తు యొక్క సంఘానికివ్వబడిన బాధ్యతయైయుంది. మనుష్యులు దేవుని యొక్క ప్రేమను తెలుసుకొనునట్లు వారిని ఆ ప్రేమ యొక్క సార్ధకత్వము ద్వారా వారిని క్రీస్తు కొరకు సంపాదించవలసిన బాధ్యతను ఆయన మనుష్యులకు అప్పగించెను -ఎలెన్ జి వైట్, సంఘమునకు సాక్ష్యములు, సంపుటి 3, పుట 381. అది ఎంత గొప్ప ఆధిక్యత మరియు బాధ్యతయైయున్నది.

`మన జీవితాలకు గాని ఏవిధంగా అవసరమో, సంఘమునకు సువార్త పరిచర్య చేయడము అంతే అవసరమైయున్నది. సంఘము సువార్త పరిచర్యను చేయకపోతే చచ్చిపోతుంది. మీ సంఘమును కాపాడుట కొరకు వ్యక్తిగతముగా మీరేమి చేయగలరు?`