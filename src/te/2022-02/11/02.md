---
title:  కుటుంబ సమస్యలు
date:   05/06/2022
---

యాకోబు చివరికి కానాను దేశములో నివాసము ఏర్పాటు చేసుకున్నాడు. తన తండ్రియైన ఇస్సాకు “ఒక పరదేశిగానే జీవించాడు. యాకోబు ఆదేశములో నివసించెను” (ఆది 37:1) అని ఈ వాక్యము సెలవిచ్చుచున్నది. అతడు భూమి మీద నివాసము ఏర్పాటు చేసుకొనుచుండగా మరొకసారి కుటుంబములో సమస్యలు తలెత్తాయి. ఈ భూమిని స్వాధీనము చేసుకొనే విషయములో సమస్యరాలేదు లేక అక్కడ వున్న బావి నీళ్ళు వాడుకొనే విషయములో సమస్య రాలేదు గాని ఆ సమస్య ముఖ్యముగా ఆధ్యాత్మికమైనది.

`ఆది 37:1-11 చదువుడి. కుటుంబములో ఏర్పడిన ఏ సమస్యను బట్టి యోసేపు యొక్క సహోదరులు అతడిని అంతగా ద్వేషించారు?`

ఆరంభము నుండి కూడా, యాకోబు యొక్క వృద్దాప్యములో పుట్టిన కుమారుడైన యోసేపు (ఆది 37:3) తన తండ్రితో ప్రత్యేక అనుబంధము కలిగియున్నాడు. అతడిని కుమారులందరికంటే ఎక్కువగా ప్రేమించాడు (ఆది 37:4) అతని కొరకు ప్రత్యేకమైన మరియు విచిత్రమైన నిలువుటంగీ కుట్టించాడు. యువ రాజు ధరించిన వస్త్రమువలె ఆ అంగీ ఉన్నది. (2సమూ 13:18) ఆవిధముగా చేయుట ద్వారా రాహేలు యొక్క మొదటి కుమారునికి జ్యేష్ట కుమారుని హోదా యిచ్చినట్లు రహస్యముగా యోసేపును హెచ్చించెను.

భవిష్యత్తులో యాకోబు యొక్క కోరిక మేర, యోసేపు జ్యేష్ట కుమారుని హోదా నిర్ణయించబడెను (1దినవృ 5:2) అందుచేత అతని సహోదరులందరు అతనిని ద్వేషించి సమాధానముతో మాట్లాడుటకు కూడా వారు ఇష్టపడలేదు (ఆది 37:4).

దానికి తోడు యోసేపు తన సహోదరుల ప్రవర్తన లోపాలను ఎత్తి చూపిస్తూ వారి తండ్రికి ఫిర్యాదు చేస్తూ వుండేవాడు (ఆది 37:2) ఆ స్వభావము తన సోదరులకు ఇష్టమయ్యేది కాదు.

యోసేపు తనకు కలిగిన కలలను తన సోదరులతో పంచుకొనేటప్పుడు దేవుడు అతడిని వారికంటే ఉన్నతమైన స్థానములో నిలువబెట్టాడనియు, తన సోదరులందరు అతడికి నమస్కారము చేయుచున్నారని చెప్పినపుడు అతనిని ఇంకా ఎక్కువ ద్వేషించుట మొదలు పెట్టారు. యోసేపునకు కలిగిన కలలు ప్రవచనమునకు సంబంధించినవి గనుక, అది అనేకసార్లు తిరిగి కలలుగా రావడము వలన అవి సూచించుచున్న భవిష్యత్తు సంఘటనలు నిజముగా సంభవిస్తాయనే విషయము రూఢిపరచబడేవి (ఆది 41:32). యాకోబు ఆ విషయములో బహిరంగముగానే గద్దించినను (ఆది 37:10). ఆ సంఘటనను తన మనస్సులో పెట్టుకొని, దాని యొక్క నెరవేర్పు కొరకు ధ్యానించుచు ఎదురు చూసేవాడు (ఆది 37:11). తనకు కలుగుచున్న కలలన్నింటిని ఏదో లోతైన భావము, లక్ష్యము ఉండి తీరుతుందని అతడు భావించియుండవచ్చు. అవును ఆ సమయంలో అది ఏవిధంగా నెరవేరబోవుచున్నదో అతనికి తెలియకపోయినను వాస్తవానికి అది నిజమే అని తరువాత నిరూపణ అయ్యింది.

`మత్తయి 20:26,27 చదువుడి. ఇక్కడ బయలుపర్చబడిన ముఖ్యాంశమేమిటి? అది బోధిస్తున్న విషయాన్ని మన నిజ జీవితములో ఏవిధంగా చూపించగలము?`