---
title:  యాకోబు వెడలిపోయెను
date:   26/05/2022
---

కుటుంబ జన్మ హక్కును పొందుటకు యాకోబు తన తండ్రిని, అన్నను మోసము చేసెను. తన తండ్రి ఇస్సాకు అతని పెద్ద కుమారుడైన ఏశావునకు చెందవలసిన దీవెనలను మోసముతో యాకోబు దొంగిలించెను. అయితే అదే యాకోబు తన మామగారైన లాబాను చేతిలో మోసపోయినను అతనిని ఎదిరించకుండా సాత్వికముగానే ఉన్నాడు. ఎంతో నమ్మకముగా అతనికి సేవ చేసెను. తన మామ గారు అతనిని మోసము చేయుచున్నాడని యాకోబుకు తెలుసు. అయితే ఆ విషయములో ఎక్కువ బాధపడకుండా మామగారి ఇష్ట ప్రకారమే జరగనిచ్చాడు. యాకోబునకున్న స్వభావమును బట్టి చూస్తే అర్ధము కాని విషయమేమిటంటే ఇప్పుడు అన్నింటికి ఊరుకుంటున్నాడు. యాకోబు అతనికి ఎదురు తిరిగేవాడే లేక లాబానును అడ్డుకునేవాడే లేక ఏదో బేరమాడుకొని సమస్యను పరిష్కరించుకొనేవాడే. కాని యాకోబు ఆవిధముగా చేయలేదు. అతని పక్షముగా అన్యాయము జరుగుచున్నప్పటికి లాబాను ఏమి చేయమని చెప్పెనో ఆవిధముగా చేసేవాడు.

చివరికి రాహేలుకు మొదటి కుమారుడు యోసేపు జన్మించిన సమయానికి లాబానుకు యాకోబు 14 సం||లు కొలువు చేయవలసిన కాలము ముగిసినది (ఆది 30:26). అందుచేత ఇప్పుడు లాబానును విడిచి పెట్టి వాగ్దాన భూమికి తిరిగి వెళ్ళాలని నిశ్చయించుకొనెను. ఇప్పుడు యాకోబు తన కుటుంబము కొరకు లేక తన యింటి వారి కొరకు సంపాద్యము చేసుకోవాలనుకొనుచున్నాడు (ఆది 30:30).

`ఆది 30:25-32 చదువుడి. ఇక్కడ ఏమి సంభవిస్తుంది మరియు యాకోబు ఎట్టి కారణమును చూపుతున్నాడు? లాబాను యొక్క సమాధానమేమైయున్నది?`

యాకోబు తన ఇల్లు విడిచి చాలా కాలమైనందున అక్కడికి తిరిగి వెళ్ళాలని కోరుకుంటున్నాడు. తన దేశమును విడిచి పెట్టి సుదీర్ఘకాలము పరాయి దేశములో ఉండాలనుకోవడం బహుశ అతని ఉద్దేశము కాకపోవచ్చును. అయితే అక్కడ జరిగిన సంఘటనలు అతడిని అంతకాలము తన తండ్రి ఇంటినుండి దూరముగా ఉండేటట్లు చేసినవి. అయితే ఇప్పుడు తన ఇంటికి తన కుటుంబముతో వెళ్ళే సమయము వచ్చింది.

అయితే యాకోబు యొక్క స్వాభావికమైన ఆలోచనలకు విరుద్ధముగా ఇప్పుడు అతను విశ్వాస పాఠమును అర్ధము చేసుకొని దేవుని యొక్క అంగీకారము వచ్చే వరకు వేచియుండాలనే ధోరణిలో ఉన్నాడు. అతనితో దేవుడు ఎప్పుడు మాట్లాడితే అప్పుడు తన తిరుగు ప్రయాణమును ఆరంభిద్దామనుకొనుచున్నాడు.

“బేతేలు దేవుడుగా” దేవుడు తనను తాను యాకోబునకు బయలుపర్చుకున్నాడు. యాకోబు లాబాను గృహమును విడిచి, తన ఇంటికి వెళ్ళమని దేవుడు యాకోబుకు ఆజ్ఞాపించెను (ఆది 31:13) నీ కుటుంబమును విడిచి వెళ్ళమని అబ్రహాముకు ఏవిధముగా పిలుపునిచ్చెనో ఆ రీతిగానే అవే మాటలతో యాకోబును లాబాను గృహము విడిచి పొమ్మని దేవుడు చెప్పెను (ఆది 12:1).

“యాకోబు లాబాను గృహమును విడిచి వెళ్ళుటకు లాబాను మరియు ఆయన కుమారుల వైఖరి కూడా సహాయపడింది (ఆది 31:1,2 చూడుడి) "తన మీద మామయైన లాబాను యొక్క కపట ప్రవర్తనను బట్టి ఎంతో ముందుగానే అతనిని విడిచి యాకోబు వెళ్ళిపోయేవాడే కాని ఏశావు అతనికి ఎక్కడ అపకారము చేస్తాడో అనే అనుమానముతో లాబాను యొద్దే ఉన్నాడు. అయితే ఇప్పుడతనికి లాబాను కుమారులనుండి ప్రమాదము ఎదురయ్యే పరిస్థితులు చూస్తుంటే, వారు యాకోబు సంపదంతా వారిదే అనే దురుద్దేశముతో యాకోబు మీద దౌర్జన్యమునకు పూనుకొనే అనుమానం కలిగింది” ఎలెన్ జి వైట్, పితరులు ప్రవక్తలు, పుట 193.

అందుచే యాకోబు తన కుటుంబమంతటిని, కూడా బెట్టిన సంపదతో వెళ్ళిపోయెను, ఆ విధముగా దేవుని నిబంధన ప్రజల యొక్క వీర గాథ ఆరంభమైంది.