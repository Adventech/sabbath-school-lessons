---
title:  నేరము
date:   12/04/2022
---

`ఆది 4:3-8 చదువుడి. కయీను తన తమ్ముని చంపుటకు గల కారణము ఏమిటి? 1యోహాను 3:12 చదువుడి.`

కయీను రెండు విధాలుగా స్పందించాడు.

“కయీనును అతని యర్పణను ఆయన లక్ష్యపెట్టలేదు. కాబట్టి "కయీనుకు మిక్కిలి కోపము వచ్చి అతడు తన ముఖము చిన్నబుచ్చుకొనెను” (ఆది 4:5).

కయీను యొక్క కోపము దేవుని మీద మరియు హేబెలు మీదవున్నట్లు కనిపిస్తుంది. దేవుని వలన అతనికి అన్యాయము జరిగిందని ఆయన మీద మరియు తన సహోదరుడైన హేబెలు అంటే అసూయ కాబట్టి అతని మీద కోపము పెంచుకున్నాడు. దేని నిమిత్తము అసూయపడుతున్నాడు? హేబెలు అర్పించిన అర్పణ గురించేనా? ఇక్కడ సూచించబడిన కొన్ని వాక్యాలలో తెలియపర్చిన కారణములకన్నా తెర వెనుక కారణాలు చాలానే ఉన్నవి. కారణాలు ఏమైనప్పటికి అతని అర్పణను దేవుడు అంగీకరించలేదు కాబట్టి కయీను తిరస్కార భావముతో కృంగిపోయి వున్నాడు.

కయీనును బాధ పెడుతున్న ఆ రెండు కారణములను బట్టి అతనిని దేవుడు రెండు ప్రశ్నలు వేసినట్లు ఆది 4:6 చూపించుచున్నది. దేవుడు కయీనును నిందించుట లేదు. ఆ విషయాన్ని ముందుగా మనము గమనించాలి. ఆదామును ప్రశ్నించినట్టుగానే కయీనును కూడా దేవుడు ప్రశ్నించాడు. దేవునికి విషయ పరిజ్ఞానములేక వారిని ప్రశ్నించలేదు గాని కయీను తనవైపు తాను ఒకసారి చూసుకొని, తాను ఆ స్థితిలో ఉండుటకు కారణమేమై ఉంటుందా అని అర్ధము చేసుకొనవలసియున్నది. తన ప్రజలు బహిరంగముగానే ఆయనను తిరస్కరించి ఓడించినను, పాపములో పతనమైపోయిన వారి యెడల వెల చెల్లించి వారిని విమోచించాలని దేవుడు ఎల్లవేళలా కనిపెట్టుకొనియుంటాడు. కయీనును దేవుడు కొన్ని ప్రశ్నలు అడిగి అటు తరువాత అతనికి కొన్ని సలహాలిచ్చాడు.

మొదటగా కయీను సత్రియ చేయుట అనగా సక్రమమైన మార్గములో నడచుటకు నేర్చుకొనాలి. అతడు మారుమనస్సు పొందుటకు అదొక ఆహ్వానమైయుంది. తరువాత అతడు తన వైఖరిని మార్చుకొనవలసియుందని దేవుడు చెప్పెను. అప్పుడు కయీనును అంగీకరిస్తానని దేవుడు వాగ్దానము చేసెను. ఇంకొక విధముగా చెప్పాలంటే దేవుని యొక్క నియమముల ప్రకారము అతడు చేసినపుడు మాత్రమే అతడు అంగీకరింపబడును కాని కయీను తన సొంత నిర్ణయాల ప్రకారము దేవునిని ఒప్పించలేడని దాని అర్ధమైయున్నది. “నీవు సతియ చేసిన యెడల తలనెత్తుకొనవా? సతియ చేయని యెడల వాకిట పాపము పొంచియుండును. నీ యెడల దానికి వాంఛ కలుగును. నీవు దానిని ఏలుదువనెను” (ఆది4:7).

ఇక్కడ పాపములో పడిపోవడానికి మూల కారణమును దేవుడు తన సలహా ద్వారా బయలుపర్చియున్నాడు. పాపమునకు మూల కారణము కయీనులోనే ఉంది. కయీను వెళ్ళవలసిన సరియైన మార్గమును దేవుడతనికి సూచించుచున్నాడు.

వాకిట పొంచియున్న పాపము యెడల ఉండవలసిన వైఖరిని గూర్చి దేవుడు తన రెండవ సలహాను ఇచ్చాడు. “నీ యెడల దానికి (పాపమునకు) వాంఛకలుగును” . అయితే నీవు దానికి (పాపానికి) బానిసవు కాకూడదు. నీవు దానిని వశపర్చుకోవాలి లేక దాని ఏలుదువు (నీ అధికారము చూపించాలి) అని దేవుడు చెప్పెను. ఇదే విషయమును యాకోబు తన పత్రికలో వివరించాడు.

“ప్రతివాడును తన స్వకీయమైన దురాశచేత ఈడ్వబడి మరులు కొల్పబడినవాడై శోధింపబడును” (యాకోబు 1:14).

పాపమునకు క్షమాపణ లభించునని సువార్త మనకు బోధించుటయే గాక, దాని మీద విజయము సాధించుటకు అవసరమైన శక్తిని దేవుడు అనుగ్రహిస్తాడని (1కొరింథి 10:13 చూడుడి) కూడా చెప్పుచున్నది. చివరిగా కయీను చేసిన పాపమును బట్టి నిందించుటకు ఎవరు కారణము కాదు గాని అతడే దానికి కారకుడై యున్నాడు. అతడు తనను తాను నిందించుకొనవలసియుంది. మన యెడల కూడా అదే సూత్రము వర్తిస్తుంది కదా?

`ఈ విచారకరమైన వృత్తాంతము ద్వారా స్వేచ్ఛా చిత్తమును గూర్చి ఏమి బోధిస్తున్నది? మనము దేవునికి విధేయత చూపించాలని ఆయన మనలను ఎందుకు బలవంతము చేయడు?`