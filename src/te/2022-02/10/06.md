---
title:  రాహేలు యొక్క మరణము
date:   02/06/2022
---

`ఆది 35:15-29 చదువుడి. ఒక కుటుంబముగా మెలగలేని అతని కుటుంబములో యాకోబు ఎదుర్కొనిన ఇతర దుఃఖములు ఏమిటి?`

యాకోబు బేతేలును విడిచి వెళ్ళిన వెంటనే అతడు వాగ్దాన భూమికి చేరుకునే ప్రయాణము యొక్క చివరి భాగములో, ఒక దానితో ఒకటి సంబంధమున్న మూడు సంఘటనలు చోటు చేసుకున్నాయి. యాకోబు యొక్క చివరి కుమారుడు జన్మించాడు. రాహేలు మరణించింది. లేయాకు పుట్టిన యాకోబు యొక్క మొదటి కుమారుడు రూబేను యాకోబు యొక్క ఉప పత్నితో శయనించెను. అటువంటి ఘోరమైన పనిని ఆ యవనస్తుడు ఎందుకు చేసాడో ఈ వాక్యములు వివరించుట లేదు గాని, బహుశః యాకోబు కనిష్ట కుమారుని జన్మను అవమానపర్చుటకు, రాహేలును గూర్చిన జ్ఞాపకాల విషయమై యాకోబును గర్వ భంగము చేయుటకైనను కావచ్చును. ఆ విషయములో మనకు ఏమీ తెలియదు.

యాకోబు యొక్క చివర కుమారుని యొక్క జన్మము బెల్లెహేముతో ముడిపడి యున్నది (ఆది 35:19) బెల్లెహేము వాగ్దాన భూమి పొలిమేరలలో ఉన్నది. అందును బట్టి ఆ బాలుడు జన్మించుటకు ఇశ్రాయేలు యొక్క భవిష్యత్తును గూర్చి చేయబడిన వాగ్దానము యొక్క మొదటి నెరవేర్పుగా పరిగణించవచ్చును. అబ్రహామునకు దేవుడు సెలవిచ్చినట్లు “భయపడకుము” (ఆది 35:17ను ఆది 15:1తో పోల్చి చూడుడి). అనే రీతిలోనే ఆ మంత్రసాని ప్రవచన రూపములో రాహేలుతో దేవుడు పలికిన మాటలు పలికెను.

ఆ సమయములో మరణ దశలో ఉన్న రాహేలు తాను అప్పుడే జన్మనిచ్చిన కుమారునికి 'బెనోని' అనగా 'దుఃఖ పుత్రుడు' అని తన బాధను గుర్తు చేసుకొని నామకరణము చేసింది. ఆ పేరును యాకోబు 'బెంజిమిను' అనగా తనకు కుడి భుజముగా ఉండే కుమారుడవుతాడని మార్చి వేసెను. ఆ సమయములో వారి ప్రయాణములో దక్షణమ వైపున వాగ్దాన భూమి ఉన్నది. అది దేవుడు వాగ్దానము చేసిన భూమి. ఆ దిశగా వారు ప్రయాణము చేయుచున్న సమయములో కుమారుడు జన్మించాడు గనుక ఆ దిశను సూచించే విధముగా నామకరణం జరిగి యుంటుంది.

అదే సమయములో రాహేలు దాసియైన బిల్హాతో అనగా యాకోబు యొక్క ఉపపత్నితో రూబేను లైంగిక సంబంధమును కలిగియున్నాడు. (ఆది 35:25; 30:3) ఆ అవమానకరమైన పనిని రూబేను ఎందుకు చేసాడో మనకైతే తెలియదు గాని అది మాత్రము మానవ దిగజారుడుతనానికి ఉదాహరణగా మిగిలిపోయింది.

అటువంటి అవాంఛనీయ సంఘటన జరిగినట్లు యాకోబునకు తెలిసినను అతడు ఏవిధంగాను స్పందించలేదు (ఆది 35:22). ఆ సమయములో తన జీవితములో అతడు దేవుని మీద ఆధారపడి, అటువంటి పాపము, దుర్మార్గము సంభవించినను దేవుడు తన వాగ్దానము నెరవేరుస్తాడని అనుకొని యుండవచ్చును.

ఇశ్రాయేలు యొక్క పితరులైన యాకోబు యొక్క 12 మంది కుమారులు అంత మంచివారుగా కనబడకపోయినను (ఆది 35:22-26) వారిలో ఎన్ని సమస్యలున్నను దేవుని యొక్క చిత్తము ఈ కుటుంబము ద్వారా నెరవేరుచున్నదనే విశ్వాసము ఈ పాఠము ద్వారా అర్ధమగుచున్నది.

`మానవ తప్పిదములున్నను దేవుని యొక్క చివరి లక్ష్యము నెరవేరబోవుచున్నది. ఒకవేళ ఆ ప్రజలు దేవునితో ఏకీభవించి, ఆయనకు విధేయులై జీవించి యున్న యెడల ఏమి సంభవించెడిదో ఊహించుకోండి. అదే జరిగియుంటే దేవుని యొక్క ప్రణాళికలు ఎంత సులభంగా తక్కువ మానవ శ్రమతో ఆలస్యము లేకుండా నెరవేరి యుండేవో ఆలోచించండి?`