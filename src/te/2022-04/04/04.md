---
title:  భూమి యొక్క అగాధ స్థలములలో నుండి
date:   18/10/2022
---

`కీర్తన 71 చదువుడి. "దావీదు తనను మరొకసారి భూమియొక్క అగాధస్థలములలో
నుండి పైకి తీసుకొని రమ్మని దేవుని కోరుటలో ఉన్న అర్ధము ఏమిటి” (కీర్తన 71:20).`

కీర్త 49లో బుద్ధిహీనులు వారి సంపద మీద, వారు సాధించిన ఘన కార్యముల మీద
ఆశపెట్టుకొనుటకంటే, జ్ఞానులు పునరుత్తానమునందున్న నిరీక్షణమీద వారు నమ్మకము
పెట్టుకొనుట ఆశీర్వాదకరమని చెప్పడం జరిగింది. కీర్త 71లో శత్రువులు దావీదును
చుట్టుముట్టినపుడు అతనిని దేవుడు విడిచి పెట్టెనని నిందించినప్పుడు, దావీదు దేవుని నుండి
రక్షణను మరియు నిరీక్షణను కోరాడు (కీర్తన 71:10,11).

దావీదు ఎదుర్కొనిన శ్రమలలో దేవుడు తనను ఏవిధముగా గతములో కాపాడినాడో
ఆ విషయాలను జ్ఞాపకమునకు తెచ్చుకొని వాటియందు అతడు ఓదార్పును మరియు
అభయమును పొందాడు. ముందుగా తాను తల్లి గర్భములో నుండి పుట్టినది మొదలు (కీర్తన
71:6). దేవుడు ఏవిధముగా అతనిని కాపాడెనో గుర్తు చేసుకున్నాడు. తరువాత అతడు
యువకునిగా ఉన్నప్పుడు దేవుడతనికి బోధించిన విషయాలను గుర్తించాడు (కీర్తన 71:17).

దేవుడే అతని కోటయు మరియు దుర్గమునై యున్నాడని గ్రహించి "నేను నిత్యము
చొచ్చునట్లు నాకు ఆశ్రయదుర్గముగా ఉండుము. నా శైలము నా దుర్గము నీవే. నీవే నన్ను
రక్షింప నిశ్చయించియున్నావు. (కీర్తన 71:8) మరియు "వృద్ధాప్యమందు నన్ను విడువకుము
నా బలము క్షీణించినప్పుడు నన్ను విడువకుము” (కీర్తన 71:9) అనియు "దేవా నాకు దూరముగా
ఉండకుము. నా దేవా నా సహాయమునకు త్వరపడి రమ్ము" (కీర్తన 71:12) మరియు
అనేకమైన కఠిన బాధలను కలుగజేసినవాడా నీవు మరల మమ్మును బ్రదికించెదవు. భూమి
యొక్క అగాధ స్థలములలో నుండి నీవు మరల మమ్మును లేవనెత్తెదవు” (కీర్తన 71:20) అని
దేవుని స్తుతించాడు.

"భూమి యొక్క అగాధ స్థలములో నుండి" అని చెప్పడం ద్వారా భవిష్యత్తులో
భౌతికముగా పునరుత్థానము చెందుటయై యున్నదని ఒక సాదృశ్యముగా కీర్తనీయుడు
స్తుతిస్తున్నాడు. అయితే ఆవిధముగా చెప్పుటలో దావీదునకు వేరే కారణము కూడా ఉన్నది.
అతడు చాలా లోతుగా కృంగిపోయి ఉన్న స్థితిలో అతనిని భూమి మ్రింగివేయుచున్నదేమో
అనే ఆందోళన ఎక్కువగా అందులో కనిపిస్తున్నది. (కీర్త 88:9 మరియు కీర్తన 130:1తో
పోల్చి చూడుడి) అందును బట్టి అది సాదృశ్యముగా చెప్పబడినప్పటికి అది భౌతికమైన
పునరుత్తానమును గూర్చి వివరించుచున్నది" - ఆండ్రూస్ స్టడీ బైబిలు పుట 726. కీర్తన
71:20 మీద వ్యాఖ్యానము.

చివరగా గ్రహించవలసిన ప్రాముఖ్యమైన విషయేమిటంటే మనము ఏ స్థితిలో
ఉన్నప్పటికి, దేవుడు ఉన్నాడు ఆయన సంరక్షిస్తున్నాడు. చివరిగా మన నిరీక్షణ ఈ లోక
సంబంధమైన జీవితము మీద లేదు గాని, రాబోవు జీవితము మీదే, శాశ్వత జీవము మీదే
ఉన్నది. యేసు తిరిగి వచ్చినపుడు మన పునరుత్తానము సంభవిస్తుంది. అప్పుడు శాశ్వత
జీవము అనుగ్రహింపబడుతుంది.

`మనందరికి ఏదో ఒక భయంకరమైన నిరుత్సాహ పరిస్థితులు ఎదురై యుంటాయి.
అయితే అట్టి సందర్భాలలో కూడా ప్రభువు మనతో కూడా ఉన్నాడనే విషయాన్ని ఏవిధంగా
గ్రహించగలము? గత కాలములో దేవుడు నడిపించిన విధానమును గుర్తు చేసుకొనుట ద్వారా
విశ్వాసముతో ముందుకు సాగిపోగలమా?`