---
title:  సమాధి యొక్క అధికారము నుండి
date:   17/10/2022
---

`కీర్తన 49 చదువుడి. చివరిగా పునరుత్థానము చెందెదనని కీర్తనీయుని నమ్మకమునకు
కారణమేమిటి? (కీర్తన 49:15) దానికి విరుద్ధముగా అట్టి వాగ్దానములేకుండా నశించిపోయిన
వారి పరిస్థితి ఏమిటి? (కీర్తన 49:6-14).`

కీర్తన 49 “బుద్దిహీనుల యొక్క అబద్ద నమ్మకమును గూర్చి మాట్లాడుచున్నది. తమ
ఆస్తియే ప్రాపకమని నమ్మి తమ ధన విస్తారతను బట్టి పొగడుకొందురు” (కీర్తన 49:6) వారు
తమ భూములకు వారి పేర్లు పెట్టుదురు (కీర్తన 49:11) వారిని వారు దీవించుకొనుటకు
బ్రతుకుదురు (కీర్తన 49:18). వారి నివాసగృహములు మరియు వారి ఘనతయు శాశ్వతకాలము
నిలిచియుండునని వారు నమ్ముదురు (కీర్తన 49:11-17).

అయితే బుద్దిహీనులు వారి యొక్క ఘనత అదృశ్యమైపోతుందని వారికి తెలియదు
మరియు మృగము వలె వారు నశింతురు. “ఘనత వహించిన వాడైనను మనుష్యుడు నిలువ
జాలడు. వాడు నశించు మృగములను పోలినవాడు” (కీర్తన 49:12; 49:14).

కొన్ని శతాబ్దములకు ముందే యోబు ఈవిధముగా చెప్పియున్నాడు. “నేను నా తల్లి
గర్భములో నుండి దిగంబరినై వచ్చితిని. దిగంబరినై అక్కడికి తిరిగి వెళ్ళెదను. యెహోవా
ఇచ్చెను. యెహోవా తీసికొనిపోయెను. యెహోవా నామమునకు స్తుతి కలుగును గాక” (యోబు
1:21; 1తిమోతి 6:7). జ్ఞానవంతుడు మరియు బుద్ధిహీనుడు ఇరువురు నశింతురు. వారి
సంపదను ఇతరులకు విడిచి పెట్టుదురు. కీర్తన 49:10 అని కీర్తనీయుడు పలుకుచున్నాడు.

అయితే వారి మధ్య ఒక ప్రాధమిక తేడా ఉన్నది. ఒక ప్రక్క బుద్దిహీనులు వారి
సంపదను కాపాడుకొనుటకు ప్రయత్నించెదరు. అదే సమయములో జ్ఞానులు జీవముతో కూడిన
నిరీక్షణతో దేవుడు వారికి నియమించిన వాడబారని దైవ స్వాస్థ్యమును పొందుదురు (1 పేతురు
1:4). ఈ భావమును మనస్సులో పెట్టుకొని కీర్తనీయుడు ఎంతో నమ్మకముతో “దేవుడు
నన్ను చేర్చుకొనును. పాతాళబలములో నుండి ఆయన నా ప్రాణమును విమోచించును” (కీర్తన
49:15).

పాతనిబంధన నిరీక్షణకు అనుగుణ్యముగ కీర్తనీయుడు మరణించిన వెంటనే అతని
ఆత్మ పరలోకమునకు ఎగిరిపోతుందని ఆయన చెప్పలేదు. కేవలం ఆయన శాశ్వత కాలము
సమాధిలో తాను ఉండబోవుట లేదు అని చెప్పియున్నాడు. ఒక సమయము రాబోవుచున్నది.
అప్పుడు దేవుడు అతనిని మరణము నుండి విమోచించి పరలోకమునకు
తీసుకొని వెళ్ళును.

మరొకసారి భవిష్యత్తులో పునరుత్తానము తథ్యమనియు, ఈనాటి ఈ మనుగడకు ఒక
నిరీక్షణ, అభయము ఉన్నదనియు వర్ణించబడెను. అందుచేత బహు క్లుప్త జీవితములో
బుద్దిహీనులు సంపాదించుకొనిన సంపదకన్నా, జ్ఞానవంతులు మహిమాన్వితమైన మరియు
శాశ్వతమైన గొప్ప బహుమానమును అందుకొనబోవుచున్నారు.

`ఎవరైతే వారి సొంత సంపద మీదను, సాధించిన ప్రగతిమీద ఆశ పెట్టుకుంటారో
అది కేవలం అవివేకవంతులు చేసే పనియై యున్నది. అటువంటి ఉచ్చులో మీరు పడకుండా
కాపాడుకొనుటకు మీ కన్నులను ఎందువలన సిలువవైపు ఉంచవలెను?`