---
title:  మొట్టమొదటి సువార్త వాగ్దానము
date:   06/10/2022
---

`ఆది 3:15,21 చదువుడి. మానవ జాతియావత్తుకు ఈ వాక్యాలలో ఎటువంటి నిరీక్షణను కనుగొనగలము?`

మానవుడు పతనమైన తరువాత లోకమందంతట సంభవించిన భయంకరమైన విషాదపూరిత సంఘటనలను గూర్చి ఆది కాండము 3 వివరించుచున్నది. ప్రతి విషయములోను మార్పు సంభవించినది. అంతకు పూర్వము ఈ లోకము ఏవిధముగా ఉండెడిదో వారు పతనమైన తరువాత ఈ లోకము ఏవిధముగా మారిపోయినదో అనే విషయాలను ఆదామవ్వలు చూడగలుగుచున్నారు.

వారు ఎంతగానో నిరాశ మరియు భంగపాటుకు గురైయున్న దశలో దేవుడు వారికిని మరియు రాబోవు తరముల వారికిని ఒక నిరీక్షణను కలుగజేసెను. మొదటగా మెస్సీయా రూపములో నిరీక్షణను కలుగజేసి సర్పమును శపించెను. “మరియు నీకును స్త్రీకిని నీ సంతానమునకును ఆమె సంతానమునకును వైరము కలుగజేసెదను. అది నిన్ను తల మీద కొట్టును. నీవు దానిని మడిమెమీద కొట్టుదువని చెప్పెను” (ఆది 3:15)

“వైరము” అనే మాట హెబ్రి భాషలో “ఐఖా” అనగా దీర్ఘ కాలము నిలిచే విశ్వ వ్యాపితమైన పోరాటము మంచి చెడుకు మధ్య ఏర్పడుట మాత్రమే కాకుండా వ్యక్తిగతముగా పాపమును ద్వేషించే స్వభావమును దేవుడు తన కృప చొప్పున మానవ మనస్సులో స్థాపించెను. మన సహజ స్వభావమును బట్టి ఇప్పుడు పూర్తిగా పతనమైపోయిన వారము (ఎఫెసి 2:1,5 మరియు “పాపమునకు బానిసలము” (రోమా 6:20) అయితే ప్రతి మానవుని జీవితములో నాటబడే క్రీస్తు యొక్క కృప మనలో సాతానుకు వ్యతిరేకముగా వైరమును పుట్టించును. ఈ వైరమే ఏదెను నుండి అనుగ్రహింపబడిన ఒక దైవికమైన వరమైయున్నది. మరియు అది దేవుని యొక్క రక్షణ కృపను అంగీకరించేటట్లు మనలను సిద్ధము చేయును. ఈ విధమైనట్టి కృప మరియు శక్తి లేనియెడల మానవ జాతి యావత్తు సాతాను యొక్క బంధకాలలో నలిగిపోతూ అతనికి దాసుడుగా జీవించవలసియుంటుంది.

మెస్సీయ్యాకు సంబంధించిన వాగ్దానమును సాదృశ్యముగా చూపించుటకు ప్రభువైన దేవుడు జంతువును బలిగా అర్పించుటను ఏర్పాటు చేసాడు (ఆది 3:21 చూడుడి) “ఆదాముకు దేవుని యొక్క ప్రత్యేకమైన నడుపుదల క్రింద పాప పరిహారార్ధమై ఒక అర్పణను నియమించెను. ఒక జంతువుని పాప పరిహార్ధమై బలిగా అర్పించేటప్పుడు ఆ దృశ్యము అతని హృదయములో గాయమును కలిగించి, తాను చేసిన పాపము విషయమై పశ్చాత్తాపము చెందుటకు వీలుగా ఈ బాధాకరమైన ఆచారమును దేవుడు నియమించెను. జంతువును బలి ఇవ్వవలసి వచ్చినపుడు ఆదాము తన చేతిలో ఉన్న కత్తిని ఎత్తినపుడు, దేవుడు మాత్రమే ఇవ్వగలిగే దాని ప్రాణమును పాప పరిహారార్ధ బలిగా అర్పించుట అతని హృదయములో బాధను కలిగిస్తుంది. ఆవిధముగా ఆదాము మొదటిసారి మరణమును తన కనులారా చూసాడు. రక్తము కారుచున్న ఆ జంతువును చూచినప్పుడు అది మృత్యువుతో పోరాడం చూచినప్పుడు దేవుని కుమారుడు చేయబోవు ప్రాణ త్యాగమువైపు విశ్వాసముతో ఆదాము చూడవలసియున్నాడు. మానవుడు తన పాపాల విషయమై చెల్లించవలసిన తన ప్రాణమును, అతని పక్షమున దేవుడు తన కుమారుని యొక్క ప్రాణము ద్వారా చెల్లించెను” - ఎలెన్ జివైట్, విమోచన వృత్తాంతము పుట 50.

`2కొరింథి 5:21 మరియు హెబ్రీ 9:28 చదువుడి. ఏదెనులో మొదటగా బయలుపడిన విషయము గూర్చి ఈ వాక్యాలు ఏమి బోధిస్తున్నవి?`

వారు చివరికి మరణించవలసి యుందని తెలుసుకొనిన (ఆది 3:19,22 - 24) ఆదామవ్వలు ఏదెను తోటను విడిచి వెళ్ళిపోయారు. అయితే వారు వెళ్ళేటప్పుడు నగ్నముగా లేక వారి స్వహస్తాలతో ఆకులతో కుట్టుకొని కప్పుకున్న వస్త్రముతో కాకుండా (ఆది 3:7) దేవుడు తానే స్వయముగా జంతువుల చర్మముతో వారి కొరకు తయారు చేసిన బట్టలతో వెళ్ళారు (ఆది 3:21). దేవుడు ఆవిధముగా చేయుట ద్వారా వారిని తన నీతి వస్త్రముతో కప్పియున్నాడనే సాదృశ్యము అందులో కనిపించుచున్నది (జెకర్యా 3:1-5; లూకా 15:22 చూడుడి). ఆవిధముగా మానవ జాతియంతటికి ఏదెనులోనే ఆరంభమైన సువార్త బయలుపర్చబడినది.