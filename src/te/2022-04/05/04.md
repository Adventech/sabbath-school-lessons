---
title:  నాయీనను ఊరిలో విధవరాలి కుమారుడు
date:   25/10/2022
---

బైబిలు యేసును గూర్చి ఈవిధముగా సాక్ష్యమిచ్చెను.

“దేవుడాయనకు తోడైయుండెను గనుక ఆయన మేలు చేయుచు అపవాది చేత
పీడింపబడిన వారినందరిని స్వస్థపరచుచు సంచరించుచుండెను” (అపొ.కా. 10:38).
అవసరతలలో ఉన్నవారికి, గాయపబడిన ఆత్మలకు యేసు పరిచర్య చేయుచుండెనని
అన్ని సువార్తలు ఆ సమాచారమును విస్తృతముగా వివరించెను. యేసు చేసిన పరిచర్య
వలననే తరువాత కాలములో యూదులనేకులు యేసే వాగ్దానము చేయబడిన మెస్సీయా
అని నమ్మియున్నారు.

“ఆయన నడిచి వెళ్ళిన ఏ గ్రామమైనను, ఏ ప్రాంతమైనను అక్కడ ఉన్న
వ్యాధిగ్రస్తులు, పీడితులు అందరూ స్వస్థపడేవారు. ఆయన చేసిన సేవ వలననే దైవికమైన
అభిషేకము పొందియున్నాడని సాక్ష్యమిచ్చిరి. ఆయన జీవితములోని ప్రతిచర్య ప్రేమను,
కనికరమును, కృపను బయలుపర్చెను. మనుష్యుల యెడల ఆయన హృదయము దయతో
నిండియుండెడిది. ఆయన మావన స్వభావమును ధరించుకొనుట వలన, మనుష్యుల
యొక్క అవసరాలకు అందుబాటులో ఉండేవాడు. సమాజములో అట్టడుగున ఉన్న
పేదవారు, ఆయన చెంతకు చేరుటకు భయపడేవారు కాదు. చివరికి చిన్న బిడ్డలు
కూడా ఆయన చెంతకు ఆకర్షితులయ్యేవారు” -ఎలెన్ జి వైట్, క్రీస్తు యొద్దకు మెట్లు,
పుటలు 11,12.

`లూకా 7:11-17 చదువుడి. ఈ వాక్యాలలో పేర్కొనబడిన పునరుత్తానములోను
మరియు నిన్నటి దినము యొక్క పాఠములో నేర్చుకున్న పునరుత్థానము మధ్య ఉన్న
తేడాలు ఏమిటి?`

గలిలయ ప్రాంతములో యేసు చేసిన పరిచర్య ఫలితముగా రోగులు స్వస్థత
పొందారు. దయ్యములు పట్టిన వారి నుండి వాటిని వెళ్ళగొట్టెను. ఆయనను
వెంబడించుచున్న వారు నాయీనను ఊరిగవిని యొద్దకు చేరుకొనే సమయములో ఆ
ఊరి గవిని నుండి వెలుపలకు అంత్యక్రియలు జరుపుటకు (సమాధి చేయుటకు)
గుంపుగా జనులు వెళ్ళుచుండిరి. తెరువబడిన సమాధి పెట్టెలో విధవ రాలి
కుమారుడున్నాడు. తల్లి కుమారుని గూర్చి ఏడ్చుచున్నది. దుఃఖించుచున్న ఆ తల్లిని
చూచి యేసు కనికరముతో “ఏడువవద్దు" అని చెప్పి దగ్గరకు వచ్చి, చనిపోయిన ఆ
కుమారుని ముట్టుకొని “చిన్నవాడా లెమ్మని చెప్పినపుడు, చనిపోయిన వాడు లేచి, కూర్చుండి
మాట్లాడసాగెను. ఆయన ఆ బాలుని తల్లికి అప్పగించెను” (లూకా 7:13-15). యేసు
అక్కడ ఉన్నందున అక్కడున్న వాతావరణమంతయు పూర్తిగా మారిపోయింది. ప్రోగుపడిన
జన సమూహము అక్కడ జరిగిన అద్భుత కార్యమునకు సాక్షులుగా ఉండుట మాత్రమే
గాక, వారి మధ్యన ఎవరో ఒక గొప్ప ప్రవక్త ఉన్నాడని నమ్మిరి.

ఫేనీకే విధవరాలు (1రాజులు 17:8-24) మరియు షూనేమీయురాలు ఆ
ఇరువురు స్త్రీలు ఏలియాను, ఎలీషాను క్రమముగా వరుస ప్రకారము సహాయము
చేయమని కోరారు. కాని నాయీను గ్రామములోని స్త్రీ ఏమియు అడగకపోయినను
యేసు సహాయము చేసెను. దీనిని బట్టి చూస్తే మనకు తెలిసినను లేక తెలియకపోయినను,
అడిగినా అడగకపోయినా దేవుడు మనలను సంరక్షిస్తున్నాడనియు, జాగ్రత్త
చూపిస్తున్నాడనియు, అర్హులమైనను, కాకపోయినా మన క్షేమము కోరుచున్నాడని అర్ధము.

`నిజమైన మతము మన చుట్టూ ఉన్న అనాధుల యెడల, విధవరాండ్రు యెడలను
జాగ్రత్తలను తీసుకుంటుంది (యాకోబు 1:27) యేసు చేసినట్లు అద్భుత కార్యాలను
చేయలేకపోయినా, మన చుట్టూ గాయపడిన వారి యెడల ఎట్టి పరిచర్య
చేయబద్దులమైయున్నాము?`