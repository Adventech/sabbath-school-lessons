---
title:  రెండు పాత నిబంధన దృష్టాంతములు
date:   24/10/2022
---

`1రాజులు 17:8 - 24; 2రాజులు 4:18 - 37 చదువుడి. ఈ రెండు
పునరుత్తానములలో ఉన్న తేడాలు మరియు సారూప్యములు ఏమిటి?`

హెబ్రి 11లో ఈ విధముగా చదువుచున్నాము. స్త్రీలు మృతులైన తమ వారిని
పునరుత్తానము వలన మరల పొందిరి (హెబ్రి 11:35). నేటి ధ్యానము కొరకు పాఠములో
చేర్చబడిన ఉదాహరణలో పునరుత్తానము గూర్చి చెప్పబడిన రెండు దృష్టాంతములలో
ఇది ఒకటి.

మొదటి దృష్టాంతము (1రాజులు 17:8-24 చూడుడి) ఇశ్రాయేలీయులలో
సంభవించిన గొప్ప మత భ్రష్టత్వ సమయములో రాజైన ఆహాబు మరియు అతని
భార్యయైన యెజెబెలు యొక్క ప్రభావము క్రింద జరిగెను. ఒక గొప్ప అనావృష్టి వలన
ఆ దేశములో కరవు ఏర్పడినది. ఇశ్రాయేలు దేశమునకు వెలుపల ఉన్న సారెపతు
ఊరిలోనికి వెళ్ళమని ఏలియాకు దేవుడు ఆజ్ఞాపించెను. అక్కడ అతడు ఫేని కేకు
చెందిన పేద విధవరాలును కలుసుకుంటాడు. అక్కడ కరవు తీవ్రముగా ఉండుట
వలన ఆ పేద విధవరాలు సాయంత్రము ఆమెకు ఆమె కుమారునికి ఆఖరి భోజనముగా
రెండు అప్పములను కాల్చు కొని తిని చనిపోవాలని అనుకొనుచున్న సమయములో
ఆమె ఇంటిలో జరిగిన అద్భుత కార్యమును బట్టి అప్పములకు అవసరమైన పిండి
మరియు అప్పములను కాల్చుకొనుటకు అవసరమైన నూనె కరవు పూర్తయ్యేవరకు
అయిపోలేదు. ఆమె ప్రవక్తకు ఆహారమును ఇచ్చెను. కొంత కాలము తరువాత ఆమె
కుమారుడు జబ్బుపడి చనిపోయెను. ఆమె ఆవేదనతో ఏలియాను వేడుకొనగా, ఏలియా
ప్రభువునకు ప్రార్ధించెను. దేవుడు అతని మొరను విని తిరిగి ప్రాణముతో లేపెను
(1రాజులు 17:22).

రెండవ పునరుత్థానము (2రాజులు 4:18 - 37 చూడుడి) గిల్ బోయా
పర్వతమునకు దక్షిణమున ఉన్న షూనేమి అనే చిన్న గ్రామములో సంభవించినది.
ఎలీషా పేద విధవరాలికి సహాయపడి ఆమె అప్పులన్నిటిని తీరిపోయేవిధముగా
అద్భుతకార్యము ద్వారా ఆమె ఇంటిలో ఉన్న ఖాళీ కుండల నిండా నూనె నింపి దానిని
అమ్ముట ద్వారా అప్పులను తీర్చెను (2రాజులు 4:1-7). అటుతరువాత ఎలీషా ఒక
గౌరవప్రదమైన వివాహిత స్త్రీని కలుసుకొనెను. ఆమెకు సంతానము లేదు. అంతట ఆ
ప్రవక్త నీకొక కుమారుడు జన్మిస్తాడని చెప్పెను. ఆవిధముగానే జరిగినది. పిల్లవాడు
ఆరోగ్యముగానే ఎదుగుచున్నాడు. అయితే ఒకరోజున జబ్బుపడి చనిపోయాడు.
షూనేమీయురాలు కర్మెలు పర్వతము మీదికి వెళ్ళి ఎలీషాను తన వెంటబెట్టుకొని వచ్చి
ఇంటిలో చనిపోయి ఉన్న తన కుమారుని బ్రతికించమని వేడుకొనెను. దేవుని ఎలీషా
విడువక ప్రార్ధించగా చివరికాబాలుడు బ్రతికాడు.

ఈ స్త్రీలు వేర్వేరు నేపథ్యము గలవారు. కాని ఒకే విధమైన రక్షణ విశ్వాసమున్నది.
ఎంతో కష్టకాలములో ఉన్న ఏలియాను ఫేనికేకు చెందిన ఆ విధవరాలు ఆదుకున్నది.
అతనికి క్షేమకరమైన నివాసస్థలము ఇశ్రాయేలులో లేకపోయినది. షూనేమీయురాలు
మరియు ఆమె భర్త ఎలిషా ప్రవక్తకు ప్రత్యేకమైన పడక గది నిర్మించి, ఆయన ఆ
ప్రాంతముగుండా ప్రయాణించినపుడెల్లా అక్కడ బస చేయునట్లు ఏర్పాటు చేసెను.
ఈమె కుమారుడు కూడా చనిపోయెను. ఆ ఇరువురు బిడ్డలు చనిపోయినప్పుడు విశ్వాసులైన
వారి తల్లులు దేవుని ప్రవక్తలను వేడుకొనగా తిరిగి వారు వారి పిల్లలను ప్రాణములతో
సంపాదించుకోగలిగిరి.

`ఇవి గొప్ప వృత్తాంతములు. అయితే ఈ వృత్తాంతాలలో వలె ఇతర విషయాలలో
ఎంతమంది ఇటువంటి అద్భుత కార్యాలను నెరవేర్చుకోలేకపోయారు? కడవరి కాలములో
వాగ్దానము చేయబడిన పునరుత్థానమునకు మన విశ్వాసముకేంద్ర బిందువుగా ఉండాలని
దీని ద్వారా మనము ఎట్లు నేర్చుకొగనలము?`