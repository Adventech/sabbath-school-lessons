---
title:  ప్రేమకు పునాది స్వేచ్చా చిత్తము
date:   26/09/2022
---

`1యోహాను 4:7-16 చదువుడి. ప్రేమను అభివృద్ధి చేయుటకు స్వేచ్ఛా చిత్తము ఒక షరతైయున్నదనే విషయములో ఈ వాక్యాలేమి చెప్పుచున్నవి?`

కృత్రిమముగా తయారుచేయబడిన పుష్పములు అందముగా ఉంటాయి. అయితే స్వభావసిద్ధమైన పుష్పమువలె అవి ఎదగవు. వికసించవు. స్వయం చలిత యంత్రములు, రోబోటులు లేక మర మనుషులు మాట్లాడేవిధానముగాను, కొన్ని పనులు చేయగలిగేవిధముగా వాటిని తయారు చేసేటప్పుడే నిర్ణయింపబడును. ముందుగా నిర్ణయింపబడిన ప్రకారము అవి పనిచేస్తాయి గాని వాటికి జీవితములో ఒకరియెడల ఒకరికి ఉండే భావావేశాలు ఉండవు. నిజముగా చెప్పాలంటే ప్రాణము మరియు స్వేచ్ఛాచిత్తము ఒకరు పనిచేయుటకు గాని, ప్రేమను పంచుకొనుటకు గాని ఇతరుల నుండి దేనినైనా స్వీకరించుటకుగాని ప్రాణము మరియు స్వేచ్చా చిత్తము ఈ రెండు స్థితులు కూడా తప్పని సరియైయున్నవి. ప్రేమామయుడైన దేవుడు దేవదూతలను (లూసిఫరుతో సహా) మరియు మానవులను స్వేచ్ఛాచిత్తము కలిగిన వారుగా సృజించెను. వారి నిర్ణయాలను వారు చేసుకొనుటకు స్వేచ్ఛ గల వారినిగా అనగా ఒకవేళ తప్పుడు మార్గమును అనుసరించాలని నిర్ణయించుకుంటే ఆవిధముగానే చేసే స్వేచ్ఛ కలిగిన వారిగా సృజించెను. ప్రేమ యందును మరియు జ్ఞానము నందును ఎదిగేవారికి అనుకూలమైన రీతిలో అన్ని సమతుల్యము కలిగిన ఒక పరిపూర్ణమైన వాతావరణముతో విశ్వమంతటిని దేవుడు సృజించెను.

1యోహాను 4:7-16లో అపొస్తలుడైన యోహాను దేవుడు ప్రేమయైయున్నాడనియు ఆయనకున్న ప్రేమను బహిరంగపర్చుటకు లేక వ్యక్తపర్చుటకు ఆయన తన సొంత కుమారుని మానవులకొరకు మరణించుటకై పంపెను. అందునుబట్టి మన కృతజ్ఞత భావమును దేవుని యెడల కనుపర్చుటకు మనము ఒకరినొకరము ప్రేమించుకొనబద్దులమైయున్నాము. అటువంటి ప్రేమ దైవ ప్రేరేపితమైనందున ఆయన మనలను స్వీకరించి మనయందు నివాసము చేయుటకు ఇష్టపడుచున్నాడు కాబట్టి మనము ఆయన యందు నివాసముండవలసియున్నాము. ఆవిధముగా చేయుట ద్వారా మనలో స్వార్ధము నశించి మనము ఒకరినొకరము ప్రేమించుకొనగలము. అదే సమయములో మనకున్న స్వేచ్ఛాచిత్తము దుర్వినియోగము చేసే పరిస్థితి కూడా మనకు ఎదురౌవచ్చు. అటువంటి స్థితే అనగా స్వేచ్చా చిత్తమును దుర్వినియోగము చేయుట వలన లూసిఫరు పరలోకములోనే ప్రమాదకరమైన తిరుగుబాటును ఎంచుకున్నాడు.

స్వేచ్చాచిత్తమునకున్న ప్రాధాన్యతను గుర్తించి కూడా కొందరు లూసిఫర్ ఆవిధముగా తిరుగుబాటు చేస్తాడని దేవునికి తెలిసి కూడా లూసీఫరును దేవుడు ఎందుకు సృష్టించాడు అని ప్రశ్నించేవారు ఉన్నారు. లూసిఫరును సృష్టించుట ద్వారా పాపము ప్రవేశించినందున అతనిని సృష్టించిన దేవుడు పాపము యొక్క ఆరంభమునకు కారకుడు కాదా అని ప్రశ్నించేవారు ఉన్నారు.

అయితే ఈ ప్రశ్నకు జవాబును వెదకుట అంత సులభమైన పని కాదు. అనేక పరిస్థితుల మీద ఆ ప్రశ్న యొక్క జవాబు ఆధారపడి యుంది. ఎవరు బాధ్యులు అనే విషయానికి వచ్చేసరికి పాపము యొక్క ఆరంభము, దానియొక్క స్వభావము రహస్యములతో కూడుకొనినవి కాబట్టి వాటి విషయమై సంపూర్ణముగా వివరించుట ఎవరికి సాధ్యమయ్యే పనికాదు.

అయినప్పటికి, పాపము ఉనికిలో ఉండాలని దేవుడు దానిని నియమించలేదు. అది ఉనికిలో ఉండునట్లు కేవలం అనుమతి మాత్రమే ఇచ్చెను. అటు తరువాత సిలువ యొద్ద దేవుడు తానే తన మీద పాపమును వేసుకొని పాపానికి చెల్లించవలసిన శిక్షను ఆయన చెల్లించి చివరికి దానిని నిర్మూలించే హక్కును పొంది యున్నాడు. పాపమును బట్టి మనము ఎదుర్కొనుచున్న బాధలు ఉన్నా, చివరికి దేవుడే ఒక ఉన్నతమైన వెలను చెల్లించెను. (మత్త 5:43 - 48 మరియు రోమా 5:6-11 చూడండి) చివరికి మనము ఎన్నడూ బాధపడనంతగా ఆయన శ్రమలను భరించాడు.

`స్వేచ్చా చిత్తము దేవుడనుగ్రహించిన వరము. అది పవిత్రమైనది. అయితే ఎంతో శక్తివంతమైన పరిణామములను ఎదుర్కొనవలసి యున్నది. ఏ పరిస్థితులను ఎదుర్కొనుటకు స్వేచ్చ చిత్తమనే ఆ వరమును నీవు వినియోగించుకొనుచున్నావు? దాని వలన ఎదురయ్యే పర్యవసానములను ఎవరు ఎదుర్కొంటారు?`