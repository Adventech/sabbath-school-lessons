---
title:  గర్వమునకు చెల్లించవలసిన మూల్యము
date:   28/09/2022
---

పరిశుద్ధ లేఖనములలోనే రెండు ప్రధానమైన ఇతివృత్తములు ఒక దానితో మరొకటి పోటీ పడే విధముగా ఉన్నట్లు మనము చూడగలము. ఒకటి : షాలేము, సియోను పర్వతము, యెరూషలేము మరియు నూతన యెరూషలేము. ఇది దేవుని రాజ్యమును సూచించుచున్నది. రెండవది : బాబెలు మరియు బబులోను. ఇది సాతాను యొక్క నకిలీ రాజ్యమును సూచిస్తుంది. అనేక సందర్భాలలో దేవుడు తన ప్రజలను అన్యదేవతలను ఆరాధించే బబులోను నుండి వెలుపలకు వచ్చి వాగ్దాన భూమిలో ఆయనను సేవించమని పిలుచుచున్నట్లు చూస్తున్నాము.

ఉదా: అబ్రాము (తరువాత అబ్రహాముగా పేరు మార్చబడినది) కల్దీయుల ప్రాంతములోని ఊరు అనే ప్రాంతమును విడిచి పెట్టి కానాను దేశములోనికి వెళ్ళమని దేవుడు అతనిని పిలిచెను. (ఆది 11:31-12:9) చాలా కాలము బబులోనులో బానిసలుగా నివసించిన తరువాత బబులోనును విడిచి తిరిగి రమ్మని పిలువగా యూదులు యెరూషలేమునకు వచ్చిరి (ఎజ్రా 2) ప్రకటన గ్రంథములో దేవుని యొక్క ప్రజలను కడవరి కాల బబులోనును విడిచి వచ్చి (ప్రకటన 18:4) సియోను పర్వతము మీద మరియు నూతన యెరూషలేములో ఆయనతో కలిసి జీవించమని దేవుడు పిలుచుచున్నాడు. (ప్రకటన 14:1; ప్రకటన 21:13, 10).

`యెషయా 14:12-15 చదువుడి. లూసిఫరు పరలోకములో నివసించినపుడు అతడు చూపిన గర్వమువలన ఈ లోకమునకు మరియు విశ్వమంతటిపైన ఏర్పడిన పర్యవసానములు ఏమిటి?`

బైబిలులో బబులోను పట్టణము అనగా దేవునిని మరియు ఆయన రాజ్యమును ధిక్కరించిన ఒక అధికారముగా నిలిచియుంది. మరియు బబులోను రాజైన నెబుకద్నెజరు గర్వమునకు మరియు అహంకారమునకు సాదృశ్యముగా నిలిచాడు. ఒక మహా ప్రతిమ యొక్క బంగారు శిరస్సు బబులోనుకు సూచనగా ఉందని రాజైన నెబుకద్నెజరుకు దేవుడు బయలుపర్చెను. దాని తరువాత ఆయా రాజ్యములు అధికారములోనికి వచ్చినవి (దాని 2:37,38). దేవుడు బయలుపర్చిన విషయాన్ని సవాలు చేస్తూ బబులోను రాజు బంగారముతోనే మొత్తము ఒక ప్రతిమను చేయించెను. అనగా ఏదో కొద్ది కాలము బబులోను రాజ్యము అధికారములో ఉంటుందని బంగారు శిరస్సు తెలియజేసినది కాబట్టి తన రాజ్యము చిరకాలము నిలిచి యుండే విధముగా ఆ రాజు ఒక బంగారు ప్రతిమను తయారు చేయించాడు. అంత మాత్రమే కాకుండా ఆ ప్రతిమను ప్రతిష్టించి అందరూ విధిగా ఆ బంగారు ప్రతిమకు సాష్టాంగ నమస్కారములు చేయవలెనని శాసించెను. (దాని 3) తూరు రాజు విషయములో వలె బబులోను రాజు కూడా లూసిఫరుకు సాదృశ్యముగా ఉన్నాడు (యెహెజ్కేలు 28:12-19).

యెషయా 14:3-11లో గర్విష్టుడైన బబులోను రాజు యొక్క పతనమును గూర్చి వివరించబడినది. తరువాత యెషయా 14:12-15లో చారిత్రాత్మక ఘట్టమునుండి పరలోకపు ఆవరణములో లూసిఫరు గర్వాంధుడై పాపమునకు మూల కారణముగా నిలిచాడు. పరిశుద్ద వాక్యములో చూస్తే తన సింహాసనమును మేఘ మండలము మీదికి ‘హెచ్చించుకొందును' అని లూసిఫరు గర్వముతో అనుకొనెను (యెషయా 14:14) పరోపకారమే లక్ష్యముగా ఉన్న దేవుని యొక్క ప్రేమను స్వార్ధముతోను మరియు పోటీతత్వముతో లూసిఫరు దేవునిని సవాలు చేయుట ద్వారా పాపమునకు తొలి బీజము నాటబడినది. లూసిఫరు తన అబద్దపు ప్రచారముతో ఇతర దేవదూతలను కూడా మోసగించెను. ఈవిధముగా రహస్యముగా పాపము విశ్వములోనికి ప్రవేశించెను.

`మనము కలిగియున్న హోదాలు లేక సాధించిన విజయాలు లేక ఈ రెండింటి వలన గర్వము మరియు డంబముగా ప్రవర్తించుట వంటి లక్షణాలు సులభముగా ఎందుకు ఒకనిలో ప్రవేశిస్తాయి? అట్టి ఉచ్చులో పడకుండా మనముందు సిలువను పెట్టుకొనుట ద్వారా అది ఏవిధంగా సహాయపడగలదు?`