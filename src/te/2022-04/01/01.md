---
title:  ఒక పరిపూర్ణమైన ఐశ్వర్యంలో తిరుగుబాటు
date:   24/09/2022
---

### ఈ వారమునకు చదువ వలసిన వాక్యాలు
1యోహాను 4:8, 16; 4:7-16; యెహెజ్కేలు 28:12-19; యెషయా 14:12-25; ప్రకటన 12.

> <p>కంఠతవచనం</p>
> “తేజో నక్షత్రమా, వేకువచుక్కా, నీవెట్లు ఆకాశమునుండి పడితివి? జనములను పడగొట్టిన నీవు నేల మట్టము వరకు ఎట్లు నరకబడితివి” (యెషయా14:12).

అనేకమంది తత్వవేత్తలు పాపము ఏవిధంగా ఆరంభమైయుంటుందని వివరించుటకు ప్రయత్నించారు. మంచి అనే దానికి చెడు వ్యతిరేకముగా ఉన్నప్పుడు మాత్రమే ఆ మంచి యొక్క మంచితనము బయటకు వస్తుందని కొందరు చెప్పుచున్నారు. అందుచేత చెడు అన్నది మొదటి నుండి ఉనికిలో ఉందనే వాదన వినిపిస్తున్నారు. మరికొందరైతే ఈ లోకము పరిపూర్ణముగానే సృజింపబడినది గాని, ఏదో ఒక రీతిలో చెడు లేక పాపము అందులోనికి ప్రవేశించిందని అంటారు. ఉదాహరణకు గ్రీకు పురాణ గాథలను బట్టి అత్యుత్సాహము గల పాండోరా ముద్ర వేయబడిన ఒక పెట్టెను తెరుచుట వలన దానిలో ఉన్న ఈ లోక సంబంధమైన చెడు విషయాలన్నియు ఎగిరిపోయినవనే ఒక పురాణ కల్పిత కథను గూర్చి చెబుతూ ఉంటారు. అయితే ఈ కల్పిత గాథ కూడా చెడు అంతయు ఏవిధంగా ఆరంభమైనదో అనే విషయాన్ని వివరించుటలేదు.

దానికి విరుద్ధముగా, ప్రేమామయుడైన దేవుడు సర్వాధికారియైయున్నాడు (1దినవృ 29:10, 11) మరియు పరిపూర్ణుడు (మత్తయి 5:48) ఆయన చేసినదంతయు పరిపూర్ణముగా చేసెను (ద్వితి 32:4) అనగా మన ఈ లోకమును ఆయన ఏవిధముగా సృజించాడు అనే విషయము కూడా అందులో ఇమిడియుంది. పరిపూర్ణమైన లోకములో పాపము, దుర్మార్గము ఏవిధంగా ప్రవేశించింది? ఆదామవ్వలు పతనమగుట వలన పాపము, దుర్మార్గము మరియు మరణము ఇక్కడకు వచ్చినట్లు ఆదికాండము 3 ప్రకారం తెలుసుకొనగలం.

అయితే ఆ జవాబు మరొక సమస్యను లేవనెత్తుచున్నది. మానవుడు పతనము కాకపూర్వమే హవ్వను మోసము చేసిన సర్పమునందు పాపము అప్పటికే ఉనికిలో ఉంది (ఆది 3:1-5) అందుచేత మనలను ఇంతగా కలవరమునకు గురిచేసే ఈ పాపము యొక్క ఆరంభము ఎక్కడ మరియు ఎవరిలో ఉన్నదో తెలుసుకొనుటకు మానవుని పతనముకన్నా వెనుకకు వెళ్ళవలసియున్నది.

_అక్టోబరు 1 సబ్బాతుదినమున ఈ పాఠమును అధ్యయనము చేయుటకు సిద్దపడుడి._