---
title:  ఇక మరణముండదు మరియు కన్నీళ్ళుండవు
date:   28/12/2022
---

నిత్యత్వము కలిగిన ఆత్మ నిరంతరము అగ్నితో మండుచున్న నరకములో కాలుతూ
ఉంటారనే సిద్ధాంతము బైబిలు బోధించుచున్న విషయాలకు విరుద్ధముగా ఉన్నది. బైబిలు
ప్రకారము నూతన ఆకాశము నూతన భూమి ఉంటుంది. అందులో ఇక మరణముండదు.
దుఃఖమైనను, ఏడ్పైనను, వేదనయైనను ఇక ఉండదు (ప్రకటన 21:4). శాశ్వతముగా
మండుచున్న నరకము ఉంటుందని బోధించే సిద్ధాంతము నిజమైతే ఇక రెండవ మరణము
పాపమును మరియు పాపులను విశ్వము నుండి తుడిచి వేయలేకపోవును. పాపము మరియు
పాపులు శాశ్వతమైన నరకములో దుఃఖపడుతూ, విచారముగా మిగిలిపోదురు. అదే జరిగితే
ఈ విశ్వము తన యొక్క పురాతన పరిపూర్ణ స్థితికి తిరిగి ఎన్నటికి రాలేదు. దేవునికి మహిమ
కలుగును గాక బైబిలు వేరే దృశ్యాన్ని చిత్రీకరించుచున్నది.

`యెషయా 25:8; ప్రకటన 7:17; ప్రకటన 21:4 చదువుడి. ఈ ప్రస్తుత ప్రపంచములో
మనకు ఎదురయ్యే శోధనలు, వేదనల నడుమ ఈ వాక్యాలు ఎటువంటి ఆదరణను, నిరీక్షణను
కలుగజేయుచున్నవి?`

జీవితము అనునది చాలా కఠినమైనది. అన్యాయమైనది. క్రూరత్వముతో కూడినది.
మనకు అత్యంత ప్రియులైన కొందరు మరణము చాలా ఘోరముగా మన నుండి తీసుకొని
వెళ్ళింది. కొందరు మన జీవితాలలోకి కపటముగా ప్రవేశించి, మన అనుభూతులను దోచుకొని
ఏమీ సంభవించనట్లు విడిచి వెళ్ళిపోతారు. మనము ప్రేమించి, ఎంతో నమ్మిన వారు ఆవిధంగా
మోసము చేసి వెళ్ళిపోవుట ఎంత ఘోరము.

కొన్ని సందర్భాలలో పగిలిన హృదయాలతో ఈ జీవితము జీవించుట ఏమైనా
ప్రయోజనకరమేనా అని చింతించే ఘడియలు కూడా ఉంటాయి. మనకెన్ని వేదనలున్నను
దేవుడు మాత్రము ఎల్లప్పుడు మన కన్నీళ్ళను తుడుచుటకు సిద్దముగా ఉంటాడు. అయితే
కొన్ని భారమైన కన్నీళ్ళు జీవితములో మిగిలే ఉంటాయి. ఈ మొదటి ఆకాశము, మొదటి
భూమి గతించిపోయినపుడు, మహిమతో కూడిన ఆ దినము వచ్చినప్పుడు మరణము, విచారము,
దుఃఖము కన్నీళ్ళు తుడిచి వేయబడును. ఇక అవిఎన్నటికి ఉనికిలో ఉండవు. (ప్రకటన 21:1-5).
కడవరి తీర్పులో దేవుడు ప్రతి ఒక్కరిని ప్రేమతోను, న్యాయముగాను తీర్పు తీర్చును.

క్రీస్తునందు మృతులైన మన ప్రియులందరు మృతులలో నుండి లేపబడుదురు. అప్పుడు
వారు మనతో నిరంతరము కలిసి జీవిస్తారు. నిత్య జీవమునకు అనర్హులైన వారు ఒంటరిగా
రెండవ మరణము పొంది ఇక ఉనికిలో లేకుండా నశించిపోవుదురు. దేవుడు మనందరిని
న్యాయముగా చూస్తాడు. దానినుండి మనము ఆదరణ పొందుదుము. మరణము నిజముగా
నేటికిని లేకుండా పోయినపుడు విమోచింపబడినవారు ఆనందముతో 'ఓ మరణమా నీ
విజయమెక్కడ? ఓ మరణమా నీ ముల్లు ఎక్కడ? (1కొరింథి 15:54,55) అని కేకలు
వేయుదురు.

నూతన ఆకాశము మరియు నూతన భూమిలో “ఇదిగో నేను క్రొత్త ఆకాశమును క్రొత్త
భూమిని సృజించుచున్నాను. మునుపటిది మరువబడును జ్ఞాపకమునకు రావు” (యెషయా
65:17). దీని అర్ధము అవి స్మృతిలో లేకపోవడమని కాదు గాని, శాశ్వతముగా నిలిచియుండు
పరలోకపు ఆనందములో గతమునకు చోటు ఉండదు.

`ఇక్కడ అన్యాయమునకు గురికాబడని నరుడెవడైనా ఉన్నాడా? ఇట్టి పరిస్థితుల్లో దేవుని
మంచితనము, ప్రేమలో మనమే విధంగా ఆనందించగలము?`