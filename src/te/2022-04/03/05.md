---
title:  మరణించిన వారికి ఏమియు తెలియదు
date:   12/10/2022
---

`యోబు 3:11-13; కీర్తన 115:17; 146:4; ప్రసంగి 9:5,10 చదువుడి. మరణములో మానవుల స్థితి ఏవిధంగా ఉంటుందో ఈ వాక్యాలు బోధిస్తున్నవి.`

పద్యములు రూపములో వ్రాయబడిన ఈ వాక్యాలను మరణములో మానవుల స్థితిని గూర్చి వివరించుటకు ఉపయోగపడవని కొందరు బైబిలు గ్రంథకర్తలు వాదించుచున్నారు. అవును కొన్ని సందర్భాలలో పద్యములు వివరించబడిన విషయము, డొంక తిరుగుడుగా ఉన్నట్లు ఉంటుందని చెబుతారు. అందువలన అటువంటి వివరణను తప్పుగా అర్ధము చేసుకొనే ప్రమాదముంది. అయితే ఈ వాక్యాలు అట్టివికావు. వాటి భాష చాలా స్పష్టముగా ఉంది. వాటి యొక్క భావము ఈ అంశము మీద పాతనిబంధన బోధనలతో సామరస్యము కలిగియున్నవి.

మొదటగా యోబు 3లో ఆ పితరుడు తన జననము గూర్చి బాధపడుతున్నట్లు ఉంది (కొన్ని భయంకరమైన పరిస్థితులను ఎదుర్కొనినప్పుడు అతడు లేక ఆమె అసలు ఈ లోకములో జన్మించియుండకపోతే ఎంత బాగుండును అని అనుకొనని వారెవరుంటారు?) ఆ పితరుడు తాను జన్మించినపుడే మరణించినచో ఆ నిద్రావస్తలోనే లేక ఆ విశ్రాంతిలోనే ఉండేవాడిని కదా అని అనుకున్నాడు (యోబు 3:11,13).

కీర్తన 115లో మరణించిన వారిని ఎక్కడ పాతి పెట్టెదరో వివరిస్తుంది. అక్కడ నెమ్మది అలుముకొని యుంటుంది. మరణించిన వారు దేవునిని స్తుతించరు గనుక వారు పాతి పెట్టబడిన స్థలము నెమ్మదిగా ఉంటుంది (కీర్తనలు 115:17) విశ్వాసులుగా మరణించినవారు పరలోకములో దేవునిని స్తుతిస్తూ ఉంటారని ఎక్కడా చెప్పలేదు.

కీర్తన 146 ప్రకారము మరణించిన వారి యొక్క మానసిక స్థితి పూర్తిగా నిలిచిపోయి ఉంటుంది. “వారి ప్రాణము వెడలిపోవును. వారు మంటిపాలగుదురు. వారి సంకల్పములు నాడే నశించును” (కీర్తనలు 146:4). మరణమునందు జరుగు ప్రక్రియకు ఇది తార్కాణము. ప్రసంగి 9లో "బ్రదికి యుండువారు తాము చత్తురని ఎరుగుదురు. అయితే చచ్చిన వారు ఏమియు ఎరుగరు. వారి పేరు మరువబడియున్నది. వారికిక ఏ లాభమును కలుగదు” (ప్రసంగి 9:5).

“చేయుటకు నీ చేతికి వచ్చిన ఏ పనియైనను నీ శక్తి లోపము లేకుండా చేయుము. నీవు పోవు పాతాళమునందు పనియైనను ఉపాయమైనను తెలివియైనను, జ్ఞానమైనను లేదు” (ప్రసంగి 9:10). మరణించినవారు తెలివిలేని, మెలకువలేని స్థితిలో ఉంటారని బైబిలు బోధకు ఇది సరిపడినట్లున్నది.

మరణించిన వారు ఎటువంటి కార్యకలాపములు జరపరు. ఆలోచన చేయరు అని బైబిలు బోధను బట్టి క్రైస్తవులు నిరుత్సాహపడవలసిన పనిలేదు. ముందుగా చూచినచో శాశ్వతకాలము మండుచున్న నరకము అనునది లేదు. లేక తాత్కాలికముగా మరణించిన వారి ఆత్మలు పరదైసులో లేక పర్గెటరీలో రక్షింపబడని వారు భద్రపర్చబడుచున్నారనే బోధ అబద్దముతో కూడినది. రెండవ విషయానికి వస్తే క్రీస్తునందు మృతులైన వారికి ఆశ్చర్యకరమైన బహుమానము ఎదురుచూస్తున్నది. అందువలన విశ్వాసికి మరణము అనగా అది చిన్న విషయమే. క్రైస్తవునికి మరణము నిద్ర వంటిది. నిశ్శబ్దముగా ఉండే క్షణము మరియు చీకటిగా ఉండే వాతావరణము. దేవునిలో క్రీస్తుతో కూడా జీవితము దాచబడియుంటుంది. మన జీవమైన క్రీస్తు వచ్చునపుడు ఆయనతో పాటు మహిమలో వారు కూడా వస్తారు. (యోహాను 8:51,52), కొలస్సి 3:4) - ఎలెన్ జి వైట్, యుగయుగాల అభీష్టము, పుట 787.

`క్రీస్తునందు మృతులైన వారిని గూర్చి ఆలోచించుడి. మరణించినవారు వారి నేత్రములను మూసుకుంటారు. సమాధిలో వారు 15000 సం॥ లేక 5 నెలలు లేక ఎంత కాలమైనను వారికి సమానమే. వారికి తరువాత తెలిసే విషయమేమంటే క్రీస్తు యొక్క రెండవ రాకడే. కొంతమంది అనుకుంటున్నట్లు మరణించిన వారు మనకన్నా ఉన్నతమైన స్థితిలో ఉన్నారని అనుకొనుటలో అర్ధమేమైనా ఉందా?`