---
title:  పితరులతో కూడా నిద్రించెను
date:   13/10/2022
---

`ఆది 25:8; 2 సమూ 7:12; 1రాజులు 2:10 మరియు 1రాజులు 22:40 చదువుడి. ఈ వాక్యాలు మరణము గూర్చి ఇంకా ఏమి మాట్లాడుచున్నవి?`

మరణము మరియు మరణించిన వారిని పాతిపెట్టే విషయములో పాతనిబంధన గ్రంథము అనేక మార్గములను సూచించుచున్నది. ఒక విధానములో వ్యక్తి మరణించినపుడు అతనిని తన వంశ పూర్వీకులు ఎక్కడ పాతిపెట్టబడిరో ఆ చోటికి ఆ వ్యక్తిని కూడా తీసుకొని వెళ్లి వారి పితరుల సరసన పాతి పెట్టేవారు.

ఉదా: అబ్రహాము నిండు వృద్ధాప్యమునకు వచ్చినవాడై మంచి ముసలి తనమున ప్రాణము విడిచి మృతి బొంది తన పితరుల యొద్దకు చేర్చబడెను” (ఆది 25:8) అహరోను మరియు మోషేలు కూడా వారి పితరుల యొద్దకు చేర్చబడిరి (ద్వితియో 32, 50).

`మంచిగా పాలించిన రాజులు, చెడుగా పాలించిన రాజులు మరణించినపుడు ఒకే చోటికి వారు చేర్చబడిరనే విషయము మరణము యొక్క స్థితిని గూర్చి మనకేమి బోధిస్తుంది? (2రాజులు 24:6; 2దినవృ 32:33).`

మరణమును గూర్చి మాట్లాడేటప్పుడు ఇంకొక విధముగా చెప్పేవారు. ఉదా:- రాజైన దావీదు మరణించినపుడు తరువాత దావీదు తన పితరులతో కూడి నిద్ర పొంది దావీదు పట్టణమందు సమాధిలో పెట్టబడెను (1రాజు 2:10) ఇదే విధమైన తీరులో ఇతర హెబ్రీ రాజులను గూర్చి అనగా వారు విశ్వాసులైనా లేక అవిశ్వాసులైనా వారి పితరులతో సమాధి చేయబడిరి.

వంశపూర్వీకులతో లేక వారి పితరులతో నిద్రించారు అని చెప్పినపుడు 3 విషయాలు అందులో ఇమిడియున్నవి. మొదటగా నేడో రేపో ఏదో ఒక సమయములో వారి పనుల భారము నుండి విశ్రాంతి పొంది నిద్రించవలసి యున్నది. రెండవ విషయముగా మరణము చెందిన వారిలో మనము మొదటి వారము కాము. మనకంటే ముందు మన పితరులు నిద్రించారు అనే విషయాన్ని రూఢి పర్చుట. మన వంశపూర్వీకులు సమాధులలోకి వెళ్ళిరి. మూడవ విషయానికి వచ్చేసరికి మన పూర్వీకులకు సమీపముగా సమాధి చేయబడుట ద్వారా మనము ఒంటరివారము కాదు. మన పితరులతో మేము కూడా కలిసే యున్నామనే భావము ఏర్పడుతుంది. అయితే ఈ విషయములో పూర్వకాలమైతే వారు వారి సంప్రదాయములను బట్టి ఆ విధముగా భావించినను నవీన సంప్రదాయముల ప్రకారము ఆ భావమునకు అంత విలువ లేకుండా పోయినది.

క్రీస్తునందు మరణించిన వారిని వారి పితరులకు, వారిని ప్రేమించిన వారికి సమీపముగా సమాధి చేస్తున్నారు గాని, అయినప్పటికి ఒక్క విషయము జ్ఞాపకముంచుకొనవలసియున్నది. అదేమంటే వారి మధ్య ఎటువంటి సంభాషణ జరుగుటకు తావేలేదు. వారందరు స్మృతిలో లేని తెలియని స్థితిలో ఉంటారు. క్రీస్తు రెండవసారి తిరిగి వచ్చునప్పుడు వారి గాఢ నిద్రలో నుండి మేల్కొని క్రీస్తునందు మృతులైన వారి ప్రియులను కలుసుకుంటారు.

`మరణించినవారు నిజముగా స్మృతిలో ఉండి అన్ని విషయాలు తెలిసికొనగలిగే స్థితిలో ఉన్నట్లయితే ఏవిధముగా ఉంటుందో ఊహించండి. సమాధులలో జీవితము ఏవిధముగా ఉంటుందో చూడగలిగితే వారి ప్రియులను గూర్చి ఎంత బాధ పడుదురో ఊహించండి. అట్టి పరిస్థితులలో మరణించిన వారు గాఢ నిద్రలో ఉంటారనే విషయము ఎందుకంత ఓదార్పునిస్తుంది?`