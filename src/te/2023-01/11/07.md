---
title:  ಹೆಚ್ಚಿನ ಚಿಂತನೆ
date:   17/03/2023
---

ಐಶ್ವರ್ಯವಂತರಾಗಿರುವುದು ತಪ್ಪಲ್ಲ, ಅದರ ವಿರುದ್ಧ ಸತ್ಯವೇದವು ಎಚ್ಚರಿಕೆ ನೀಡುವುದಿಲ್ಲ. ಆದರೆ ಹಣ, ಸಂಪತ್ತು ನಮ್ಮ ಆತ್ಮೀಕ ಬೆಳವಣಿಗೆಗೆ ಕಾರಣವಾಗಿರುತ್ತದೆಂದು ಸತ್ಯವೇದವು ತಿಳಿಸುವುದಿಲ್ಲ. ಆದರೆ "ಹಣದಾಶೆಯು ಮತ್ತು ಐಶ್ವರ್ಯದ ಮೇಲಿನ ಬಯಕೆಯು ಜನರನ್ನು ಸೈತಾನನು ಬಂಧಿಸುವ ಒಂದು ಬಂಗಾರದ ಸರಪಳಿಯಾಗಿದೆ' ಎಂದು ಶ್ರೀಮತಿ ವೈಟಮ್ಮನವರು "ಸ್ಟೆಪ್ಸ್ ಟು ಕ್ರೈಸ್ಟ್" ಪುಸ್ತಕದ 44ನೇ ಪುಟದಲ್ಲಿ ತಿಳಿಸುತ್ತಾರೆ.

ಇಂದು ಕ್ರೈಸ್ತಧರ್ಮವನ್ನು ಅನುಸರಿಸುತ್ತಿರುವ ದೇಶಗಳಲ್ಲಿ ಸಭೆಗಳು ಅಪಾರವಾದ ಸಂಪತ್ತು ಗಳಿಸಿ ವೈಭವಯುತವಾಗಿ ಜೀವಿಸುವುದನ್ನು ಕಾಣುತ್ತೇವೆ. ಆದರೆ ಕ್ರೈಸ್ತ ಧರ್ಮ ಆರಂಭವಾದಾಗ ಸಭೆಯಲ್ಲಿ ಐಶ್ವರ್ಯವಿರಲಿಲ್ಲ ಮಾತ್ರವಲ್ಲದೆ ಅವರು ಬಹಳ ಸರಳವಾದ ಜೀವನ ನಡೆಸುತ್ತಿದ್ದರು. ಸಿರಿಸಂಪತ್ತು ಬಂದಾಗ ಸಭೆ ಅದಕ್ಕೆ ತೆರಬೇಕಾದ ಬೆಲೆ ಏನು? ಅದು ಸಭೆಯ ಅಥವಾ ವಿಶ್ವಾಸಿಗಳ ಆತ್ಮೀಕ ಬೆಳವಣಿಗೆಗೆ ಯಾವುದೇ ರೀತಿಯಲ್ಲೂ ಸಹಾಯವಾಗುವುದಿಲ್ಲ. ಲೌಕಿಕವಾದ ಸಿರಿಸಂಪತ್ತು ಬಂದಾಗ ಹೆಚ್ಚಿನ ಜನರು ತ್ಯಾಗಮನೋಭಾವ, ನಿಸ್ವಾರ್ಥ ಮುಂತಾದ ಉತ್ತಮವಾದ ಕ್ರೈಸ್ತಗುಣಸ್ವಭಾವವನ್ನು ಮರೆಯುವ ಸಂಭವ ಹೆಚ್ಚು. ನಮ್ಮ ಸಭಿಕರಲ್ಲಿ ಹೆಚ್ಚಿನವರು ಮಧ್ಯಮ ವರ್ಗದವರು ಹಾಗೂ ಬಡವರೂ ಆಗಿದ್ದಾರೆ. ಕೆಲವರು ಶ್ರೀಮಂತರಾಗಿದ್ದು ವೈಭವದ ಜೀವನ ನಡೆಸಬಹುದು. ಅವರು ಅದನ್ನು ಸತ್ಯವೇದದಲ್ಲಿ ತಿಳಿಸಿದ ಪ್ರಕಾರ ದೇವರ ಸೇವೆಗೂ ಮತ್ತು ಬಡಜನರಿಗೆ ಸಹಾಯ ಮಾಡುವುದಕ್ಕೂ ಉಪಯೋಗಿಸದಿದ್ದಲ್ಲಿ ಅವರು ರಕ್ಷಣೆ ಕಳೆದುಕೊಳ್ಳುವ ಸಾಧ್ಯತೆ ಹೆಚ್ಚಾಗಿದೆ. ಆದುದರಿಂದ ದೇವರು ನಮಗೆ ಕೊಟ್ಟಿರುವ ಸಂಪತ್ತು, ಆಸ್ತಿ, ಹಣದ ವಿಷಯದಲ್ಲಿ ಎಚ್ಚರಿಕೆಯಾಗಿರಬೇಕು. ಆತನಿಗೆ ಸಲ್ಲಿಸಬೇಕಾದ ದಶಮಭಾಗ, ಕಾಣಿಕೆಗಳನ್ನು ಪ್ರಾಮಾಣಿಕವಾಗಿ ಕೊಡಬೇಕು ಹಾಗೂ ಉಳಿದ ಹಣವನ್ನು ದೇವರ ಸೇವೆಗಾಗಿಯೂ, ಬಡವರಿಗೆ ಸಹಾಯ ಮಾಡುವುದಕ್ಕಾಗಿಯೂ ಉಪಯೋಗಿಸುವುದು ಬಹಳ ಒಳ್ಳೆಯದು.

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಕ್ರೈಸ್ತರಾದ ನಾವು ಹಣ ಹಾಗೂ ಶ್ರೀಮಂತಿಕೆಯ ಬಗ್ಗೆ ನಮಗಿರುವ ಮನೋಭಾವದ ಬಗ್ಗೆ ಯಾಕೆ ಯಾವಾಗಲೂ ಜಾಗರೂಕರಾಗಿರಬೇಕು?`

`ದಶಮಭಾಗ ದೇವರಿಗೆ ಸಲ್ಲಬೇಕಾದದ್ದು. ಅದನ್ನು ಬಿಟ್ಟು ನಾವು ಲೌಕಿಕವಾದ ಆಶಾಪಾಶಗಳಿಗೆ ಒಳಗಾಗದಂತೆ ಬೇರೆ ಯಾವ ವಿಧವಾಗಿ ಸಭೆಗೂ, ಜನರಿಗೂ ಸಹಾಯ ಮಾಡಬಹುದು?`

`ದೇವರಾಜ್ಞೆಗಳನ್ನು ಹಾಗೂ ಯೇಸುವಿನ ಮೇಲಣ ನಂಬಿಕೆಯನ್ನು ಕೈಕೊಂಡು ನಡೆಯುವವರು ಕ್ರಯ ವಿಕ್ರಯ ಮಾಡಬಾರದೆಂದು ಸತ್ಯವೇದವು ತಿಳಿಸುತ್ತದೆ (ಪ್ರಕಟನೆ 14:12) ನೀವು ಅವರಲ್ಲಿ ಒಬ್ಬರಾಗಿದ್ದು ತಕ್ಷಣದಲ್ಲಿ ಅಂತಹ ಆದೇಶ ಬಂದಲ್ಲಿ ನೀವೇನು ಮಾಡುವಿರಿ? ಆಗ ನಿಮ್ಮ ನಂಬಿಕೆಯು ಚಂಚಲವಾಗಿರುವುದೋ ಅಥವಾ ಇನ್ನೂ ಹೆಚ್ಚಾಗಿ ದೇವರಲ್ಲಿ ದೃಢವಾಗಿರುವುದೋ?`