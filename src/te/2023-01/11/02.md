---
title:  ದೇವರಿಗೆ ಮೊದಲ ಸ್ಥಾನ
date:   12/03/2023
---

`2 ಪೂ.ಕಾ. ವೃತ್ತಾಂತ 20:1-22ನೇ ವಚನಗಳನ್ನು ಓದಿರಿ, ನಾವು ಎಂತಹ ಕಷ್ಟಗಳನ್ನೇ ಎದುರಿಸುತ್ತಿರಲಿ ಯೆಹೋಷಾಘಾಟಿನ ಅನುಭವದಿಂದ ನಾವು ಕಲಿಯಬೇಕಾದ ಪ್ರಮುಖವಾದ ಆತ್ಮೀಕ ಪಾಠಗಳೇನು?`

ಯೆಹೋಷಾಘಾಟಿನ ಆಳ್ವಿಕೆಯ ಕೊನೆಯ ದಿನಗಳಲ್ಲಿ ಯೆಹೂದ್ಯರಾಜ್ಯದ ಮೇಲೆ ವೈರಿಗಳು ದಾಳಿ ಮಾಡಿದರು. ಅವನು ಧೈರ್ಯಶಾಲಿಯೂ, ಪರಾಕ್ರಮಿಯೂ ಆಗಿದ್ದನು. ಕೆಲವುವರ್ಷಗಳಿಂದ ಅವನು ತನ್ನ ಸೈನ್ಯ ಮತ್ತು ಕೋಟೆಗಳನ್ನು ಬಲಪಡಿಸಿದ್ದನು. ಯಾವುದೇ ವೈರಿಗಳಾದರೂ ಯಶಸ್ವಿಯಾಗಿ ಎದುರಿಸಲು ಬೇಕಾದ ಎಲ್ಲಾ ಸಿದ್ಧತೆಗಳನ್ನು ಯೆಹೋಷಾಘಾಟನು ಮಾಡಿಕೊಂಡಿದ್ದನು. ಆದಾಗ್ಯೂ, ಇಂತಹ ಇಕ್ಕಟ್ಟಿನ ಪರಿಸ್ಥಿತಿಯಲ್ಲಿ ಅವನು ತನ್ನ ಸ್ವಂತ ಬಲದ ಮೇಲೆ ಆತುಕೊಳ್ಳದೆ, ದೇವರಶಕ್ತಿಯ ಮೇಲೆ ಭರವಸವಿಟ್ಟನು.

ಯೆಹೋಷಾಘಾಟನು ದೇವರನ್ನು ಆಶ್ರಯಿಸಿಕೊಳ್ಳಬೇಕೆಂದು ನಿರ್ಣಯಿಸಿಕೊಂಡು, ಯೆಹೂದ್ಯರೆಲ್ಲರೂ ಉಪವಾಸ ಮಾಡಬೇಕೆಂದು ಪ್ರಕಟಿಸಿದನು. ಜನರೆಲ್ಲರೂ ಯೆಹೋವನ ಆಲಯದ ಹೊಸ ಪ್ರಾಕಾರದಲ್ಲಿ ತಮ್ಮ ಹೆಂಡತಿ ಮಕ್ಕಳೊಂದಿಗೆ ನೆರೆದು ಬಂದು ಇಂತಹ ಇಕ್ಕಟ್ಟಿನಿಂದ ತಮ್ಮನ್ನು ಬಿಡಿಸಬೇಕೆಂದು ಯೆಹೋವನಿಗೆ ಪ್ರಾರ್ಥಿಸಿದರು. ಅರಸನಾದ ಯೆಹೋಷಾಘಾಟನು "ನಮ್ಮ ಮೇಲೆ ಬಂದ ಈ ಮಹಾಸಮೂಹದ ಮುಂದೆ ನಿಲ್ಲುವುದಕ್ಕೆ ನಮ್ಮಲ್ಲಿ ಬಲವಿಲ್ಲ, ಏನು ಮಾಡಬೇಕೆಂಬುದೂ ನಮಗೆ ತಿಳಿಯದು; ನಮ್ಮ ಕಣ್ಣುಗಳು ನಿನ್ನನ್ನೇ ನೋಡುತ್ತವೆ" ಎಂದು ಪ್ರಾರ್ಥಿಸಿದನು (2 ಪೂ.ಕಾ. ವೃತ್ತಾಂತ 20:12).

ಜನರೆಲ್ಲರೂ ದೇವರಿಗೆ ತಮ್ಮನ್ನು ಒಪ್ಪಿಸಿಕೊಟ್ಟು ಪ್ರಾರ್ಥಿಸಿದಾಗ, ಯಹಜೀಯೇಲನೆಂಬ ದೇವರ ಮನುಷ್ಯನ ಮೇಲೆ ಯೆಹೋವನ ಆತ್ಮವು ಬಂದಿತು. ಪವಿತ್ರಾತ್ಮಪ್ರೇರಿತನಾಗಿ ಅವನು ".... ಈ ಮಹಾಸಮೂಹದ ನಿಮಿತ್ತವಾಗಿ ಕಳವಳಗೊಳ್ಳಬೇಡಿರಿ, ಹೆದರಬೇಡಿರಿ; ಯುದ್ಧವು ನಿಮ್ಮದಲ್ಲ ದೇವರದೇ ಸಾರಿ ನೀವು ಯುದ್ಧ ಮಾಡುವುದು ಅವಶ್ಯವಿಲ್ಲ.... ಸುಮ್ಮನೆ ನಿಂತುಕೊಂಡು ಯೆಹೋವನು ನಿಮಗೋಸ್ಕರ ನಡೆಸುವ ರಕ್ಷಣಾಕಾರ್ಯವನ್ನು ನೋಡಿರಿ...." ಎಂದು ಹೇಳಿದನು (2 ಪೂ.ಕಾ.ವೃತ್ತಾಂತ 20:15-17).

ಮರುದಿನ ಬೆಳಿಗ್ಗೆ ಅರಸನಾದ ಯೆಹೋಷಾಘಾಟನು ಜನರೆಲ್ಲರನ್ನೂ ಸೇರಿಸಿದನು. ಲೇವಿಯ ಕುಲಕ್ಕೆ ಸೇರಿದ ಗಾಯಕರು ದೇವರನ್ನು ಕೀರ್ತಿಸಿದರು. ಆಗ ಅರಸನು ನೆರೆದಿದ್ದ ಜನರಿಗೆ "ಯೆಹೋವನಲ್ಲಿ ಭರವಸವಿಡಿರಿ; ಆಗ ಸುರಕ್ಷಿತರಾಗಿರುವಿರಿ; ಆತನ ಪ್ರವಾದಿಗಳನ್ನು ನಂಬಿರಿ, ಆಗ ಸಾರ್ಥಕರಾಗುವಿರಿ" ಎಂದು ಎಚ್ಚರಿಕೆ ನೀಡಿದನು (20:20). ಆಗ ಲೇವಿಯ ಗಾಯಕರು ಉತ್ಸಾಹದಿಂದ ದೇವರನ್ನು ಹಾಡುಗಳ ಮೂಲಕ ಕೀರ್ತಿಸಲು ಆರಂಭಿಸಿದಾಗ, ಯೆಹೂದ್ಯರಿಗೆ ವಿರುದ್ಧವಾಗಿ ಬಂದಿದ್ದ ವೈರಿಗಳು ಪರಸ್ಪರ ಯುದ್ಧ ಮಾಡುತ್ತಾ ಎಲ್ಲರೂ ನಾಶವಾದರು. ಯಾರೂ ಜೀವದಿಂದುಳಿಯಲಿಲ್ಲ (20:24), ಯೆಹೂದ್ಯರು ಮೂರು ದಿನಗಳವರೆಗೆ ವೈರಿಗಳು ಬಿಟ್ಟು ಹೋಗಿದ್ದ ದ್ರವ್ಯ, ವಸ್ತ್ರಗಳು, ಶ್ರೇಷ್ಠವಾದ ಆಯುಧಗಳನ್ನು ರಾಶಿ ರಾಶಿಯಾಗಿ ಹೊರಲಾರದಷ್ಟು ಸುಲುಕೊಂಡರು. ನಾಲ್ಕನೇದಿನದಲ್ಲಿ ಅವರು ಬೆರಾಕ ಎಂಬ ತಗ್ಗಿನಲ್ಲಿ ಕೂಡಿ ಬಂದು ಯೆಹೋವನನ್ನು ಸ್ತುತಿಸಿದರು.

ಯೆಹೂದ್ಯರನ್ನು ವೈರಿಗಳಿಂದ ರಕ್ಷಿಸಿದ ಅದೇ ದೇವರನ್ನು ನಾವು ಇಂದು ಆರಾಧಿಸುತ್ತೇವೆ. ಅಂದಿನಂತೆಯೂ ಇಂದೂ ಸಹ ಆತನು ಮಹಾಬಲಶಾಲಿಯಾಗಿದ್ದು ನಮ್ಮನ್ನು ಎಲ್ಲಾ ಇಕ್ಕಟ್ಟುಗಳಿಂದ ಬಿಡಿಸಲು ಸಮರ್ಥನಾಗಿದ್ದಾನೆ. ಆತನಲ್ಲಿ ಭರವಸವಿಟ್ಟು, ಆತನಿಗೆ ನಮ್ಮನ್ನು ಒಪ್ಪಿಸಿಕೊಡುವುದು ಮಾತ್ರ ನಮ್ಮ ಕರ್ತವ್ಯವಾಗಿದೆ.

`2 ಪೂ.ಕಾ. ವೃತ್ತಾಂತ 20:20ನೇ ವಚನವು ಸೆವೆಂತ್ ಡೇ ಅಡ್ಡೆಂಟಿಸ್ಟರಾದ ನಮಗೆ ವಿಶೇಷವಾದ ಯಾವ ಪ್ರಾಮುಖ್ಯತೆ ಹೊಂದಿದೆ?`