---
title:  ಬಡವರಿಗೆ ದೇವರು ಮಾಡಿದ ವ್ಯವಸ್ಥೆ
date:   13/02/2023
---

ಸತ್ಯವೇದದಲ್ಲಿ ಬಡವರು, ಪರದೇಶಿಗಳು, ವಿಧವೆಯರು, ಅನಾಥರು, ದಿಕ್ಕಿಲ್ಲದವರಿಗೆ ದೇವರು ಮಾಡಿರುವ ವ್ಯವಸ್ಥೆ ಅಥವಾ ಮುನ್ನೇರ್ಪಾಡಿನ ಬಗ್ಗೆ ತಿಳಿಸಲಾಗಿದೆ. ದೇವರು ಈ ವಿಷಯದಲ್ಲಿ ಸೀನಾಯಿ ಬೆಟ್ಟದಲ್ಲಿಯೇ ಮೋಶೆಗೆ ಆದೇಶ ನೀಡಿದನು. "ಆರು ವರುಷ ನಿಮ್ಮ ಹೊಲದಲ್ಲಿ ಬೀಜ ಬಿತ್ತಿ ಅದರ ಬೆಳೆಯನ್ನು ತೆಗೆದುಕೊಂಡು ಏಳನೆಯ ವರುಷದಲ್ಲಿ ಆ ಭೂಮಿಯನ್ನು ಬೀಳುಬಿಡಬೇಕು. ನಿಮ್ಮ ದೇಶದ ಬಡವರು ಅದರಲ್ಲಿ ಬೆಳೆಯುವುದನ್ನು ತಿನ್ನಲಿ; ಮಿಕ್ಕದ್ದನ್ನು ಕಾಡುಮೃಗಗಳು ಮೇಯಲಿ. ನಿಮ್ಮ ದ್ರಾಕ್ಷೆತೋಟಗಳ ವಿಷಯದಲ್ಲಿಯೂ, ಎಣ್ಣೆಮರಗಳ ತೋಪುಗಳ ವಿಷಯದಲ್ಲಿಯೂ ಅದೇ ರೀತಿಯಲ್ಲಿ ಮಾಡಬೇಕು” (ವಿಮೋಚನಕಾಂಡ 23:10- 11).

`ಯಾಜಕಕಾಂಡ 23:22 ಹಾಗೂ ಧರ್ಮೋಪದೇಶಕಾಂಡ 15:11ನೇ ವಚನಗಳನ್ನು ಓದಿರಿ. ನಾವು ಜೀವಿಸುವ ಈ ಕಾಲದ ಸನ್ನಿವೇಶ ಹೇಗೆಯೇ ಇರಲಿ, ಈ ವಾಕ್ಯಗಳಿಂದ ನಾವು ಅನ್ವಯಿಸಿಕೊಳ್ಳಬೇಕಾದ ಸಿದ್ಧಾಂತಗಳೇನು?`

ಇಲ್ಲಿ 'ಸಹೋದರರು' ಎಂಬ ಪದ ಉಪಯೋಗಿಸಲಾಗಿದೆ. ಆ ಕಾಲದಲ್ಲಿ ಅದು ಇತರ ಇಸ್ರಾಯೇಲ್ಯರಿಗೆ ಸಂಬಂಧಪಟ್ಟಿದ್ದರೆ, ಇಂದು ನಮ್ಮ ಸಭೆಯ ಇತರ ವಿಶ್ವಾಸಿಗಳಿಗೆ ಇದು ಅನ್ವಯಿಸುತ್ತದೆ. ಅವರ ಬಗ್ಗೆ ನಾವು ಕೇವಲ ಅಲ್ಪರಾದ ನನ್ನ ಸಹೋದರರು' ಎಂದು ತಿಳಿದುಕೊಳ್ಳಬೇಕು. ಅಗತ್ಯವಿರುವವರನ್ನು ನಾವು ಯಾವ ರೀತಿ ಕನಿಕರದಿಂದ ನೋಡಬೇಕೆಂದು ಕೀರ್ತನೆಗಾರನಾದ ಆಸಾಫನು ತಿಳಿಸುತ್ತಾನೆ. "ಕುಗ್ಗಿದವರ ಮತ್ತು ಅನಾಥರ ನ್ಯಾಯವನ್ನು ಸ್ಥಾಪಿಸಿರಿ, ದುಃಖಿತರ ಮತ್ತು ದರಿದ್ರರ ನೀತಿಯನ್ನು ಉಳಿಸಿರಿ. ಕುಗ್ಗಿದವರನ್ನೂ, ಬಡವರನ್ನೂ ದುಷ್ಟರ ಕೈಯಿಂದ ಬಿಡಿಸಿ ರಕ್ಷಿಸಿರಿ" (ಕೀರ್ತನೆ 82:3,4). ಈ ವಾಕ್ಯವು ನಾವು ಬಡವರಿಗೆ ಕೇವಲ ಊಟ, ಬಟ್ಟೆ ಕೊಡುವುದಲ್ಲ, ಅದಕ್ಕಿಂತಲೂ ಹೆಚ್ಚಾಗಿ ಅವರಿಗೆ ಸಹಾಯ ಮಾಡಬೇಕೆಂದು ತಿಳಿಸುತ್ತದೆ. ಆದರೆ ಅದೇ ಸಮಯದಲ್ಲಿ ಬಡವರಿಗೆ ಸಹಾಯ ಮಾಡುವವರಿಗೆ ದೇವರು ಆಶೀರ್ವಾದದ ವಾಗ್ದಾನಗಳನ್ನು ಮಾಡಿದ್ದಾನೆ: "ಬಡವರಿಗೆ ದಾನಮಾಡುವವನು ಕೊರತೆಪಡನು" (ಜ್ಞಾನೋಕ್ತಿ 28:27). "ಬಡವರನ್ನು ನ್ಯಾಯವಾಗಿ ಆಳುವ ರಾಜನ ಸಿಂಹಾಸನವು ಶಾಶ್ವತವು" (29:14). "ದಿಕ್ಕಿಲ್ಲದವರನ್ನು ಪರಾಂಬರಿಸುವವನು ಧನ್ಯನು; ಯೆಹೋವನು ಅವನನ್ನು ಆಪತ್ಕಾಲದಲ್ಲಿ ರಕ್ಷಿಸುವನು" (ಕೀರ್ತನೆ 41:1). ಹಳೆಯ ಒಡಂಬಡಿಕೆ ಕಾಲದಲ್ಲಿದ್ದ ಇಸ್ರಾಯೇಲ್ಯರಿಗೆ ಬಡವರಿಗೆ ಕನಿಕರ ತೋರಿಸಿ ಸಹಾಯಮಾಡುವುದು ಆದ್ಯಕರ್ತವ್ಯವಾಗಿತ್ತು.

ಇಂಗ್ಲೆಂಡ್ದೇಶದ ಪ್ರಕೃತಿ ವಿಜ್ಞಾನಿ ಚಾರ್ಲ್ಡಾರ್ವಿನ್ ಪ್ರತಿಪಾದಿಸಿರುವ 'ಸಾಮಾಜಿಕ ಡಾರ್ವಿನ್ವಾದ'ವು ಸತ್ಯವೇದವು ಬಡವರ ಬಗ್ಗೆ ತಿಳಿಸಿರುವುದಕ್ಕಿಂತ ಸಂಪೂರ್ಣ ವ್ಯತಿರಿಕ್ತವಾಗಿದೆ. ಇದರ ಪ್ರಕಾರ ಬಡವರಿಗೆ ಸಹಾಯ ಮಾಡುವುದಕ್ಕೆ ನೈತಿಕವಾದ ಯಾವುದೇ ವಿಧಿನಿಯಮಗಳಲ್ಲ. ಮಾತ್ರವಲ್ಲದೆ ಅವರಿಗೆ ಸಹಾಯ ಮಾಡಲೂ ಬಾರದು ಎಂದು ತಿಳಿಸುತ್ತದೆ. ಸಾಮಾಜಿಕ ಡಾರ್ವಿನ್ ಸಿದ್ಧಾಂತ ವಾದಿಗಳು ಪ್ರಕೃತಿ ನಿಯಮದ ಪ್ರಕಾರ ಬಲಿಷ್ಠವಾದದ್ದು ಬಲಹೀನವಾದದ್ದನ್ನು ನಾಶಮಾಡಿ ಉಳಿಯುತ್ತದೆಂದು ನಂಬುತ್ತಾರೆ. ಬಡವರಿಗೆ ರೋಗಿಗಳಿಗೆ ಮತ್ತು ದರಿದ್ರರಿಗೆ ಸಹಾಯ ಮಾಡುವುದು ಸಮಾಜಕ್ಕೆ ಮಾರಕವಾಗಿದೆ. ಯಾಕೆಂದರೆ ಇವರು ಸಂಖ್ಯೆಯಲ್ಲಿ ಹೆಚ್ಚಾದಂತೆ, ದೇಶದ ಸಾಮಾಜಿಕ ವ್ಯವಸ್ಥೆಯು ಬಲಹೀನವಾಗುತ್ತದೆಂದು ಡಾರ್ವಿನ್ ವಾದಿಗಳು ಪ್ರತಿಪಾದಿಸುತ್ತಾರೆ. ಸಮಸ್ತ ಸೃಷ್ಟಿಯು ದೇವರಿಂದ ಉಂಟುಮಾಡಲ್ಪಟ್ಟಿಲ್ಲ. ಬದಲಾಗಿ ಕೋಟ್ಯಾಂತರ ವರ್ಷಗಳ ಅವಧಿಯಲ್ಲಿ ವಿಕಾಸ ಹೊಂದುತ್ತಾ ಈಗಿನ ಸ್ಥಿತಿಗೆ ಬಂದಿದೆ ಎಂದು ಸಾಮಾಜಿಕ ಡಾರ್ವಿನ್ ವಾದಿಗಳು ನಂಬುವುದರಿಂದ ಅವರ ಈ ವಾದವು ಬಡವರ ಬಗ್ಗೆ ಬಹಳ ಕ್ರೂರವೂ, ಅಮಾನವೀಯವೂ ಆಗಿದೆ.

`ಕ್ರಿಸ್ತನು ಎಲ್ಲರಿಗಾಗಿ ತನ್ನ ಪ್ರಾಣಕೊಟ್ಟನು ಎಂಬುವುದು ಶುಭವಾರ್ತೆಯಾಗಿದೆ. ಆದುದರಿಂದ ನಾವು ಯಾರಾದರೂ ಸರಿಯೇ. ಎಲ್ಲರನ್ನೂ ಹೇಗೆ ಕಾಣಬೇಕೆಂದು ಸುವಾರ್ತೆಯು ತಿಳಿಸುತ್ತದೆ?`