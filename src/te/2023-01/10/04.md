---
title:  ವೈಯಕ್ತಿಕ ಅಗತ್ಯಗಳಿಂದ ಆರಂಭ
date:   07/03/2023
---

ಹಳೆಯ ಒಡಂಬಡಿಕೆಯ ಕಾಲದ ಇಸ್ರಾಯೇಲ್ಯರಲ್ಲಿ ಹೆಚ್ಚಿನವರು ರೈತರು ಮತ್ತು ಕುರುಬರಾಗಿದ್ದರು. ಈ ಕಾರಣದಿಂದ ದೇವರು ನೀಡಿದ ಆಶೀರ್ವಾದದ ಕೆಲವು ವಾಗ್ದಾನಗಳು ಒಕ್ಕಲುತನದ ಪದಗಳಲ್ಲಿ ವ್ಯಕ್ತಪಡಿಸಲ್ಪಟ್ಟಿವೆ. ಉದಾಹರಣೆಗೆ ಜ್ಞಾನೋಕ್ತಿ 3:9,10ನೇ ವಚನಗಳಲ್ಲಿ ದೇವರು ನಿನ್ನ ಆದಾಯದಿಂದಲೂ, ಬೆಳೆಯ ಪ್ರಥಮ ಫಲದಿಂದಲೂ ಯೆಹೋವನನ್ನು ಸನ್ಮಾನಿಸು. ಹೀಗೆ ಮಾಡಿದರೆ ನಿನ್ನ ಕಣಜಗಳು ಸಮೃದ್ಧಿಯಿಂದ ತುಂಬುವವು; ತೊಟ್ಟಿಗಳಲ್ಲಿ ದ್ರಾಕ್ಷಾರಸವು ತುಂಬಿ ತುಳುಕುವುದು' ಎಂದು ಹೇಳುತ್ತಾನೆ. ಹೆಚ್ಚಿನ ಕ್ರೈಸ್ತರಮನೆಗಳಲ್ಲಿ ಕಣಜಗಳು ಇಲ್ಲವೆಂದು ನಮ್ಮಲ್ಲರಿಗೂ ತಿಳಿದಿದೆ. ಆದುದರಿಂದ ನಾವು ಸಂಪೂರ್ಣವಾದ ಮನಸ್ಸಿನಿಂದ ದೇವರಿಗೆ ವಿಧೇಯರಾಗಿ ಆತನನ್ನು ಹಿಂಬಾಲಿಸಿದಲ್ಲಿ ಆತನು ನಮ್ಮ ಕೆಲಸ ಅಥವಾ ವ್ಯಾಪಾರ ವ್ಯವಹಾರವನ್ನು ಆಶೀರ್ವದಿಸುತ್ತಾನೆಂದು ಆ ವಚನಗಳು ಅರ್ಥಕೊಡುತ್ತವೆ.

`ಜ್ಞಾನೋಕ್ತಿ 27:23-27ನೇ ವಚನಗಳು "ನಿನ್ನ ಹಿಂಡುಗಳ ಸ್ಥಿತಿಯನ್ನು ಚೆನ್ನಾಗಿ ತಿಳಿದುಕೊಂಡಿರು; ನಿನ್ನ ಮಂದೆಗಳ ಮೇಲೆ ಮನಸ್ಸಿಡು... ಎಂದು ಹೇಳುತ್ತದೆ. 2023ನೇ ಇಸವಿಯಲ್ಲಿ ಜೀವಿಸುತ್ತಿರುವ ನಾವು ಈ ವಾಕ್ಯಗಳ ಅರ್ಥವನ್ನು ಹೇಗೆ ವ್ಯಾಖ್ಯಾನಿಸಬಹುದು?`

ಸತ್ಯವೇದವು ಶ್ರೀಮಂತರು ಬಡವರನ್ನು ತುಳಿದು ಶೋಷಣೆ ಮಾಡುವುದನ್ನು ಹಾಗೂ ಅವರು ತಮ್ಮ ಐಶ್ವರ್ಯದ ಬಗ್ಗೆ ದುರಾಶೆಯುಳ್ಳವರಾಗಿರುವುದರ ವಿರುದ್ಧ ಸಾಕಷ್ಟು ಎಚ್ಚರಿಕೆ ನೀಡುತ್ತದೆ. ಆದರೆ ಜನರು ನ್ಯಾಯವಾಗಿಯೂ, ಪ್ರಾಮಾಣಿಕವಾಗಿಯೂ ಮತ್ತು ಬಡವರನ್ನು ಶೋಷಣೆ ಮಾಡದೆ ಗಳಿಸಿದ ಐಶ್ವರ್ಯದ ಬಗ್ಗೆ ಸತ್ಯವೇದವು ಎಲ್ಲಿಯೂ ಖಂಡಿಸುವುದಿಲ್ಲ. ನಿನ್ನಹಿಂಡುಗಳ ಸ್ಥಿತಿಯನ್ನು ಚೆನ್ನಾಗಿ ತಿಳಿದುಕೊಂಡಿರು; ನಿನ್ನ ಮಂದೆಗಳಮೇಲೆ ಮನಸ್ಸಿಡು.... ಎಂಬ ವಾಕ್ಯವು ನಮಗೂ, ನಮ್ಮ ಕುಟುಂಬದ ಅವಶ್ಯಕತೆಗಳನ್ನು ಪೂರೈಸುವ ರೀತಿಯಲ್ಲಿ ನಮ್ಮ ಹಣಕಾಸಿನ ವಿಷಯದಲ್ಲಿ ವಿವೇಕತನ ಹೊಂದಿರಬೇಕೆಂದು ಅರ್ಥ ನೀಡುತ್ತದೆ.

ಜ್ಞಾನೋಕ್ತಿ 27:27ನೇ ವಚನವು "ನಿನ್ನ ಊಟಕ್ಕೂ, ಮನೆಯವರ ಆಹಾರಕ್ಕೂ ಮೇಕೆಯ ಹಾಲು ಬೇಕಾದಷ್ಟಾಗುವುದು; ನಿನ್ನ ತೊತ್ತುಗಳಿಗೂ ಜೀವನವಾಗುವುದು" ಎಂದು ತಿಳಿಸುತ್ತದೆ. ಇಂದಿನ ಕಾಲಕ್ಕೆ ಸಂಬಂಧಿಸಿದಂತೆ ಈ ವಾಕ್ಯವನ್ನು ಹೇಗೆ ಬೇರೆ ರೀತಿಯಲ್ಲಿ ಹೇಳಬಹುದು? ಬಹುಶಃ ನಿಮ್ಮ ಹಣಕಾಸಿನ ಪರಿಸ್ಥಿತಿಯನ್ನು ಪುನಃ ಪರಿಶೀಲಿಸಿ ಆದಾಯ ಖರ್ಚಿನ ಪಟ್ಟಿ ಹಾಗೂ ಸಾಲ-ಉಳಿತಾಯ ಇವುಗಳ ಬಗ್ಗೆ ವಿವೇಕದಿಂದ ನಿರ್ಧರಿಸಬೇಕೆಂದು ಅರ್ಥಮಾಡಿಕೊಳ್ಳಬಹುದು. ಅನಿರೀಕ್ಷಿತ ಮರಣ ಅಥವಾ ಕ್ಯಾನ್ಸರ್ ಮುಂತಾದ ಪ್ರಾಣಕ್ಕೆ ಅಪಾಯತರುವಂತ ರೋಗ ಬಂದಾಗ, ನಿಮ್ಮ ಆಸ್ತಿ ಹಣವು ಯಾರಿಗೆ ಸೇರಬೇಕೆಂಬ ವಿಷಯದಲ್ಲಿ ಮೊದಲೇ ಮರಣಪತ್ರ ಅಂದರೆ ಉಯಿಲು (Will) ಬರೆಸಿ ವ್ಯವಸ್ಥೆ ಮಾಡಬೇಕಾದದ್ದು ಬಹಳ ಪ್ರಾಮುಖ್ಯವಾಗಿದೆ.

`"... ಸಂಪತ್ತು ಶಾಶ್ವತವಾಗಿರುವುದಿಲ್ಲ... ಎಂಬ (ಜ್ಞಾನೋಕ್ತಿ 27:24) ಅಮೂಲ್ಯ ಚಿಂತನೆಯನ್ನು ಯಾವಾಗಲೂ ಮನಸ್ಸಿನಲ್ಲಿಟ್ಟುಕೊಳ್ಳುವುದು ಯಾಕೆ ಪ್ರಾಮುಖ್ಯವಾಗಿದೆ?`