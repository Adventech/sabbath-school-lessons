---
title:  ಹೆಚ್ಚಿನ ಚಿಂತನೆ
date:   06/01/2023
---

ನಮ್ಮ ಮೇಲೆ ದೇವರು ಬಹಳ ಪ್ರೀತಿಯಿಟ್ಟಿದ್ದಾನೆ. ಆತನ ಹೃದಯವು ನಮಗಾಗಿ ಹಂಬಲಿಸುತ್ತದೆ. ತನ್ನ ಒಬ್ಬನೇ ಮಗನನ್ನು ಈ ಲೋಕಕ್ಕೆ ಕಳುಹಿಸುವುದರ ಮೂಲಕ ದೇವರು ಸಮಸ್ತ ಪರಲೋಕವನ್ನೇ ಒಂದು ಉಡುಗೊರೆಯಾಗಿ ನೀಡಿದ್ದಾನೆ. ರಕ್ಷಕನ ಜೀವನ ಮತ್ತು ಮರಣ, ತಂದೆಯ ಮುಂದೆ ನಮಗಾಗಿ ಆತನ ಮಧ್ಯಸ್ಥಿಕೆ, ದೇವದೂತರ ಸೇವೆ, ಪವಿತ್ರಾತ್ಮನ ಹೃಪೂರ್ವಕವಾದ ಮನವಿ (Pleading), ತಂದೆಯಾದ ದೇವರು ಈ ಎಲ್ಲವುಗಳ ಮೂಲಕ ಮಾಡುವ ಕಾರ್ಯ, ಪರಲೋಕದಲ್ಲಿರುವವರೆಲ್ಲರೂ ನಮ್ಮ ಮೇಲಿಟ್ಟಿರುವ ನಿರಂತರ ಆಸಕ್ತಿ ಇವೆಲ್ಲವೂ ಮಾನವರಾದ ನಮ್ಮ ವಿಮೋಚನೆಗಾಗಿ ಸಹಾನುಭೂತಿ ಹೊಂದಿವೆ' ಎಂದು ಶ್ರೀಮತಿ ವೈಟಮ್ಮನವರು "ಸ್ಟೆಪ್ ಟು ಕ್ರೈಸ್ಟ್ ಪುಸ್ತಕದ 21ನೇ ಪುಟದಲ್ಲಿ ತಿಳಿಸುತ್ತಾರೆ.

ಅಲ್ಲದೆ "ಥಾಟ್ಸ್ ಫ್ರಮ್ ದಿ ಮೌಂಟ್ ಆಫ್ ಬ್ರೆಸ್ಟಿಂಗ್ಸ್' ಪುಸ್ತಕದ 110ನೇ ಪುಟದಲ್ಲಿ ಶ್ರೀಮತಿ ವೈಟಮ್ಮನವರು ಹೀಗೆ ತಿಳಿಸುತ್ತಾರೆ :

"ನೀವು ನಿಮ್ಮ ಸ್ವಾರ್ಥವನ್ನು ತ್ಯಜಿಸಿ, ನಿಮ್ಮನ್ನು ಸಂಪೂರ್ಣವಾಗಿ ಕ್ರಿಸ್ತನಿಗೆ ಒಪ್ಪಿಸಿಕೊಟ್ಟಲ್ಲಿ ನೀವು ದೇವರ ಕುಟುಂಬದ ಸದಸ್ಯರಲ್ಲಿ ಒಬ್ಬರಾಗುವಿರಿ. ಅಲ್ಲದೆ ತಂದೆಯ ಮನೆಯಲ್ಲಿರುವುದೆಲ್ಲವೂ ನಿಮ್ಮದಾಗಿರುತ್ತದೆ. ಈ ಲೋಕದ ಐಶ್ವರ್ಯವು ಮಾತ್ರವಲ್ಲ, ಬರಲಿರುವ ಪರಲೋಕದ ಸಂಪತ್ತೂ ಸಹ ನಿಮಗೆ ಕೊಡಲ್ಪಡುತ್ತದೆ. ದೇವದೂತರ ಸೇವೆ, ಪರಿಶುದ್ಧಾತ್ಮನ ವರ- ಇವೆಲ್ಲವೂ ನಿಮಗೆ ದೊರೆಯುತ್ತದೆ. ಈ ಲೋಕ ಹಾಗೂ ಅದರಲ್ಲಿರುವುದೆಲ್ಲವೂ ನಿಮಗೆ ಒಳ್ಳೆಯದು ಮಾಡಲಿಕ್ಕಾಗಿ ನಿಮ್ಮದಾಗಿರುತ್ತದೆ".

**ಚರ್ಚಿಸಬೇಕಾದ ಪ್ರಶ್ನೆಗಳು**

`ಇಷ್ಟೆಲ್ಲಾ ವರಗಳನ್ನು ಸಂಪತ್ತನ್ನು ದೇವರು ತನ್ನ ಮಕ್ಕಳಿಗೆ ಕೊಡುವಾಗ ಕೀರ್ತನೆಗಾರನಂತೆ ನಾವೂ ಸಹ "ಯೆಹೋವನ ಮಹೋಪಕಾರಗಳಿಗೆ ನಾನು ಬದಲೇನು ಮಾಡಲಿ?” ಎಂದು ಕೇಳಬೇಕಾಗಿದೆ (ಕೀರ್ತನೆ 116:72). ದೇವರು ಆತ್ಮೀಕವಾಗಿ ಮತ್ತು ಲೌಕಿಕವಾಗಿ ಕೊಟ್ಟಿರುವ ಆಶೀರ್ವಾದ ಮತ್ತು ವರಗಳನ್ನು ಪಟ್ಟಿಮಾಡಿ, ಇದಕ್ಕಾಗಿ ನಾವು ದೇವರಿಗೆ ಎಷ್ಟೊಂದು ಕೃತಜ್ಞತೆ ಸಲ್ಲಿಸಬೇಕೆಂಬುದರ ಬಗ್ಗೆ ಇದು ನಮಗೆ ಯಾವ ಪಾಠ ತಿಳಿಸುತ್ತದೆ?`

`ದೇವರು ನಮ್ಮ ಸೃಷ್ಟಿಕರ್ತನು ಮಾತ್ರವಲ್ಲ. ನಮ್ಮ ಪೋಷಕನೂ ಹಾಗೂ ಪರಿಪಾಲಕನೂ (Sustainer) ಆಗಿದ್ದಾನೆಂದು ಸತ್ಯವೇದವು ಪದೇಪದೇ ತಿಳಿಸುತ್ತದೆ (ಇಬ್ರಿಯ 1:3; ಯೋಬನು 38:33-37; ಕೀರ್ತನೆ 135:6,7; ಅ.ಕೃತ್ಯಗಳು 17:28; 2 ಪೇತ್ರನು 3:7). ಆಕಾಶದಲ್ಲಿರುವ ಕೋಟ್ಯಾಂತರ ನಕ್ಷತ್ರಗಳ ಪುಂಜ (Galaxy) ದಿಂದ ಹಿಡಿದು ನಮ್ಮ ಹೃದಯದ ಬಡಿತವನ್ನು ಸಹ ದೇವರು ಪರಿಪಾಲಿಸುತ್ತಾನೆ. ಅಂದಮೇಲೆ ದೇವರು ನಮಗೆ ಕೊಟ್ಟಿರುವ ತಲಾಂತು, ಆಸ್ತಿ, ಐಶ್ವರ್ಯವನ್ನು ನಾವು ಹೇಗೆ ಇತರರಿಗಾಗಿ ಉಪಯೋಗಿಸುವ ಋಣದಲ್ಲಿದ್ದೇವೆ?`

`ದೇವರುಕೊಟ್ಟಿರುವ ಎಲ್ಲಾ ಆಶೀರ್ವಾದಗಳಲ್ಲಿ ಯೇಸುಕ್ರಿಸ್ತನು ಹಾಗೂ ಆತನ ಮೂಲಕ ಕೊಡಲಾದ ರಕ್ಷಣೆಯು ಇತರೆಲ್ಲವುಗಳಿಗಿಂತ ಅತ್ಯಂತ ದೊಡ್ಡದಾದ ಉಡುಗೊರೆಯಾಗಿದೆ. ಈ ರಕ್ಷಣೆ ಇಲ್ಲದಿದ್ದಲ್ಲಿ, ನಾವು ಎಷ್ಟೇ ಐಶ್ವರ್ಯವನ್ನು ಲೌಕಿಕವಾಗಿ ಹೊಂದಿದ್ದರೂ, ಅದು ಹೇಗೆ ವ್ಯರ್ಥವಾಗಿದೆ?`