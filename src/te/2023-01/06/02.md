---
title:  ನೋಹನಿಗೆ ದಯೆ ದೊರೆಯಿತು
date:   05/02/2023
---

ಪರಲೋಕದಲ್ಲಿ ಗಂಟು ಮಾಡಿ ಇಟ್ಟುಕೊಳ್ಳುವವರು ಅಂದರೆ ದೇವರ ರಾಜ್ಯಕ್ಕಾಗಿ ತವಕಪಡುವವರು ಈ ಲೋಕದಲ್ಲಿ ತಮ್ಮ ಜೀವನದಲ್ಲಿ ಪ್ರಮುಖ ಬದಲಾವಣೆ ಮಾಡಿಕೊಳ್ಳಬೇಕೆಂದು ದೇವರು ಹೇಳಿರುವುದನ್ನು ನಾವು ಗಮನಿಸಬೇಕು. ದೇವರ ರಾಜ್ಯಕ್ಕಾಗಿ ಕರೆಯಲ್ಪಟ್ಟ ನಾವೂ ಸಹ ದೇವರು ಅಂತಹ ಆದೇಶನೀಡಿದಲ್ಲಿ, ಅದನ್ನು ಅನುಸರಿಸಲು ಸಿದ್ಧರಾಗಿರಬೇಕು.

`ಆದಿಕಾಂಡ 6:5-14ನೇ ವಚನಗಳನ್ನು ಓದಿರಿ, ದೇವರಿಗೆ ವಿಧೇಯನಾದ ಕಾರಣದಿಂದ ನೋಹನ ಜೀವನದಲ್ಲಿ ಎಂತಹ ಸಂಪೂರ್ಣ ಬದಲಾವಣೆ ಉಂಟಾಯಿತು? ಮುಂದೆ ಬರಲಿರುವ ವಿನಾಶದ ಬಗ್ಗೆ ಎಚ್ಚರಿಕೆ ಈ ಲೋಕಕ್ಕೆ ಕೊಡಬೇಕಾಗಿರುವ ಈ ಸಂದರ್ಭದಲ್ಲಿ ನೋಹನ ಉದಾಹರಣೆಯಿಂದ ನಾವೇನು ತಿಳಿದುಕೊಳ್ಳಬಹುದು?`

ನೋಹನು ತನ್ನಲ್ಲಿರುವ ಸಮಯ, ಸಂಪನ್ಮೂಲಗಳನ್ನು ಉಪಯೋಗಿಸಿ ತನಗೋಸ್ಕರ ಒಂದು ಮನೆ ಕಟ್ಟಿಕೊಳ್ಳಬಹುದಾಗಿತ್ತು. ಆದರೆ ಅವನು ತನ್ನ ಜೀವನದಲ್ಲಿ ಒಂದು ಮಹತ್ತರ ಬದಲಾವಣೆ ಮಾಡಿಕೊಂಡು ದೇವರ ಆದೇಶದ ಮೇರೆಗೆ 120 ವರ್ಷಗಳನ್ನು ನಾವೆ ಕಟ್ಟುವುದರಲ್ಲಿ ಕಳೆದನು.

ಅನೇಕ ವಿಜ್ಞಾನಿಗಳು ಮತ್ತು ಕ್ರೈಸ್ತಧರ್ಮದ ಸಿದ್ಧಾಂತಗಳನ್ನು ಸಂಶಯಿಸುವ ಸಂದೇಹವಾದಿಗಳು ವೈಜ್ಞಾನಿಕ ಕಲ್ಪನೆಗಳು ಹಾಗೂ ನಿಸರ್ಗದ ನಿಯಮಗಳ ಆಧಾರದ ಮೇಲೆ ನೋಹನ ಕಾಲದಲ್ಲಿ ನಡೆಯಿತೆಂದು ಹೇಳಲಾದ ಜಲಪ್ರಳಯವು ಒಂದು ಕಟ್ಟುಕಥೆಯೆಂದು ನಿರ್ಲಕ್ಷಿಸುತ್ತಾರೆ. ಇದೇನು ಹೊಸ ಸಂಗತಿಯೇನಲ್ಲ. ಜಲಪ್ರಳಯಕ್ಕೆ ಮೊದಲು ಜೀವಿಸಿದ್ದ ಜನರೂ ಸಹ ಇದರ ಬಗ್ಗೆ ಯಾವ ಅಭಿಪ್ರಾಯ ಹೊಂದಿದ್ದಾರೆಂದು ಶ್ರೀಮತಿ ವೈಟಮ್ಮನವರು ತಮ್ಮ "ಪೇಟ್ರಿಯಾರ್ಕ್ಸ್ ಅಂಡ್ ಪ್ರಾಫೆಟ್ಸ್" ಪುಸ್ತಕದ 96ನೇ ಪುಟದಲ್ಲಿ ಹೀಗೆ ತಿಳಿಸುತ್ತಾರೆ :

"ಶತಶತಮಾನಗಳಿಂದಲೂ ನಿಸರ್ಗಕ ನಿಯಮಗಳು ಸ್ಥಿರವಾಗಿ ನಿಂತಿವೆ ಎಂದು ಜಲಪ್ರಳಯಕ್ಕೆ ಮೊದಲು ಜೀವಿಸಿದ್ದ ಜನರು ವಾದದ ಮೂಲಕ ದೃಢವಾಗಿ ಪ್ರತಿಪಾದಿಸುತ್ತಿದ್ದರು. ಚಳಿಗಾಲ, ಬೇಸಿಗೆ ಕಾಲ ಋತುಗಳು ಕ್ರಮಬದ್ಧವಾಗಿ ಕಂಡುಬರುತ್ತಿದ್ದವು. ಇದುವರೆಗೂ ಮಳೆ ಎಂದೂ ಭೂಮಿಗೆ ಬಿದ್ದಿರಲಿಲ್ಲ; ಭೂಮಿಯಿಂದ ಮಂಜುಹಬ್ಬಿ ನೆಲವನ್ನೆಲ್ಲಾ ತೋಯಿಸುತ್ತಿತ್ತು (ಆದಿಕಾಂಡ 2:6). ನದಿಗಳಲ್ಲಿ ಪ್ರವಾಹವು ಎಂದೂ ಸಹ ಉಕ್ಕಿ ಹರಿದಿರಲಿಲ್ಲ, ಬದಲಾಗಿ ಅದು ಸುರಕ್ಷಿತವಾಗಿ ಕಡಲನ್ನು ಸೇರುತ್ತಿತ್ತು. ದೇವರ ಅಪ್ಪಣೆಯ ಮೇರೆಗೆ ನದಿಗಳು ಎಂದೂ ದಡ ಮೀರಿ ಹರಿಯುತ್ತಿರಲಿಲ್ಲ".

ಈಗಲೂ ಸಹ ಜಲಪ್ರಳಯಕ್ಕೆ ಮೊದಲು ಜೀವಿಸಿದ್ದ ಜನರಂತೆಯೇ, ಕೊನೆಯ ಕಾಲದ ಘಟನೆಗಳ ಬಗ್ಗೆ ಅನೇಕರು ಸಂದೇಹವಾದಿಗಳಾಗಿರುತ್ತಾರೆಂದು ಸತ್ಯವೇದವು ತಿಳಿಸುತ್ತದೆ (2 ಪೇತ್ರನು 3:3-7), ಹಾಗಿದ್ದಲ್ಲಿ ನಾವು ಮುಂದೆ ಬರಲಿರುವ ವಿನಾಶ ಎದುರಿಸಲು ಹೇಗೆ ಸಿದ್ಧತೆ ಮಾಡಿಕೊಳ್ಳಬಹುದು? ಮುಂದೆ ನಮಗೆ ದೇವರು ಕೊಡಲಿರುವ ಅತ್ಯುತ್ತಮವಾದ ಪ್ರತಿಫಲದ ನಿರೀಕ್ಷೆಯಲ್ಲಿ, ಆತನು ನಮಗೆ ನೇಮಿಸಿದ ಸೇವೆಯನ್ನು ತಾಳ್ಮೆಯಿಂದ ಮಾಡಬೇಕಾಗಿದೆ. ಕ್ರಿಸ್ತನು ಯಾವಾಗ ಬರುತ್ತಾನೆಂದು ಯಾರಿಗೂ ತಿಳಿಯದು. ಅದು ಆತನಿಗೆ ಸೇರಿದ್ದು, ಆದಾಗ್ಯೂ ಕೊನೆಯ ಕಾಲದಲ್ಲಿ ಜೀವಿಸುತ್ತಿರುವ ನಮಗೆ ನೋಹನಂತೆ ಕೆಲವು ಆಮೂಲಾಗ್ರ ಬದಲಾವಣೆ ಮಾಡಿಕೊಳ್ಳಬೇಕಾಗಿ ಬರಬಹುದು, ಆದರೆ ಅವನಂತೆ ತಾಳ್ಮೆಯಿಂದ ದೇವರು ನಮಗೆ ನೇಮಿಸಿದ ಸೇವೆಯನ್ನು ಪ್ರಾಮಾಣಿಕರಾಗಿ ಮಾಡಬೇಕು.

`ನೋಹನಂತೆ ನೀವು ಜೀವನದಲ್ಲಿ ಒಂದು ಮಹತ್ತರ ಬದಲಾವಣೆ ಮಾಡಿಕೊಳ್ಳಲು ಹೇಗೆ ಸಿದ್ಧರಾಗುವಿರಿ? ಲೂಕ 16:10.`