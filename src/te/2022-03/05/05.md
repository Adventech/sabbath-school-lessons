---
title:  నిరీక్షణ ద్వారా బ్రతుకుట
date:   27/07/2022
---

“సహోదరులారా, ఆసియాలో మాకు తటస్థించిన శ్రమను గూర్చి మీకు తెలియకుండుట మాకిష్టము లేదు. అదేదనగా మేము బ్రదుకుదుమను నమ్మకము లేక యుండునట్లుగా మా శక్తికి మించిన అత్యధిక భారము వలన క్రుంగిపోతిమి. మరియు మృతులను లేపు దేవునియందే గాని, మాయందే మేము నమ్మికయుంచకుండునట్లు మరణమగుదుమను నిశ్చయము మా మట్టుకు కలిగియుండెను” (2కొరింథి 1:8,9).

దేవుని చేత ఎన్నిక చేయబడిన అపొస్తలునిగా పౌలు ఇతరులు సహించిన దానికన్నా ఎక్కువ సహించాడు. అయినప్పటికి పౌలు నలుగగొట్టబడలేదు. దేవుని స్తుతించుటలో అతను ఎదిగియున్నాడు. 2కొరింథి 11:23-29లో పేర్కొనబడిన అతని శ్రమల పట్టీని చదవండి. ఇపుడు 2కొరింథి 1:3-11 చదువుడి.

`2 కొరింథి 1:4లో దేవుని యొక్క కరుణ మరియు ఆదరణను పొందుటకు పౌలు పేర్కొనిన కారణమును చూడుడి. ఎట్టి శ్రమలలో ఉన్న వారినైనను ఆదరించుటకు శక్తిగల వారమగునట్లు ఆయన మా శ్రమ అంతటిలో మమ్ములను ఆదరించుచున్నాడు. “దేవుని సేవా పరిచర్య పిలుపులో శ్రమ ఎంతవరకు ఇమిడియుంటుంది? శ్రమ ఉంటుంది కాబట్టి ఏవిధముగా దానిని ఎదుర్కొనగలము?`

గాయపడిన ప్రజలకు మన ద్వారా దేవుడు పరిచర్య చేయాలని కోరుచున్నాడు. అనగా మనము అట్టి వారికి పరిచర్య చేయకపూర్వము ముందుగా గాయపర్చబడుట అనే అనుభవములోనికి నడిపిస్తాడు. అప్పుడు మనము ఊహపై ఆధారపడిన ఆదరణను వారికి అందించడము కాకుండా మన స్వీయ అనుభవము ద్వారా దేవుని యొద్ద నుండి పొందిన కరుణ మరియు ఆదరణతో వారిని ప్రోత్సహిస్తాము. ఇది యేసు జీవితము నుండి వచ్చిన ఒక సత్య సూత్రము (హెబ్రీ 4:15).

పౌలు ఎదుర్కొనిన శ్రమలను చాలా స్పష్టముగా వివరించుట ద్వారా మనము ఆయనకు మన విచారమును తెలియజేస్తామని గాని ఆయన ఉద్దేశము కాదు. మనలను కూడా అట్టి ప్రమాదకరమైన లోతులలో కూరుకుపోయినను, దేవుని యొక్క కరుణ మరియు ఆదరణ కూడా లభించుననే విశ్వాసము మనలో వృద్ధి చెందుటకు ఆవిధముగా వివరించాడు. మన జీవితాలను గురించి నిరుత్సాహపడినను, చంపబడినను భయపడవద్దు. దేవుని మీద ఆధారపడమని ఆయన మనకు బోధించుచున్నాడు. మన దేవుడు మృతులను లేపు దేవుడు కాబట్టి ఆయనయందు మన నమ్మకముంచాలి (2కొరింథి 1:9).

పౌలు సువార్తను ప్రకటించేపని మీద తన దృష్టిని పెట్టాడు కాబట్టి భవిష్యత్తులో కూడా దేవుడు ఆయనను కాపాడునని ఆయనకు తెలుసు. పౌలు తన సువార్త పరిచర్యలో స్థిరముగా నిలువబడే సామర్ధ్యత కలుగుటకు మూడు కారణాలను 2కొరింథి 1:10,11లో పేర్కొన్నాడు. మొదటగా దేవుడు తన సామర్థ్యాన్ని నిరూపించాడు.

“ఆయన అట్టి గొప్ప మరణము నుండి మమ్మును తప్పించెను. ఇక ముందుకును తప్పించును” (2కొరింథి 1:10).

రెండవదిగా దేవుని మీద తన దృష్టిని నిలపాలనే పౌలు యొక్క దృఢ సంకల్పమైయున్నది “ఆయనయందు నిరీక్షణ గలవారమై యున్నాము” (2కొరింథి 1:10). మూడవదిగా విశ్వాసులు పౌలు కొరకు నిరంతరము ప్రార్ధించుచున్నారు. మా కొరకు ప్రార్ధన చేయుట వలన మీరు కూడా సహాయము చేయుచున్నారు (2కొరింథి 1:10,11).

`నీవు ఎదుర్కొనుచున్న శ్రమల మధ్య నీ మీద నీవే జాలిపడకుండా ఉండుటకు పౌలు నుండి నీవేమి నేర్చుకొనుచున్నావు?`