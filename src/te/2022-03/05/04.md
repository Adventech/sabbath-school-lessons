---
title:  ఆరాధించుట ద్వారా బ్రతికియుండుట
date:   26/07/2022
---

`యోబు 1:6-2:10 చదువుడి. యోబు శ్రమలకు కారణమేమిటి?`

ఆశ్చర్యమును కలిగించే విషయము ఇక్కడ ఒకటున్నది. దేవుని చూచుటకు దూతలు వచ్చిరి మరియు సాతానుడు వారి వెంబడి వచ్చెను. ఎక్కడకు వెళ్ళితివని దేవుడు సాతాను నడుగగా అతడు "భూమి మీద అటు ఇటు తిరుగులాడుచు అందులో సంచరించుచు వచ్చితినని చెప్పెను” (యోబు 1:7). అప్పుడు “నీవు నా సేవకుడైన యోబు సంగతి ఆలోచించితివా అని దేవుడు ప్రశ్నించెను” (యోబు 1:8) ఆ ప్రశ్నలో అసాధారణత ఏమి లేదు గాని ఆ ప్రశ్నను వేసిన దేవుడే అసాధారణమైనవాడు. పరీక్షింపబడుటకు యోబు తగిన వాడని సాతాను చెప్పలేదు గాని దేవుడే ఆ సలహా ఇచ్చాడు. ఏమి సంభవించనైయున్నదో ఎరిగినవాడై దేవుడు యోబును సాతాను దృష్టికి తెచ్చెను. భూమి మీద ఉన్న యోబునకు తన కొలిమి ఎంత వేడి చేయబడుతుందో అనే విషయమును గూర్చి ఏ మాత్రము తెలియదు. ఇక్కడ యోబు యొక్క శ్రమలకు కారణము సాతానుడే అయినను, యోబు యొక్క సంపదను, పిల్లలను, శారీరకమైన ఆరోగ్యమును నాశనము చేయుటకు సంపూర్ణమైన అధికారమును దేవుడే సాతానుకు ఇచ్చెను. యోబు శ్రమలను ఎదుర్కొనవలసి యున్నదని దేవుడే అనుమతిని ఇచ్చుచున్నయెడల, అది సాతాను చేసాడా లేక దేవుడే చేసాడా అనుకొనుటకు అందులో తేడా ఏముంది? యోబునకు సాతాను ద్వారా అటువంటి శ్రమలను దేవుడు అనుమతించినపుడు దేవుడు ఏవిధముగా నీతిమంతుడు మరియు పరిశుద్ధుడు అవుతాడు? అది ఒక ప్రత్యేకమైన సన్నివేశమా లేక నేటికి మనతో కూడా దేవుని యొక్క స్వభావము చొప్పున ఆవిధముగా చేయుచున్నాడా?

`యోబు 1:20,21లో వేదనలకు యోబు ఏవిధంగా స్పందించాడు?`

అటువంటి వేదనను రెండు విధాలుగా ఎదుర్కొనడం సాధ్యమేనా తీవ్రమైన కోపముతో అనగా అసలు దేవుడనేవాడు లేడు. ఉండి ఉంటే ఇదంతయు ఎందుకు సంభవిస్తుందని దేవునికి వ్యతిరేకముగా ప్రవర్తింపవచ్చును. లేక ఇంకా గట్టిగా దేవునిని హత్తుకొని జీవించవచ్చును. యోబుకు సంబంధించిన వినాశనములో కూడా దేవుని సన్నిధిలో ఆయనకు ఆరాధన చేయుచు జీవించియున్నాడు.

ఆందోళన చెందియున్నపుడు మూడు విధాలైన ఆరాధనను చేయవచ్చునని యోబు 1:20,21లో చూడగలము. మొదటగా యోబు తన నిస్సహాయ స్థితిని అంగీకరించి తరువాత అతడు దేనిని కూడా పొందుటకు అర్హుడు కాదని గుర్తించెను.

“నేను నా తల్లి గర్భములోనుండి దిగంబరినై వచ్చితిని దిగంబరినై అక్కడకు తిరిగి వెళ్ళెదను” (యోబు 1:21) రెండవదిగా దేవుడు ఇప్పటికి సమస్తమును తన స్వాధీనములో ఉంచుకొనెనని యోబు గుర్తించెను. “యెహోవా ఇచ్చెను. యెహోవా తీసుకొనిపోయెను” (యోబు 1:21) మూడవదిగా యోబు దేవుని యొక్క నీతిని నమ్ముకొని ఆయనయందు తన విశ్వాసము తెలియపర్చెను”. “యెహోవా నామమునకు స్తుతి కలుగును గాక” (యోబు 1:21).

`శోధనలు ఎదుర్కొనుచున్నావా? యోబు అనుసరించిన మెట్లను వెంబడించండి. నీకు కూడా అవి సహాయపడతాయా?`