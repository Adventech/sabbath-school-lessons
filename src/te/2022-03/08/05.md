---
title:  మన చింతయావత్తూ మోయుట కొరకు
date:   17/08/2022
---

“నీవు చింతించే అవకాశము ఉండగా ఎందుకు ప్రార్ధించాలి?” అని తెలియజేసే ఫలకములను కొంతమంది వారి ఇండ్లలో పెట్టుకుంటారు. మనము దేవుని యొద్దకు మన విన్నపములతో వచ్చుటకు బదులు అనేకసార్లు మనము కొన్ని విషయాలలో చింతిస్తూ ఉంటాము.

మన జీవితము అనేక సమస్యలతో ముడి పడియున్నపుడు దానిని దేవునికి అప్పగించినచో ఆయన ఆ ముడులన్నింటిని విప్పును అని ఎవరో ఒకరు చెప్పారు. ఆవిధముగా మనకు సహాయపడుటకు దేవుడు ఎంతగానో ఆశపడుచున్నాడు. అయినను ఆ సమస్యల ఉచ్చులో చిక్కుకొని మనంతట మనము పరిష్కరించుకొనుటకు ప్రయత్నిస్తుంటాము. అది మనకు అసాధ్యమనిపించే వరకు ప్రభువు యొద్దకు వెళ్ళుటకు ఎందుకు సంకోచిస్తాము?

`1 పేతురు 5:7 చదువుడి. పేతురు కీర్తన 55:22లో ఉన్న విషయాన్ని ఉదాహరించాడు. ఇక్కడున్న వర్తమానమేమిటి? (మత్తయి 6:25-33 చూడుడి).`

ఇది చాలా సామాన్య వాక్యమే. దానిలో ఎటువంటి రహస్యము దాగియుండలేదు. అదేమి చెప్పుచున్నదో దాని అర్ధము కూడా అదే. వదిలి పెట్టుటనగా విసిరి వేయుట, విడుచుట అని అర్ధము. అలా చేయుట వలన ఏ విషయమైతే మనలను వేదిస్తుందో, బాధించుచున్నదో దానిని విడువాలి. అయితే మనము అనుకున్నంత సులభంగా మన భారాలను ఎటో ఒకవైపు విసిరేయలేము. ఏదో ఒక ఖాళీలోనికి మన వేదన పారిపోదు. దానిని మన పరలోకపు తండ్రికి అప్పగించిన యెడల దానిని పరిష్కరించుటకు సహాయపడుదునని ఆయన వాగ్దానము చేస్తున్నాడు. మత్తయిలోని వాగ్దానములలో కూడా యేసు మనకు అదే విషయాన్ని తెలియజేస్తున్నాడు. ఆవిధముగా చేయుట అంత కష్టమైన విషయమేమీ కాకపోయినను ఎందుకో ఆ భారమును దేవుని మీద మోపలేకపోతున్నాము.

అనేక విషయాలు మనలను వ్యాకులమునకు గురి చేయుచున్నవి. అది మనము చేసే పని వలన కలుగవచ్చును లేక విమర్శను ఎదుర్కొనలేక మనలను ప్రేమించేవారు లేకపోవుట వలనను, మనము ఎవరికి అవసరము లేదు అనుకొనుట వలనను, మనము దేవునికి అవసరము లేదు అని అనుకొనుట వలనను వ్యాకులము చెందవచ్చును.

కారణము ఏదైనా మనలో ఎక్కువమంది మన సమస్యను మనమే పరిష్కరించుకొనగలమని భావించుటచే సమస్యలు తీరుటలేదు. అట్టి భావాలున్నచో వాటిని గూర్చి మరొకసారి ఆలోచించమని పేతురు చెప్పాడు. దేవుడు మనలను గూర్చి చింతించుచున్నాడు గనుక ఆందోళన చెందవలదు ఏ పరిస్థితినైనా మార్చగల మన దేవుడు సమర్ధుడని బైబిలు బోధిస్తుంది.

`ఇప్పుడు నిన్ను ఆందోళనకు గురి చేసే విషయాలేమిటి? అవి ఎంత న్యాయమైనా ప్రభువునకు అసాధ్యమేమైనా ఉంటుందా? ఈ విషయమై ఆలోచించుడి.`