---
title:  పాపము వలన కలుగు వేదనలు
date:   05/07/2022
---

> <p></p>
> “దుర్నీతి చేత సత్యమును అడ్డగించు మనుష్యుల యొక్క సమస్త భక్తిహీనత మీదను, దుర్నీతి మీదను దేవుని కోపము పరలోకమునుండి బయలుపరచబడుచున్నది” (రోమా 1:18). మనము చేసే ప్రతి పనికి పర్యవసానము ఉంటుంది. “ఐస్క్రీమ్”తో మనము ఎండలో నిలువబడితే అది కరిగిపోవును. కారణము మరియు ఫలితము ఈ రెండు జంటగా ప్రయాణిస్తాయి. పాపము విషయములో మనము ఎన్ని జాగ్రత్తలు తీసుకున్నను ఒకసారి పాపము చేసినపుడు దాని ఫలితము ఎల్లపుడు ఒకేలా ఉంటుంది. తగిన ప్రతిఫలాన్ని (శిక్షను) అది కోరుతుంది. పాపము చేసిన వారిని ఏవిధముగా శిక్షించాలనే ఉద్దేశముతో దేవుడు పరలోకములో కూర్చొని యుండుట లేదు. పాపము వలన వచ్చిన ఫలితాలు దేవుని వలన కలిగేవి కాదు. అవి పాపములో అంతర్గతముగా ఉంటాయి. అందుచేత పాపము చేసినపుడు వాటి ఫలితాలు వెంటబడుతూ ఉంటాయి.

పాప ఫలితాలను అనుభవించకుండా జాగ్రత్త పడుతూ పాపము విషయములో దేవునిని మోసము చేయుటకు మానవులముగా మన ప్రయత్నాలు చేస్తూ ఉంటాము. అయితే అది ఎన్నటికి సాధ్యమయ్యే విషయము కాదు. పాపము చేయుట వలన కలిగే ఫలితాలు నేడు మాత్రమే కాకుండా శాశ్వత కాలమునకు కూడా వర్తించేవిధముగా అనుభవించవలసి యుంటుంది.

`రోమా 1:21-32లో మనుష్యులు పాపము చేసినపుడు దానివలన కలిగే పర్యవసానములను గూర్చి పౌలు వివరిస్తున్నాడు. పాపములో దాగియున్న వివిధ మెట్లు మరియు వాటి ఫలితాలను గూర్చి పౌలు ఏమి చెప్పుచున్నాడో ఈ వాక్యాలు చదువుట ద్వారా కనుగొనుడి.`

సమస్త భక్తిహీనత మీదను, దుర్నీతి మీదను (పాపము చేయుట వలన) దేవుని కోపము బయలుపడుతుందని రోమా 1:18లో పౌలు జ్ఞాపకము చేస్తున్నాడు. ఇక్కడ దేవుని కోపమనగా, మానవులు ఏమి విత్తుదురో ఆ పంటనే కోయుదురనే విషయాన్ని హెచ్చరించాడు. మన స్వకీయ క్రియల వలన కలుగు ఫలితాలనుండి, మనము క్రైస్తవులమైనను దేవుడు తక్షణమే వాటిని తొలగించుటకు ఆయన కలుగజేసికొనడు. అనేక సందర్భాలలో పాపము వలన కలుగు ఫలితాలను మన అనుభవ జ్ఞానముతో భరించే విధముగా అనుమతిస్తాడు. తద్వారా పాపమంటే ఏమిటో మరియు అది ఎంతలోతుగా గాయపర్చగలదో అనే విషయాలను మనము గ్రహించి దానినుండి గుణపాఠమును నేర్చుకొనుటకు అనేక సందర్భాలలో పాప ఫలితాలు మనమీద పనిచేయునట్లు ఆయన అనుమతిస్తాడు.

దేవుని ధర్మశాస్త్రమును మీరుట వలన కలుగు ఫలితాలను గూర్చి మనము ఇక్కడ చర్చించుకొనుచున్నాము. అయితే దేవుని యొక్క ఆరోగ్య సూత్రములను మీరుటను గూర్చి ఇక్కడ ఏమి చెప్పుచున్నది? మన దేహములు దేవుని యొక్క గృహమైయున్నవి. ఆరోగ్యకరమైన ఆహారమును భుజించనిచో లేక దేహమునకవసరమైన వ్యాయామము చేయకుండినను లేక విస్తారమైన పని కలిగియున్నను, అది కూడా దేవునికి వ్యతిరేకముగా పాపము చేసినట్లే అవుతుంది. వేదనకు సంబంధించిన పర్యవసానాలు దీనివలన కూడా కలుగవచ్చును.

`మీ జీవితాలలో చేసిన పాపఫలితాలను ఏవిధంగా అనుభవించారు? వాటి నుండి మీరు నేర్చుకున్న గుణ పాఠాలేమిటి? అట్టి పరిస్థితులను ఎదుర్కొనకుండా ఎటువంటి మార్పులను మీరు మీ జీవితములో అమలుపరిచారు?`