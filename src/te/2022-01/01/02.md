---
title:  ఒక దివ్యమైన ఆరంభము
date:   26/12/2021
---

ఒక ప్రసంగమును అర్ధము చేసుకొని, ఆ వర్తమానమును మనము అన్వయించుకోవాలనుకున్నట్లయితే ముందుగా మనము ఏ సమాజమునకు ఆ వర్తమానము ఇవ్వబడినదో, ఆ సమాజమును మరియు దాని చరిత్రను మరియు ఏ పరిస్థితిలో వారు ఆ వర్తమానమును అపొస్తలుని యొద్ద నుండి స్వీకరించారో గ్రహించవలసియున్నాము.

`హెబ్రీ 2:3,4 చదువుడి. హెబ్రీ శ్రోతలు మారు మనస్సు పొందిన మొదటిలో వారి అనుభవము ఏమైయున్నది.`

ఈ వాక్యములనుబట్టి చూచినయెడల హెబ్రీ శ్రోతలు యేసు తానే బోధించుచుండగా నేరుగా వినిన వారు కాదు. వేరే సువార్త సేవకులు 'రక్షణ'వార్తను ప్రకటించుచుండగా వారు దానిని అంగీకరించారు. దేవుడు తన చిత్తానుసారముగా సూచకక్రియల చేతను, మహత్కార్యములచేతను, నానావిధములైన అద్భుతముల చేతను ఈ వర్తమానమును గూర్చి సాక్ష్యమివ్వగా దానిని సువార్త సేవకులు ధృవీకరించారు అని పౌలు వారికి చెప్పుచున్నాడు. (హెబ్రి 2:3) అనగా వారి మధ్యన పరిశుద్ధాత్మ వరములను పంచి పెట్టుట ద్వారా సూచకక్రియల ద్వారాను, అద్భుత కార్యముల ద్వారాను అనుభవము పొందినవారి చేత సువార్తను దేవుడు అనుగ్రహించెను. క్రొత్త ప్రదేశాలలో సువార్తను ప్రకటించేటపుడు సూచకక్రియలను, అద్భుతమైన రీతిలో స్వస్థపర్చుట, దయ్యాలను వెళ్ళగొట్టుట మరియు ఆత్మవరములను పంచిపెట్టుట వంటి విషయాలను ఉపయోగించినట్లు నూతన నిబంధన తెలియజేయుచున్నది.

క్రైస్తవ సంఘము యొక్క ఆరంభ దశలో యెరూషలేములో ఉన్న అపొస్తలులపై దేవుడు తన ఆత్మను కుమ్మరించుట వలన అంతవరకు వారికి తెలియని భాషలలో సహితము సువార్తను బోధించే సామర్ధ్యమును పొందియున్నారు. సువార్తను ప్రకటించే పనిలో భాగముగా అద్భుత కార్యాలను కూడా చేసేవారు (అపొ.కా.2, 3).

ఫిలిప్పు కొన్ని అద్భుతాలను సమరయలో చేసాడు (అపొ.కా.8) అదేవిధముగా పేతురు యెప్పేలోను, కైసరయలోను (అపొ.కా.9, 10) పౌలు చిన్న ఆసియా అంతటిలోను, ఐరోపాలోను సువార్త సేవ చేసి యున్నారు (అపొ.కా. 13:28). వారు చేసిన శక్తివంతమైన క్రియల ద్వారా “రక్షణ” వర్తమానము ప్రకటించుటయే గాక దేవుని యొక్క రాజ్యము స్థాపించబడుటకు కారకులయ్యారు (హెబ్రీ 12:25-29).

తొలి క్రైస్తవ విశ్వాసులకు వారి పాపములు క్షమింపబడినవనే నమ్మకమును పరి శుద్ధాత్మ వారికి కలుగజేసెను. వారికి తీర్పును గూర్చిన భయము లేకుండెను. అందుచేత ధైర్యముగాను మరియు ఎంతో నమ్మకముగా వారు ప్రార్ధనలు చేసేవారు. వారి యొక్క మతపరమైన అనుభవము ఆనందభరితముగా ఉండెడిది. (అపొ.కా.2:37-47) అంధకార శక్తులకు బానిసలైపోయిన వారిని పరిశుద్ధాత్మ విడుదల చేసి వారి జీవితములలో దేవుని రాజ్యము స్థాపించబడినదని నిరూపించడం జరిగేది.

`నీవు మారుమనస్సు పొందిన వృత్తాంతమేమిటి? యేసుక్రీస్తు నీ రక్షకుడు మరియు ప్రభువైయున్నాడనే నమ్మకమును, విశ్వాసమును ఏవిధముగా స్థిరపరచుకున్నావు? నిన్ను దేవుని చెంతకు చేర్చుకొనుటకు ముందుగా ఆయన నీ జీవితములో ఏవిధముగా పనిచేసాడో అనే విషయాన్ని జ్ఞాపకము చేసుకొనుటవలన కలిగే మంచి ఏమిటి?`