---
title:  మోషే అదృశ్యమైన వాటియందు నమ్మకముంచెను
date:   08/03/2022
---

`హెబ్రీ 11:20-28 చదువుడి. విశ్వాసులైన ఈ మానవులు ఏమి చేసారు? వారు చేసిన క్రియలు అదృశ్యమైన వాటి యెడల ఎట్టి సంబంధం కలిగియున్నవి?`

విశ్వాసులకు సంబంధించిన ఈ అధ్యాయములో మోషే రెండవ పెద్ద ఉదాహరణగా పేర్కొనబడెను. రాజును ఉల్లంఘించి మోషే చేసిన రెండు చర్యలతో పరిచయము చేయబడి తరువాత ముగించడం జరిగియున్నది. అతడు జన్మించినపుడు అతని తల్లిదండ్రులు అప్పటిలో అమలులో ఉన్న రాజుకు భయపడకుండా అతడిని దాచి పెట్టారు (హెబ్రి 11:23). మరియు మోషే 'రాజు యొక్క కోపమునకు భయపడక, ఐగుప్తును విడిచి పెట్టి వెళ్ళిపోయెను” (హెబ్రి 11:27). మోషే ఫరో యొక్క కుమారుడని అనిపించుకొనుటకు ఒప్పుకొనలేదు. ఇది మోషే తీసుకున్న నిర్ణయాలలో ఎక్కువ ప్రముఖమైనదిగా పరిగణింపబడెను (హెబ్రీ 11:24). ఫరో కుమార్తె యొక్క పెంపుడు కుమారునిగా ఫరో తరువాత అతడే ఫరోగా నియమింపబడుటకు వరుస క్రమములో ఉన్నవాడు మోషే. ఆ విధముగా అతిశక్తివంతమైన దేశమునకు రాజుగా నియమింపబడే అవకాశమును తన సమ్మతితో విడిచి పెట్టుటకు సిద్ధపడి, క్రొత్తగా విమోచింపబడిన బానిసలకు, శరణార్థులకు నాయకుడుగా ఉండుటకు ఎంచుకున్నాడు.

`హెబ్రి 11:24-27ను హెబ్రి 10:32-35తో పోల్చి చూడుడి. మోషే యొక్క అనుభవమునకును ప్రాధమికముగా ప్రభువును అంగీకరించిన హెబ్రీయుల అనుభవమునకును మధ్యనున్న సారూప్యములు ఏమిటి?`

ఐగుప్తు రాజు చేసిన వాగ్దానములను మించి చూడగలుగుటలో మోషే యొక్క గొప్పతనము కనిపించుచున్నది. ఐగుప్తు రాజు యిచ్చిన వాగ్దానములకు బదులు దేవుడు చేసిన అదృశ్యమైన వాగ్దానములవైపు చూచుటకు మోషే ఎంచుకున్నాడు. మోషే దృష్టిని ఐగుప్తు సంపద లేక ధన ధాన్యాల మీద పెట్టలేదు గాని తన దృష్టిని “బహుమానము” మీద నిలిపెను. ఈ బహుమానము హెబ్రి 10:35లో వివరించబడినట్లు దేవుని నమ్మినవారందరికి ఆయన వాగ్దానము చేసిన బహుమానమై యున్నది.

పౌలు తన మొదటి విశ్వాసులతో మోషే యొక్క తీర్మానమును గూర్చి మాట్లాడినపుడు ఆ విషయాలు ఎంతో శక్తివంతముగా వారి హృదయాలకు చేరి వుంటాయి. క్రీస్తునందు వారికున్న విశ్వాసమును బట్టి ఎన్నో అవమానములు, బాధలు వారు సహించారు. ఎన్నో వేధింపులకు గురి కాబడ్డారు. ధనధాన్యాలను పోగొట్టుకొనియున్నారు. (హెబ్రీ 10:32-34) కొందరు ఖైదులో బంధింపబడినారు (హెబ్రి 13:3) మోషేతో పోల్చి చూచినపుడు మోషే కూడా ఐగుప్తులో భోగ భాగ్యములను అనుభవించుటకు బదులు, దేవుని ప్రజలతో కలిసి శ్రమలనుభవించుట మేలని తలంచియున్నాడు. మోషేకు ఐగుప్తు వాగ్దానము చేసిన దానికన్నా క్రీస్తు అనుగ్రహించు బహుమానము గొప్పదని భావించెను.

`నీ విశ్వాసమును బట్టి నీవు ఎదుర్కొనిన కొన్ని బాధలు ఏమిటి? దాని నిమిత్తము నీవు వేటిని వదులుకొనవలసి వచ్చెను? నీవు పొందే బహుమానమును నీవిపుడు చూడకపోయినా ఎందువలన అది చాలా విలువైనది?`