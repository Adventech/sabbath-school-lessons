---
title:  మన ప్రధాన యాజకుడైన యేసు
date:   05/01/2022
---

యేసు యొక్క రెండవ కర్తవ్యమును గూర్చి హెబ్రి 5-7లో పరిచయము చేయబడెను. ఆయన మన ప్రధాన యాజకుడైయున్నాడు. దావీదు వంశావళి నుండి వచ్చిన రాజు ద్వారా దేవుడు చేసిన వాగ్దానము నెరవేరియున్నదని గ్రంథకర్త వివరించుచున్నాడు. ఆ రాజును గూర్చి దేవుడు ఈ విధముగా చెప్పియున్నాడు “నీవు మెల్కీసెదెకు క్రమము చొప్పున నిరంతరము యాజకుడవైయున్నావు” (కీర్తన 110:14ను హెబ్రీ 5:5,6లో ఉదహరించెను).

`లేవికాండము 1:1-9; లేవి 10:8-11; మలాకీ 2:7; సంఖ్యా 6:22-26; హెబ్రీ 5:1-4 చదువుడి యాజకుడు నిర్వహించే విధులు ఏమిటి?`

మానవులకు ప్రతినిధులుగా యాజకులు నియమింపబడును. దేవునికి సంబంధించిన విషయాలను గూర్చి దేవునితో మానవునికున్న బాంధవ్యమును గూర్చి మధ్యవర్తిత్వము చేస్తాడు. యాజకుడు ఒక మధ్యవర్తియైయున్నాడు. యూదయ, గ్రీకు, రోమా లేక ఇతర మతాలకు చెందిన యాజకత్వ విధానములో ఇది నిజము. మనము దేవునితో సంబంధము కలిగి యుండుటకు సాధ్యమయ్యే విధముగా యాజకుడు తన విధులను నిర్వహిస్తాడు.

మానవుల పక్షమున యాజకుడు దేవునికి బలియర్పణలు లేక ఇతర అర్పణలు చేస్తాడు. వ్యక్తిగతముగా ఈ అర్పణలను ప్రజలు దేవుని యొద్దకు తీసుకొని రాలేరు. ఏవిధముగా మనము దేవునికి ఒక ఆమోదయోగ్యమైన అర్పణను అర్పించాలో యాజకునికి తెలుసు మరియు ఆ అర్పణ మనకు క్షమాపణ అనుగ్రహించుటకు లేక శుద్దీకరణ పొందుటకు అనుకూలమైనదా లేదా అనే విషయము యాజకునికి అర్ధమవుతుంది.

యాజకులు ప్రజలకు దేవుని యొక్క ధర్మశాస్త్రమును కూడా బోధిస్తారు. దేవుని యొక్క ఆజ్ఞలను వివరించుటలోను వాటిని ప్రజలకు అనువర్తించుటలోను వారు నిపుణులు. చివరగా 'యావెహ్' నామములో దీవెనలను ఇచ్చే బాధ్యత యాజకులు కలిగియున్నారు. వారి ద్వారా దేవుడు తన చిత్తమును మరియు ప్రజలయెడల ఆయన కలిగియున్న లక్ష్యములను మధ్యవర్తిత్వము చేయుట ద్వారా నెరవేర్చుకుంటాడు.

అయితే 1 పేతురు 2:9లో వేరొక విషయాన్ని చూస్తున్నాము. యేసునందు విశ్వాసులమైన మనము “రాజులైన యాజక సమూహము” అని పిలువబడితిమి. ఈ పాత్ర నమ్మశక్యముగాని విశేషాధికారములను సూచించుచున్నది. పరిశుద్ధ మందిరములో యాజకులు దేవునిని సమీపించగలరు. నేడు మనము ప్రార్ధన ద్వారా నమ్మకముతో లేక ధైర్యముగా దేవుని సన్నిధికి వెళ్ళగలము (హెబ్రీ 4:14-16; 10:19-23) అదే సమయములో కొన్ని ప్రాముఖ్యమైన బాధ్యతలు కూడా వున్నవి. లోకమును రక్షించే పనిలో మనము దేవునితో మరియు ధర్మ సూత్రములను మనము వివరించి బోధించవలసియున్నాము. ఆయనకు సంతోషమును కలిగించే రీతిలో మంచి క్రియలను మరియు స్తుతియాగమును మనము చేయాలని ఆయన కోరుచున్నాడు. ఇది ఎంత చక్కటి ఆధిక్యత మరియు బాధ్యతయైయుంది.

`మనము రాజులైన ఒక యాజక సమూహము అని పిలువబడుట వలన అది మన జీవితములో ఎట్టి మార్పును కలిగియుండాలని సూచిస్తుంది? ఏవిధముగా జీవించాలనే విషయాన్ని ఈ సత్యము ఎట్లు ప్రభావితం చేస్తుంది?`