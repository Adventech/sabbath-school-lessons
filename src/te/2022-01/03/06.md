---
title:  నేను నేడు నిన్ను కనియున్నాను
date:   13/01/2022
---

హెబ్రీ 1:5లో తండ్రి యేసుతో పలికిన మాటలను చూడగలము. “నీవు నా కుమారుడవు. నేను నేడు నిన్ను కనియున్నాను” యేసును ఉద్దేశించి “నిన్ను కనియున్నాను” అనగా అర్ధము ఏమిటి? మరియు ఇది ఎప్పుడు సంభవించినది? అనేకమంది నమ్ముచున్నట్లు ఏదో ఒక సమయములో దేవుడు యేసును సృష్టించెననే భావము ఇందులో కనిపించుట లేదా?

`హెబ్రీ 1:5; 2 సమూ 7:12-14; కీర్త 2:7; లూకా 1:31, 32 చదువుడి. దావీదుకు చేసిన ఏ వాగ్దానమును పౌలు హెబ్రి పత్రికలో యేసుకు వర్తింపచేయుచున్నాడు?`

యేసు పుట్టిన వానిగా వాగ్దానము చేయబడిన పరిపాలకుడుగా, దావీదు కుమారుడుగా నియమింపబడెను లేక ఏర్పాటు చేయబడెను. ఒక పరిపాలకుని దత్తపుత్రత్వముగా ఏర్పాటు చేయడమనే భావము గ్రీకు-రోమా రాజ్యములోను మరియు తూర్పుదేశాలలోను సామాన్యముగా అందరూ అంగీకరించిన విధానమే. ఈ విధానము వలన ఆ పరిపాలకునికి ఆ దేశము మీద చట్టపరమైన అధికారములభించును.

అయితే దేవుడు దావీదుకు చేసిన వాగ్దానము ప్రకారము అతని కుమారుడు నిజమైన న్యాయసమ్మతముగా అన్నిదేశాలను పాలించుననియు, దావీదు కుమారుని తన సొంత కుమారునిగా దత్తత చేసుకొందునని చెప్పెను. ఈ విధానము ద్వారా దావీదు వంశావళి నుండి వచ్చిన రాజు దేవుని సంరక్షణలో ఉంటూ ఆయనకు వారసుడగును. యేసు దావీదు కుమారునిగా ఆయనయందు ఈ నిబంధన నెరవేరియున్నది. దేవుడు తన శత్రువులను ఓడించి ఆ రాజ్యములను తన కుమారునికి తన స్వాస్థ్యముగా ఇస్తాడు (కీర్త 89:27; కీర్త 2:7,8).

రోమా 1:3,4 మరియు అపొ.కా. 13:32,33లో చెప్పుచున్నట్లు దేవుని కుమారునిగా యేసుని బహిరంగముగా తెలియపర్చెను. యేసు బాప్తిస్మము పొందిన సమయమును, ఆయన రూపాంతరము పొందిన సమయమును దేవుడు ఉపయోగించుకొని యేసును తన కుమారునిగా ప్రకటించెను (మత్తయి 3:17; 17:5).

నూతన నిబంధన ప్రకారము యేసు పునరుత్తానుడై దేవుని యొక్క కుడి పార్శ్వమున కూర్చొనుట ద్వారా అధికారము కలిగిన దేవుని కుమారుడయ్యాడు. అప్పుడు దావీదు కుమారుని తన సొంత కుమారునిగా దత్తపుత్రత్వము ద్వారా చేసుకొని దావీదుకు చేసిన వాగ్దానమును నెరవేర్చి ఆయనకు దేవుడు తన సింహాసనమునిచ్చి రాజ్యములపై దానిని శాశ్వతముగా స్థాపించెను (2సమూ. 7:12-14).

ఆ విధముగా కైసరు (రోమా రాజ్యమునకు సూచనగా) న్యాయ సమ్మతముగా దేవుని కుమారునిగా దేశములపై రాజు కాదు. అయితే యేసు క్రీస్తు న్యాయసమ్మతముగా దేవుని కుమారుడు, అన్ని రాజ్యాలపై పరిపాలకుడై యున్నాడు. దేవుడు యేసును కనెను అనే పదము ఆది నుండి ఆయన ఉనికిని గూర్చి చెప్పుట లేదు గాని, ఆయన రాజ్యాలను ఏలుట ఆరంభించినప్పటి నుండి అనే భావమును ఇచ్చుచున్నది. ఎందువలనంటే యేసు నిరంతరము ఉనికిలో ఉన్నవాడే. యేసు దేవుడు కావున ఆయన ఉనికిలో లేని సమయము ఎన్నడూ లేదు.

జీవితకాలమునకు ఆదియైనను, జీవమునకు అంతమైనను లేనివాడని హెబ్రి 7:3 వివరిస్తుంది. (హెబ్రి 13:8తో పోల్చి చూడుడి) ఆయన శాశ్వతమైనవాడు. ఆవిధముగా యేసు ఏకైక కుమారునిగా పుట్టినవాడు అనే వాక్యము దైవ స్వభావమున్న క్రీస్తుకు వర్తించదు గాని రక్షణ ప్రణాళికలో ఆయన నిర్వహించిన పాత్రకు సంబంధించి ఆ వాక్యము వర్తిస్తుంది. క్రీస్తు మానవునిగా అవతరించుట ద్వారా క్రీస్తు నిబంధన వాగ్దానాలు నెరవేర్చేను.