---
title:  ఆయన ఎవరి ద్వారా విశ్వమును సృష్టించెను
date:   12/01/2022
---

దేవుడు యేసు ద్వారా లేక యేసుతో లోకమంతటిని నిర్మించెను మరియు యేసు తన మహత్తుగల మాట చేత సమస్తమును నిర్వహించుచున్నాడు అని హెబ్రి పత్రిక ధృవీకరించుచున్నది.

`యెషయా 44:24; 45:18; నెహెమ్యా 9:6 చదువుడి. ప్రభువు ఆయనే ఒంటరిగా లోకమును సృష్టించెనని, ఆయనే ఏకైక దేవుడని పాతనిబంధనలో ధృవీకరించాడు. “యేసుద్వారా” విశ్వమును దేవుడు సృజించెనని నూతన నిబంధన రూఢిగా చెప్పెను. ఈ రెండింటిని ఏవిధంగా సమాధానపర్చగలము? (హెబ్రి 1:2,3).`

దేవుడు చేసిన సృష్టిలో యేసు కేవలం ఒక సాధనము మాత్రమే అని కొందరు భావిస్తున్నారు. ఆ ఆలోచన సరియైనది కాదు. మొదటగా ప్రభువైన యేసు ఈ లోకమును సృజించెననియు సృష్టికార్యములో యేసు ఒక సహాయకుడు మాత్రమే అని పౌలు ఎన్నడూ తలంచలేదు.

“ప్రభువా నీవు ఆదియందు భూమికి పునాది వేసితివి. ఆకాశములు కూడా నీచేతి పనులే” అని పౌలు హెబ్రీ 1:10లో వివరించాడు. ఇదే విషయము కీర్తన 102:25-27లో పేర్కొనబడినది.

ఇక్కడ ప్రభువు (యావెహ్) సృష్టికర్తయని చెప్పబడినది. అదే విషయాన్ని పౌలు హెబ్రి పత్రికలో ధ్రువీకరించాడు. తండ్రి ద్వారా విశ్వము సృష్టించబడెను అని హెబ్రీ 2:10 వివరించుచున్నది. ఆవిధముగా తండ్రి సృష్టించెను మరియు యేసు సృష్టించెను అని బైబిలు చెప్పుచున్నది. (హెబ్రీ 1:2, 10; హెబ్రి 2:10) సృష్టికార్యములోను మరియు దానియొక్క లక్ష్యములోను తండ్రి కుమారుల మధ్య పరిపూర్ణమైన ఏకీభావమున్నది. ఇది త్రిత్వములో దాగియున్న మర్మములో భాగమైయున్నది. యేసు సృష్టించెను, దేవుడు సృష్టించెను. అయితే ఒకే సృష్టికర్త సమస్తమును సృష్టించెను. ఆయనే దేవుడు, దీనినిబట్టి యేసు దేవుడనే భావమును కలుగజేయుచున్నది.

అదే సమయములో యేసు న్యాయాధిపతి అని కూడా హెబ్రీ 4:13 చూపించుచున్నది. దేవుడు సమస్తమును సృజించి విశ్వమంతటిని నిర్వహించుచున్నాడు (యెష 44:24-28) కాబట్టి దానినుండే యేసునకు పరిపాలించే అధికారము మరియు న్యాయాధిపతిగా తీర్పు తీర్చే అధికారము లభించుచున్నది.

హెబ్రీ 1:3 మరియు కొలొస్స 1:17 ప్రకారము విశ్వము యొక్క ఉనికిని యేసు నిర్వహించుచున్నాడని పై వాక్యాలు రూఢిపర్చుచున్నవి. భరించుచున్నాడనగా పర్యవేక్షించుచున్నాడు అనే భావము అందులో కనిపిస్తున్నది. ఇక్కడ గ్రీకు పదము “ఫిరాస్” (అనగా భారమును వహించుచున్నాడు) అంటే భారమును భరించుచున్నాడు అనే భావమునకు ఉదాహరణగా తెరచాప సహాయముతో గాలి ఒక పడవను నడిపించినట్లు (అపొ.కా.27:16, 17) లేక దేవుడు ప్రవక్తలను నడిపించుట (2 పేతురు 1:21) అనే భావము ప్రకారము యేసు మనలను సృష్టించుటయే గాక, ఆయన మనలను పోషించుచున్నాడు. మనలో ఉన్న జీవము, మన హృదయ స్పందనములు, మన ఉనికి సమస్తము ఆయనలో కనిపిస్తున్నవే. సృష్టింపబడిన వాటి యొక్క ఉనికికి యేసు పునాదియైయున్నాడు.

`అపొ.కా.7:28 చూడుడి. యేసును గూర్చి మరియు ఆయన శక్తిని గూర్చి మనకు ఈ వాక్యము ఏమి చెప్పుచున్నది? ఇదే యేసు మన పాపముల నిమిత్తమై సిలువ మీద మరణించెను. దానివలన వచ్చిన పరిణామమును గూర్చి ఆలోచించండి. మన ప్రభువైన యేసు చేసిన ఆత్మ త్యాగము మనకేమి బోధిస్తున్నది?`