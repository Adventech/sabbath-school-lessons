---
title:  ఎందువలన బలియర్పణలు అవసరమాయెను
date:   20/02/2022
---

మొదటి నిబంధన ద్వారా “వాగ్దానము” చేయబడిన నిత్య స్వాస్థ్యమును దేవుని ప్రజలు పొందు నిమిత్తము ఆ కాలములో మొదటి నిబంధన కాలము జరిగిన అపరాధములనుండి విమోచనము అనుగ్రహించుటకై బలియర్పణగా యేసు మరణించెను అని హెబ్రీ 9:15 వివరించుచున్నది.

పురాతన సమీప తూర్పు దేశములలో ఇద్దరు మనుష్యుల మధ్య లేక రెండు దేశముల మధ్య ఒక నిబంధన జరిగియున్నయెడల దానిని ఉపేక్షింపరాని గంభీరమైన విషయముగా పరిగణించబడేది. ప్రమాణము చేయుట ద్వారా వాగ్దానములు చేసుకొనుట నిబంధనలో భాగముగా ఉండేది. చేసుకున్న ప్రమాణమును వారిలో ఏ ఒక్కరు ఉల్లంఘించినను వారి ఆరాధ్య దేవుడు వారిని శిక్షిస్తాడని నమ్మేవారు. ఎక్కువ సందర్భాలలో ఆ నిబంధనలను ఒక జంతువుని బలిగా అర్పించుట ద్వారా స్థిరపరచుకొనేవారు లేక ఆమోదించుకొనేవారు.

ఉదా: దేవుడు అబ్రహాముతో నిబంధన చేసినప్పుడు కొన్ని జంతువులను తీసికొని వాటిని నడుమకు ఖండించెను. ఒకవేళ ఆ నిబంధనను మీరిన యెడల ఎవరైతే మీరియున్నారో వారికి ఖండించబడిన జంతువులకు పట్టిన అంతము వారికి పడుతుందనే సూచనగా వారు నడుమకు ఖండించిన జంతువుల మధ్య నడిచేవారు. ప్రత్యేకముగా ఆయన తన వాగ్దానములను మీరెనని అబ్రహాముకు తెలియజేయుటకు ఖండించిన జంతువుల మధ్య కేవలం దేవుడు మాత్రమే నడచెను.

`ఆదికాం 15:6-21ను యిర్మియా 34:82తో పోల్చుడి. నిబంధనను గూర్చి ఈ వాక్యములు ఏమి బోధించుచున్నవి?`

వాగ్దాన భూమిని వారికి స్వాస్థ్యముగా అనుగ్రహిస్తానని దేవుడు ఇశ్రాయేలుతో నిబంధన ద్వారా తెలియజేసెను. అయితే చేసుకొనిన ఆ నిబంధనలో భాగముగా కొన్ని ఆజ్ఞలను నెరవేర్చవలసియున్నది మరియు బలిపీఠము మీద రక్తము ప్రోక్షింపవలసియున్నది. నిబంధన చేసుకొనిన ఇరు వర్గాలలో ఎవరు దానిని మీరిన వారి భవితవ్యం ప్రోక్షింపబడిన రక్తమువలె ఉంటుంది. అందువలననే 'రక్తము చిందింపకుండ పాపక్షమాపణ కలుగదని” హెబ్రీ పత్రిక తెలియజేయుచున్నది (హెబ్రీ 9:22).

ఇశ్రాయేలు నిబంధనను మీరినప్పుడు ఒక బాధాకరమైన సందిగ్దావస్థను దేవుడు ఎదుర్కొనవలసివచ్చెను. నిబంధనను ఉల్లంఘించిన వారు మరణించవలసియున్నదని అది కోరుచున్నది. అయితే దేవుడు తన ప్రజలను ప్రేమించుచున్నాడు. నిబంధనను అతిక్రమించిన వారికి ముందుగానే నిర్ణయించిన ప్రకారము శిక్షను అమలుపర్చనిచో దేవుని ఆజ్ఞలను ఇక ఎప్పటికి అమలుపర్చడము వాడుకలోకి రాదు. అపుడు పరిస్థితంతా అరాజకమగును.

అయితే దేవుని కుమారుడు ఒక ప్రత్యామ్నాయముగా తనను తాను అర్పించుకొనెను. మన స్థానములో ఆయన మరణించుట వలన మనము “వాగ్దానము చేయబడిన నిత్య స్వాస్థ్యమును పొందగలము” (హెబ్రీ 9:15,26; రోమా 3:21-26) అనగా దేవుడు తనకున్న ఆజ్ఞల పరిశుద్ధతను కాపాడుచూ అదే సమయములో ఆ ఆజ్ఞలను మీరిన వారిని ఆయన రక్షిస్తాడు. దీనంతటిని సిలువ ద్వారా మాత్రమే నెరవేర్చాడు.

`దీని ద్వారా సువార్తమానమునకు ఆజ్ఞలు కేంద్రమైయున్నవని ఏవిధంగా చూడగలం?`