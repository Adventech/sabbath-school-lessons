---
title:  సిలువ మరియు క్షమాపణ యొక్క ఖరీదు
date:   23/02/2022
---

`హెబ్రీ 9:22-28 చదువుడి. పరలోకపు గుడారములో క్రీస్తు నిర్వహించుచున్న పనిని గూర్చి ఈ వాక్యములు ఏమి చెప్పుచున్నవి?`

పరలోకపు గుడారమును శుద్ధి చేయుట అవసరమనే భావము అర్ధమగుటకు పాత నిబంధన గుడారము యొక్క పూర్వపర సందర్భమును పరిశీలించవలసియున్నది. గుడారము దేవుని యొక్క ప్రభుత్వమునకు ఒక చిహ్నముగా వున్నది (1సమూ 4:4; 2 సమూ 6:2) మరియు దేవుడు తన ప్రజల యొక్క పాపముల విషయమై ఆయన వ్యవహరించే విధానము ఆయన ప్రభుత్వము యొక్క నీతిని గూర్చి ప్రజలకున్న అభిప్రాయములో మార్పు కలుగజేయును (కీర్త 97:2). ఒక పరిపాలకుడుగా, దేవుడు తన ప్రజలకు న్యాయాధిపతియైన యున్నందున నిరపరాధులను శిక్ష నుండి తప్పించి అపరాధము చేసిన వారిని దండించవలసియున్నది. ఆవిధముగా దేవుడు పాపిని క్షమించినపుడు ఆయన న్యాయస్థానమునకు ఉన్న బాధ్యతను నిర్వహించుచున్నాడని అర్ధము. దేవుని స్వభావమును మరియు ఆయన పరిపాలనను సూచించుచున్న గుడారము కలుషితమైయున్నది. దేవుడు మన పాపములను క్షమించినపుడు వాటిని ఆయన భరించుచున్నాడని ఇది వివరించుచున్నది. (నిర్గమ 34:7; సంఖ్యా 14:7-19) ఆదిమ హెబ్రీ భాషలో “క్షమించుచున్నాడు” అనే మాటకు భరించుచున్నాడు. “మోసికొనుపోవుచున్నాడు” అనే భావము ఉన్నది.

అదే విషయాన్ని ఇశ్రాయేలీయుల గుడారములో నిర్వహించబడిన బలియర్పణల విధానము ఉదాహరణగా వివరించుచున్నది. ఒక వ్యక్తి పాపక్షమాపణను కోరుకునేటప్పుడు, తన పక్షమున బలి అర్పించుటకు ఒక జంతువును తీసుకొని వచ్చి, దాని తల మీద తన చెయ్యి ఉంచి తన పాపములను ఒప్పుకొనిన తరువాత దానిని వధించేవాడు. అభిషిక్తుడైన యాజకుడు వధింపబడిన ఆ జంతువు యొక్క రక్తములో కొంచెము తీసుకొని మందిరము యొక్క అడ్డతెర యెదుట దేవుని సన్నిధిని ప్రోక్షించేవాడు మరియు దేవుడు వేదిక కొమ్మలమీద రక్తము కొంచెము చమిరేవాడు. ఆవిధముగా పాపమును సాంకేతిక చిహ్నముగా గుడారములోనికి బదిలీ చేయబడేది. దేవుడు ప్రజల యొక్క పాపములను తీసుకొని వాటిని తన మీద వేసుకొని భరించేవాడు.

ఇశ్రాయేలీయుల గుడారపు సేవా విధానములో పాపముల నిమిత్తము ప్రాయశ్చిత్తము చేయుట లేక పాపములనుండి శుద్ధి చేయబడుట అనే కార్యక్రమములు రెండు దశలలో నిర్వహించబడును. సంవత్సరమంతటిలోను మారుమనస్సు పొందిన పాపులు వారి పాప క్షమాపణ నిమిత్తము గుడారమునకు బలియర్పణలు తీసుకొని వచ్చి, వాటిని అర్పించుట ద్వారా వారి పాపములనుండి శుద్దీకరించబడుదురు. అయితే ఆ పాపములు మాత్రము గుడారమునకు బదిలీ చేయబడును. తద్వారా దేవుడే వాటిని ఆయన మీద వేసుకుంటాడు. ఇదిలాఉండగా సంవత్సరము ఆఖరున, తీర్పు దినమున అనగా పాప పరిహారార్ధ దినమున దేవుడు గుడారమును శుద్ధి చేసి లేక పవిత్రపరచి ఆయన నిర్వహించుచున్న న్యాయపరమైన బాధ్యతను నెరవేర్చే క్రమములో పాపమును గుడారమునుండి తీసివేసి విడిచి పెట్టబడవలసిన గొట్టె అయిన స్కేప్ గోట్ లేక 'అజాజేలు' అని అని పిలువబడే జంతువు మీద మోపడం జరుగుతుంది. స్కేప్ గోట్ లేక అజాజేలు సాతానుకు చిహ్నముగా ఉన్నది (లేవీ 16:15-22).

“ఇటువంటి రెండు దశల విధానములో, భూసంబంధమైన గుడారములో రెండు గదులను గూర్చి సూచించుచున్నది. భూసంబంధమైన గుడారము పరలోకపు గుడారమునకు పోలి ఉంటుంది. (నిర్గమ 25:9; హెబ్రి 8:5). అక్కడ ఒకేసారి న్యాయము మరియు కృపను దేవుడు చూపును. సంవత్సరమంతటిలోను ఎవరైతే వారి పాపముల నిమిత్తము మారుమనసు పొంది ఒప్పుకుంటారో, పరిశుద్ద విశ్రాంతిని గైకొనుచు దేవునికి విధేయత చూపిస్తూ ఉంటారో వారు పాప పరిహారార్ధ దినమున వారి పాపములకు ప్రాయశ్చిత్తము కొరకు దుఃఖిస్తారు (లేవి 16:29-31) ఎవరైతే దేవునికి విధేయత చూపించరో మరియు దుఃఖపడరో అటువంటి వారు ప్రజలలో నుండి కొట్టివేయబడుదురు” (లేవి 23:27-32).

`మీరు మీ పాపముల నిమిత్తము న్యాయమైన శిక్షను అనుభవించవలసి వస్తే అది ఏవిధముగా ఉంటుందో ఆలోచించుకోండి. క్రీస్తు మీకు ఏమి చేసాడో అనే విషయాన్ని అర్ధము చేసుకొనుటకు ఆ సత్యము నీకు ఎట్లు సహాయపడుతుంది?`