---
title:  తెర ద్వారా యేసు మార్గమును తెరచెను
date:   26/02/2022
---

### ఈ వారమునకు చదువ వలసిన వచనములు
హెబ్రీ 9:24; నిర్గమ 19:3, 4; హెబ్రి 12:18-21; లేవీ 16:1,2; హెబ్రి 10:19-22; కొలస్స 3:1.

> <p>కంఠతవచనం</p>
> “అందువలన నిజమైన పరిశుద్ధ స్థలమును పోలి హస్తకృతమైన పరి శుద్ధ స్థలములలో క్రీస్తు ప్రవేశింపలేదు గాని యిప్పుడు మన కొరకు దేవుని సముఖమందు కనబడుటకు పరలోకమందే ప్రవేశించెను” (హెబ్రీ 9:24).

యేసు పరలోకమునకు ఆరోహణమైన వెంటనే శిష్యులు ఒలీవల కొండ నుండి తిరిగి వచ్చిన తరువాత విజయోత్సవముతో ఆనందభరితులయ్యారు. వారి యజమాని మరియు స్నేహితుడు లోకమంతటి మీద అధికారము కలిగిన ఒక స్థానమును పొందుటకు ఆరోహణమయ్యాడు. ఆయన నామములో దేవునిని సంపూర్ణ విశ్వాసముతో ప్రార్ధించిన యెడల దేవుడు వారి ప్రార్ధనలకు దయతో జవాబు ఇస్తాడు గనుక వారిని ఆ విధముగా చేయమని ఆయన ఆహ్వానించెను (యోహాను 14:13, 14). వారు ఈ లోకములో జీవించుచున్న కాలములో దురాత్మ శక్తులు వారి మీద దాడులు చేసినను వారి విశ్వాసము చాలా బలముగా వున్నది. వారి కొరకు స్థలము సిద్ధపర్చుటకు యేసు ఆరోహణమయ్యాడని వారికి తెలుసు (యోహాను 14:1-3). వారి రక్షణకు యేసు నాయకుడనియు, ఆయన రక్తము ద్వారా పరలోక నివాస స్థలమునకు మార్గము తెరచెనని వారికి తెలుసు.

యేసు పరలోకమునకు ఆరోహణమవ్వడము హెబ్రీ పత్రికలో చర్చించబడిన వేదాంతమునకు మూల అంశమైయున్నది. అది యేసు యొక్క పరిపాలనకు మరియు మన పక్షమున ఆయన చేయుచున్న ప్రధాన యాజకత్వపు పరిచర్యకు ఆరంభమైయున్నది. యేసు నందున్న విశ్వాసముతో మనము ధైర్యముగా దేవుని యొద్దకు వెళ్ళుటకు సాధనముగా ఉన్న నూతన నిబంధనను స్థాపించుటకు యేసు యొక్క ఆరోహణము మార్గమును సరాళము చేసెను. యేసు యొక్క యోగ్యతలను బట్టి ఇప్పుడు మనము ధైర్యముగా దేవుని యొద్దకు వెళ్ళుటకు మనకు ఆధిక్యత కలిగినది.

_మార్చి 5, సబ్బాతు దినమున ఈ పాఠమును అధ్యయనము చేయుటకు సిద్ధపడుడి._