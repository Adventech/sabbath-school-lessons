---
title:  తెర ద్వారా నూతన మరియు సజీవ మార్గము
date:   02/03/2022
---

`హెబ్రి 10:19-22 చదువుడి. ఈ వాక్యాలలో మనకెట్టి ఆహ్వానము ఉన్నది?`

యేసు పరలోకపు పరిశుద్ధ స్థలములోనికి ప్రవేశించి ఆయనను వెంబడించమని మనలను ఆహ్వానించుచున్నట్లు హెబ్రీ పత్రిక వివరించుచున్నది. యేసు విశ్వాసులకు “నాయకుడు” మరియు మనకన్నా “ముందు పరుగెత్తువాడు” అనే భావముతో ఈ భావము కూడా అంగీకరించుచున్నది (హెబ్రీ 2:10; 6:19, 20; 12:2). యేసు చేసిన బలియర్పణము మరియు ఆయన ఆరోహణముతో ఈ “నూతన మరియు సజీవమార్గమును'8 ఆరంభించెను. ఏది పాతగిలిపోవునో అది అదృశ్యమగుటకు సిద్ధముగా ఉన్నదనే పాతనిబంధన భావమునకు (హెబ్రి 8:13) విరుద్ధముగా “నూతన మరియు సజీవమైన మార్గము” అనే నూతన ఒడంబడిక (నిబంధన) భావముంది. నూతన నిబంధన మనకు పాపక్షమాపణను అనుగ్రహించుచున్నది మరియు అది దేవుని ధర్మశాస్త్రమును (పదియాజ్ఞలను) మన హృదయములలో పెట్టుచున్నది. ఈ నూతన ఒడంబడిక యొక్క బాధ్యతను యేసు మన కొరకు చేసిన దాని ద్వారా నెరవేర్చియున్నందున మనము ఇప్పుడు దేవుని యొద్దకు ధైర్యముగా వెళ్ళుటకు సాధ్యమవుచున్నది.

పాతనిబంధనను ఆరంభించినపుడు మందిరము యొక్కయు మరియు యాజకుల యొక్కయు సమర్పణ లేక శుద్ధి చేయబడుట అందులో భాగమైయున్నదని హెబ్రి పత్రిక గుర్తించింది. (హెబ్రీ 9:18-21ని నిర్గమ 40; లేవీ 8, 9తో పోల్చి చదవండి). దేవునికిని మరియు ఆయన ప్రజలకును మధ్య ఒక సన్నిహిత బాంధవ్యమును సృష్టించుట నిబంధన యొక్క లక్ష్యమైయున్నది (నిర్గమ 19:4-6). అటువంటి బాంధవ్యమును ఇశ్రాయేలీయులు అంగీకరించుట ద్వారా దేవుడు వారి మధ్యన జీవించుటకు వీలుగా వెంటనే ఒక మందిరమును నిర్మించమని ఆజ్ఞాపించెను. దేవునికిని, తన ప్రజలకును మధ్య ఒక నిబంధనను ఏర్పాటు చేసుకొనడం పూర్తయినదనుటకు సూచనగా మందిరము మరియు దేవుని సన్నిధి వారి మధ్యన నివసించుట ఆరంభించబడినది.

అదే విషయము నూతన నిబంధనలోను నిజమైనది. మన పక్షమున యేసు యొక్క యాజకత్వ పరిచర్య ఆరంభమైనట్లు నూతన నిబంధన నిరూపించుచున్నది (హెబ్రీ 5:1-10; 7:1-8:13).

దేవుని ముందుకు యేసు ఆరోహణమవ్వడముతో దేవుని ప్రజలకు ఒక నూతన శకము ఆరంభమైనది. దేవుని ప్రజలకు ప్రతినిధిగా ఉన్న ప్రధాన యాజకుడైన యెహోషువాను నిందించుటకు సాతానుడు దేవుని సన్నిధిలో నిలిచియున్నట్లు జెకర్యా 3 వివరించుచున్నది. ఫిర్యాదియైన సాతానుడు, యోబుకు దేవుని యెడల ఉన్న విశ్వాసమును గురించి అనుమానమును కలిగించే రీతిలో కొన్ని ప్రశ్నలను లేవనెత్తాడు (యోబు 1, 2) యేసు చేసిన బలియాగము ద్వారా సాతానుడు పరలోకమునుండి పడద్రోయబడెను. ప్రకటన 12:7, 12ను యోహాను 12:31; యోహా 16:11తో పోల్చి చదవండి. ఇప్పుడు యేసు మన కొరకు మధ్యవర్తిత్వము చేయుచు ఆయన చేసిన బలియాగము మరియు విశ్వాస్యత ద్వారా మనకు రక్షణను కోరుచున్నాడు.

`సాతానుకు దేవుడు అనుమతి ఇచ్చినచో నీకు వ్యతిరేకముగా దేవునియెదుట ఎట్టి నేరారోపణ చేస్తాడు నిన్ను శిక్షించుటకు అనుకూలమైన అబద్దాలను సాతాను చెప్పవలసియుంటుంది. నీకున్న ఏకైక నిరీక్షణ ఏమిటి?`