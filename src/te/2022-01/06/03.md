---
title:  మెల్కీసెదెకు క్రమముచొప్పున
date:   31/01/2022
---

`ఆది కాం.14:18-20; హెబ్రీ 7:1-3 చదువుడి. మెల్కీసెదెకు ఎవరు? అతడు ముందే యేసుకు గురుతుగా ఏవిధముగా ఉన్నాడు?`

మెల్కీసెదెకు ఒక రాజు, యాజకుడు. అబ్రహాము అతనికి దశమ భాగము కానుకలు సమర్పించాడు కాబట్టి ఆయన అబ్రహాము కన్నా ఉన్నతమైనవాడు. ఆవిధముగానే యేసు రాజు, యాజకుడుగా ఉన్నాడు (హెబ్రీ 1:3) మెల్కీసెదెకు వలె కాకుండా యేసు పాపరహితుడైయున్నాడు (హెబ్రీ 7:26-28).

యేసు యాజకునిగా “మెల్కీసెదెకును పోలినవానిగా” ఉన్నాడని హెబ్రీ 7:15 వివరిస్తుంది. దీనికన్నా ముందు ఇదే హెబ్రీ పత్రికలోనే “మెల్కీసెదెకు యొక్క క్రమము చొప్పున (హెబ్రీ 5:6) అని వ్రాయబడియున్నది. అనగా యేసు మెల్కీసెదెకు యొక్క వారసుడు కాదు గాని అతని యొక్క యాజకత్వము వంటి యాజకత్వమునే యేసు నిర్వహిస్తున్నాడు.

ఉదాహరణకు, మెల్కీసెదెకుకు తండ్రి లేడు. తల్లి, వంశావళి, జననము మరియు మరణము లేనటువంటివాడని పౌలు చెప్పుచున్నాడు. అబ్రాహాము కాలములో మెల్కీసెదెకు యేసు యొక్క అవతారముగా వచ్చెనని కొందరు అభిప్రాయపడుతున్నారు. అయితే ఈ తలంపు హెబ్రీ పత్రిక యొక్క వాదనతో ఏకీభవించుటలేదు. మెల్కీసెదెకు యేసును పోలియున్నాడు అని అంటే అతడు యేసు కాదు వేరేవాడు అనే భావము ఇస్తుంది (హెబ్రీ 7:3).

మెల్కీసెదెకు పరలోకపు వ్యక్తి అని కూడా చెప్పేవారున్నారు. అయితే ఈ వాదన కూడా హెబ్రీ పత్రికలోని వాదనకు అర్ధము లేనట్లవుతుంది. మెల్కీసెదెకుకు తల్లి, తండ్రి, ఆరంభము మరియు అంతములేని వాడైతే అతడు దేవుని వంటివాడే అవుతాడు. ఇదొక సమస్యకు దారితీస్తుంది. మెల్కీసెదెకు పరలోకములో దైవ సంబంధమైన యాజకత్వము నిర్వహించియున్న యెడల అది యేసు చేసిన దానికన్నా ముందే చేసి యుండాలి. అదే నిజమైతే హెబ్రీ పత్రికలో చెప్పబడినట్లు "వేరొక యాజకుడు రావలసిన అవసరమేమి?" (హెబ్రీ 7:11).

దీనంతటిని చూచినప్పుడు దేవుని వాక్యము మెల్కీసెదెకు యొక్క జనన మరణము మరియు వంశావళి విషయములో నిశబ్దమును పాటిస్తూ యేసు యొక్క యాజకత్వ పరిచర్యకు ఒక చిహ్నమును ఒక గురుతుకు సంబంధించిన విషయాన్ని సూచిస్తుంది (ఆది 14:18-20). యేసు తానే శాశ్వతమైనవాడని బయలుపర్చుచున్నది. క్లుప్తముగా చూచినపుడు మెల్కీసెదెకు కానానుకు చెందిన రాజు యాజకుడైయుండి క్రీస్తుకు చిహ్నముగా సేవ చేసియున్నాడు.

“సర్వోన్నతుడగు దేవునికి యాజకుడైన మెల్కీసెదెకు ద్వారా క్రీస్తు మాట్లాడియున్నాడు. మెల్కీసెదెకు క్రీస్తు కాదు. అయితే అతడు లోకములో దేవుని స్వరమై తండ్రికి ప్రతినిధిగా మాటలాడెను. గత కాలములోని అన్ని తరములలోను మాట్లాడినవాడు క్రీస్తు. క్రీస్తే తన ప్రజలను నడిపించినాడు ఆయనే లోకమునకు వెలుగైయున్నవాడు” -ఎలెన్ జి వైట్, ఎన్నిక చేయబడిన వర్తమానములు, పుస్తకము 1, పుట 409.

`మానవ సువార్త సేవకులు లేని కాలములో మానవులమధ్య దేవుడు ఏవిధముగా పనిచేసాడనే సందర్భములో మెల్కీసెదెకును గూర్చి బయలుపర్చబడిన విషయము మనకు ఏమి బోధిస్తున్నది?`