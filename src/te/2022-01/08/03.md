---
title:  క్రొత్తది మరియు తిరిగి ప్రారంభించినది
date:   14/02/2022
---

`హెబ్రి 8:10-12ను ద్వితియో 6:4-6; 30:11-14 మరియు యిర్మియా 31:31-34తో పోల్చి చదవండి. నూతన నిబంధనను గూర్చి ఇది మనకేమి బోధిస్తున్నది?`

హెబ్రీ పత్రికలో పేర్కొనబడిన నూతన ఒడంబడికకు సంబంధించిన వాగ్దానము యిర్మియా గ్రంథమునకు సూచించుచున్నది. యిర్మియా ప్రకారము క్రొత్త నిబంధనను గూర్చి దేవుని యొక్క వాగ్దానము నిజముగా క్రొత్తదేమీ కాదు. దానిని మొదటగా మోషే ద్వారా దేవుడు ఇశ్రాయేలుతో చేసి, దానినే ఇపుడు తిరిగి పునరుద్ధరణ చేస్తున్నాడు లేక క్రొత్తదిగా నవీకరించుచున్నాడు (యిర్మియా 31:31-34) క్రొత్తది అనుటకు వాడిన హీబ్రూ పదము “హదస్సహ్” నకు పునరుద్ధరణ చేయుట లేక "అప్పుడే చేసినట్లు” అనే అర్ధము కలిగియున్నది.

పాతనిబంధనను ఇశ్రాయేలు ప్రజలు గైకొనలేదు (హెబ్రీ 8:8,9) అయితే పొరపాటు నిబంధనలో లేదు గాని దానిని గైకొనవలసిన ప్రజలలో పొరపాటు ఉన్నది. ఇశ్రాయేలు గనుక రాబోవు మెస్సియాకు సంబంధించిన చిహ్నములను గుర్తు పెట్టుకొని ఆయన యందు విశ్వాసము కనుపర్చిన యెడల వారు దానిని మీరేవారు కాదు. అయితే ఇశ్రాయేలు చరిత్రంతటిలోను అనేక మంది విశ్వాసులు వారి హృదయములలో ధర్మశాస్త్రము నిలిచియుండుట వలన వారిలో నిబంధన యొక్క లక్ష్యములు నెరవేరియున్నవి (కీర్త 37:31; 40:8; 119:11; యెషయా 51:7).

పాతనిబంధనను క్రొత్త నిబంధనగా పునరుద్ధరించబడుట వలన అది ఒక నూతన నిబంధన అనే భావము ఏర్పడియున్నది. నూతన నిబంధన విషయములో, యిర్మియా యొక్క వాగ్దానము ప్రకారము ఇశ్రాయేలీయులు ఐగుప్తు నుండి విడుదల పొందక పూర్వము ఉన్న పరిస్థితులను వివరించుచున్నది. ఆ పరిస్థితుల నుండి వెలుపలికి వచ్చిన తరువాత ఒక ప్రజలుగా దేవునితో చేసుకొనిన నిబంధనను అనేకమార్లు వారు దేవునికి దూరమైపోవుట వలన వారి పక్షమునుండి గైకొనాలనే మనస్సు లేక పోవుట వలన అనేకమార్లు దానిని మీరియున్నారు (యిర్మియా 13:23).

ఆ పరిస్థితిలో దేవుడు వారి దేశములో ఒక నూతన కార్యము జరిగింతునని వాగ్దానము చేసెను (యిర్మియా 31:22). ఈ నిబంధన దేవుడు వారి పితరులతో చేసిన నిబంధనవంటిది కాదని (యిర్మియా 31:32) చెప్పెను. ప్రజల యొక్క అవిశ్వాసము వలన దేవుడు మోషేతో చేసిన నిబంధన వాగ్దానములు ఎప్పటికి నెరవేరలేదు. ఇప్పుడైతే దేవుని కుమారుడిచ్చిన హామీని బట్టి (హెబ్రీ 7:22) దేవుడు తన నిబంధన లక్ష్యములను నెరవేర్చనైయున్నాడు. అనగా దేవుడు తన ఆజ్ఞలను మార్చుకున్నాడని లేక తన నియమాల విలువను తగ్గించాడని కాదు గాని ఆయన పంపించిన తన కుమారుడిచ్చిన హామీని బట్టి వాటిని నెరవేర్చనైయున్నాడు (హెబ్రీ 22; 6:18-20). అందువలన యేసు మన నిమిత్తము ఆయన శాపమగుట ద్వారా ఆయన ఆ దీవెనలు నెరవేర్చెను (గలతి 3:13).

`2 తిమోతి 2:13 చదువుడి. దేవుడు తన ప్రజల యెడల చూపించిన విశ్వాస్యతను బట్టి ఇతరులతో మన బాంధవ్యములు మరియు మన ప్రణాళికలు ఏవిధముగా ఉండాలని మనము నేర్చుకొనగలము?`