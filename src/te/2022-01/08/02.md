---
title:  నూతన నిబంధన యొక్క అవసరము
date:   13/02/2022
---

`హెబ్రీ 7:11-19 చదువుడి. ఎందువలన నూతన నిబంధన అవసరమైనది?`

హెబ్రీ పత్రిక ప్రకారము యేసు మెల్కీసెదెకు క్రమము చొప్పున యాజకుడుగా నియమింపబడెను. అనగా ఒక నూతన నిబంధనకు ప్రారంభోత్సవం జరిగిందని అర్ధము. లేవీయులకు ఇవ్వబడిన యాజకత్వ విధానమునుబట్టి పాత నిబంధన ఇవ్వబడెను (హెబ్రీ 7:11). దేవునికిని మరియు ఇశ్రాయేలీయులకును మధ్య లేవీయులు యాజకులు, మధ్యవర్తులుగా సేవలందించారు. యాజకత్వ బాధ్యతను స్వీకరించుటకు ఇతరుల కెవ్వరిని దేవుని ధర్మశాస్త్రము అనుమతించలేదు. అందుచేత యాజకత్వములో మార్పు వచ్చిందంటే, యాజకత్వమునకు సంబంధించిన చట్టములో కూడా మార్పు సంభవించియుంటుందనియు, అదే సమయములో నిబంధనలో (ఒడంబడిక) కూడా మార్పు సంభవించియుంటుంది (హెబ్రీ 7:12, 18, 19).

పాతనిబంధనలో ఉన్న సమస్య ఏమంటే, అది పరిశుద్ధతను ఇవ్వలేకపోయినది (హెబ్రీ 7:11) పౌలు ఇక్కడ లేవీయుల యాజకత్వమును గూర్చి మరియు దానియొక్క సేవను గూర్చి మాట్లాడుచున్నాడు. వారు అర్పించిన జంతు బలుల ద్వారా నిజమైన పాపశుద్దీకరణ లేక దేవుని యొద్దకు ప్రవేశము లేకుండా పోయినది (హెబ్రీ 10:1-4; 9:13; 14; 10:19-23).

నూతన ఒడంబడిక యొక్క అవసరము ఉన్నదని పేర్కొనబడినదంటే దేవుడు ఇశ్రాయేలుకు పాత ఒడంబడికను యిచ్చినపుడు వారికి అన్యాయము చేసాడని దాని అర్ధము కాదు. లేవీయులు చేసిన పరిచర్య మరియు గుడారపు సేవలు రూపొందించబడినప్పుడు ఇశ్రాయేలీయులు విగ్రహారాధనలో చిక్కుకొనకుండా ఉండుట కొరకును, మరియు భవిష్యత్తులో యేసు చేయబోవు పరిచర్యను వారికి తెలియపర్చుటకును ఉద్దేశింపబడినవి. అర్పించబడిన బలులు “రాబోవుచున్న మేలుల ఛాయ” అని హెబ్రీ పత్రిక నొక్కి చెప్పుచున్నది (హెబ్రీ 10:1).

బలియర్పణలు యేసును సూచించుటవలన ప్రజలు వారి యొక్క విశ్వాసమును, నిరీక్షణను, “లోక పాపమును మోసికొనిపోవు దేవుని గొట్టె పిల్ల వైపు త్రిప్పుటకు సహాయపడినది” (యోహాను 1:299 యెషయా 53తో పోల్చి చూడుడి). ఇదే విషయాన్ని పౌలు బోధిస్తూ “మనము విశ్వాస మూలమున నీతిమంతులమని తీర్చబడునట్లు క్రీస్తు నొద్దకు మనలను నడిపించుటకు ధర్మశాస్త్రము మనకు బాలశిక్షకుడాయెను (గలతి 3:24). లేక విశ్వసించు ప్రతివానికి నీతి కలుగుటకై క్రీస్తు ధర్మశాస్త్రమునకు సమాప్తియైయున్నాడు” (రోమా 10:4)

చివరికి మంచివి మరియు పరిపూర్ణమైనవియునైన పది యాజ్ఞలు కూడా రక్షణను అనుగ్రహించలేవు (రోమా 3:20-28; 7:12-14) అవి పరిపూర్ణమైన నీతిని వివరించేవే గాని, నీతిని అనుగ్రహించలేవు. అనగా అద్దములో చూచుకొనుట ద్వారా ముఖము మీదున్న ముడతలు ఏవిధముగా తొలగిపోవో ఆజ్ఞలు చేసే పని కూడా అట్టిదే. పరిపూర్ణమైన నీతిని పొందుటకు యేసు అవసరమైయున్నాడు.

`ఆజ్ఞలు మనలను ఎందుకు రక్షించలేవు? ఆజ్ఞలన్నింటిని గైకొని ఎటువంటి పొరపాటు చేయనప్పటికి అవి మనలను ఎందుకు రక్షించలేవు?`