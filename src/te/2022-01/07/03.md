---
title:  మరల నూతన పరచుట అసాధ్యము
date:   07/02/2022
---

`హెబ్రీ 6:4-6; మత్తయి 16:24; రోమా 6:6; గలతీ 2:20; 5:24 మరియు గలతీ 6:14 చదువుడి. ఈ వాక్యములన్నింటిని పోల్చి చూచుట ద్వారా క్రీస్తును సిలువ వేయుట అంటే ఏమి అర్ధమును కనుగొన్నావు?`

ఆదిమ గ్రీకు భాషలో ఈ వాక్యమును చదివితే అందులో “అసాధ్యము” అనే మాటను నొక్కి చెప్పినట్లు ఉన్నది. ఒకసారి వెలిగింపబడి పరిశుద్ధాత్మలో పాలివారై తరువాత “తప్పిపోయిన వారిని” మరలా నూతనపరచుట దేవునికి కూడ అసాధ్యము. ఎందువలనంటే “వారు దేవుని కుమారుని మరలా సిలువ వేయుచున్నారు” (హెబ్రీ 6:6). క్రీస్తు ద్వారా తప్ప రక్షణ పొందుటకు వేరొక మార్గము లేదని చెప్పాలని పౌలు కోరుచున్నాడు (అపొ.కా.4:12). దేవుడు అబద్దమాడుట (హెబ్రి 6:18) ఎంత అసాధ్యమో లేక విశ్వాసము లేకుండా “దేవునికి ఇష్టుడైయుండుట (హెబ్రీ 11:6) ఎంత అసాధ్యమో క్రీస్తు ద్వారా తప్ప వేరొక మార్గములో రక్షణ పొందుట కూడా అంతే అసాధ్యమైన విషయము.

“మరల దేవుని కుమారుని సిలువ వేయుట” అని చెప్పడము ద్వారా యేసుతో విశ్వాసికున్న వ్యక్తిగత బాంధవ్యములో జరగకూడనిదేదో సంభవించినదని ఒక ఉపమాన రీతిలో చెప్పినట్లుంటుంది. మత పెద్దల యొక్క అధికారమును వారి యొక్క స్వేచ్ఛ స్వాతంత్ర్యమును యేసు ప్రశ్నించుచున్నందున వారు ఆయనను సిలువవేసిరి. ఆవిధముగా వారికి ఒక బలమైన శత్రువు అనుకొనిన యేసును వ్యక్తిగతముగా నిర్మూలము చేయాలని ఆశించారు. అదేరీతిగా సువార్త కూడా ఒక వ్యక్తికి ఉన్న స్వేచ్ఛా స్వాతంత్ర్యమును మరియు స్వయం నిర్ణయాధికారమును సవాలు చేయుచున్నది. ఎవరైనను క్రైస్తవ జీవితమును జీవించాలనుకున్నట్లయితే అట్టివారు "తన్నుతాను ఉపేక్షించుకొని తన సిలువ నెత్తుకొని క్రీస్తును వెంబడించవలసియున్నది (మత్తయి 16:24). అనగా వారు లోకమునకు సిలువ వేయవలసియున్నారని అర్ధము (గలతీ 6:14) మన ప్రాచీన స్వభావమును (రోమా 6:6) మరియు శరీరమును దాని ఇచ్చలతోను, దురాశలతోను (గలతి 5:24) సిలువ వేసియున్నారు. మనము ఒకరకమైన 'మరణమును' పొందవలసియున్నామనునది క్రైస్తవ జీవితము యొక్క లక్ష్యమైయున్నది. ఆవిధముగా క్రైస్తవులు తమ స్వార్ధ జీవితమును త్యజించి దానిని భూస్థాపితం చేసిన 'మరణ' అనుభవమును పొందని యెడల దేవుడనుగ్రహిస్తానన్న నూతన జీవము పొందలేము” (రోమా 6:1-11).

యేసుకు మరియు మన శరీరమునకు మధ్య జరుగుతున్న పోరాటము ఒక మరణపోరాటము వంటిది. (రోమా 8:7, 8; 5:17) ఒక్క ప్రయత్నములోనే విజయము సాధించగలిగే పోరాటము కాదది. మన ప్రాచీన స్వభావముతోను మరియు శరీరముతోను ఒక వ్యక్తి చేయుచున్న పోరాటమును గూర్చి ఈ వాక్యాలు మాట్లాడుటలేదు. అయితే ఒక విశ్వాసి మనః పూర్వకముగా రక్షణయనుభవమును పొంది మరియు దానిలోని విషయాలను అర్ధము చేసుకొని (హెబ్రి 6:4,5). యేసుతో తన జీవితము కొనసాగాలంటే, లోక సంబంధమైన విషయాలను ఎన్నింటినో నెరవేర్చవలసి వస్తుందని తెలిసి యేసుతో ఉన్న తన పూర్వపు బాంధవ్యమును చంపివేయాలనుకొనే, పాపమును గూర్చి ఈ వాక్యాలు మాట్లాడుచున్నవి. అనగా ఆ వ్యక్తి క్రీస్తు నుండి పూర్తిగా తొలగిపోవాలనే కోరిక లేనంతవరకు, రక్షణను పొందే అవకాశము అతనికి లేక ఆమెకు తెరవబడే యుంటుంది.

`సిలువను మోయుటకు 'స్వార్ధమును' చంపుకోవాలి అంటే అర్ధమేమిటి? క్రీస్తు యొక్క ఆధిపత్యమునకు అప్పగించుటకు నీకు కష్టమైన విషయమేమిటి?`