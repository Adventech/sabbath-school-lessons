---
title:  ఒకమాదిరిగా సహోదరుడు
date:   20/01/2022
---

దేవుని యెదుట మనము సక్రమమైన మార్గములో జీవించుటకు ఒక మార్గనిర్దేశకుడుగాను, మనకు ఒక మాదిరిగా ఉండుటకు యేసు మానవ స్వభావమును ధరించుకొని మన మధ్య జీవించెను.

`హెబ్రి 12:1-4 చదువుడి. క్రైస్తవ జీవితమనే పరుగుపందెమును ఏవిధముగా పరుగెత్తాలని అపొస్తలుడైన పౌలు ఉపదేశించెను?`

విశ్వాసమునకు మాదిరిగా ఉన్న గొప్ప సాక్షి సమూహమును గూర్చి పౌలు పేర్కొనుచు, అత్యున్నత స్థానములో యేసును పేర్కొన్నట్లు ఈ వాక్యాలు వెల్లడిస్తున్నాయి. మన విశ్వాసమునకు కర్తయు దానిని కొనసాగించువాడు యేసు అని ఈ వాక్యాలు చెప్పుచున్నవి. ఈ గ్రీకు పదము "ఆర్కిగోస్” అనగా స్థాపకుడు లేక ఫౌండర్ అని అర్ధమునిస్తుంది. దానిని 'పైయినీర్' లేక మార్గదర్శి అని కూడా తర్జుమా చేయవచ్చును. విశ్వాసులకు ముందు పరుగు పందెములో పరుగెత్తువాడు యేసు అనియు, ఆయనే మార్గరద్శియై యున్నాడనియు ఈ వాక్యాలు బోధిస్తున్నవి. యేసు మనకు “ముందుగా పరుగెత్తువాడు” అని హెబ్రి 6:20 చెప్పుచున్నది. "పర్ ఫెక్టర్” అనే పదము దేవునియందు సాధ్యమైనంత రీతిలో యేసు శుద్ధ హృదయుడై తన విశ్వాసమును కనుపరచియున్నాడనే భావమును కలుగజేయుచున్నది. మన పరుగుపందెమును యేసు విజయవంతముగా ముందుగా పరుగెత్తియున్నాడనియు, విశ్వాసము ద్వారా జీవించడమంటే ఎట్లో ఆయన పరిపూర్ణముగా జీవించి చూపించాడనే భావాన్ని ఈ వాక్యములు బోధించుచున్నవి.

“మరియు నేనాయనను నమ్ముకొనియుందును అనియు - ఇదిగో నేనును దేవుడు నాకిచ్చిన పిల్లలు అనియు చెప్పుచున్నాడు” (హెబ్రి 2:13) ఇక్కడ యేసు తన నమ్మకాన్ని దేవుని యందు పెట్టుచున్నానని చెప్పుట చూస్తున్నాము ఈ సంగతిని ఆయన యెషయా 8:17, 18లో నుండి ఉదహరిస్తున్నాడు.

యూదా రాజ్యము మీదకు సిరియా దేశము మరియు ఉత్తర ఇశ్రాయేలు దేశము ఒక భయంకరమైన రీతిలో దండయాత్ర చేయుటకు ప్రయత్నాలు జరుగుచున్న సమయములో యెషయాపై మాటలను పలికి యున్నాడు (యెష 7:1,2). ఇక్కడ అతని విశ్వాసమునకును, రాజైన ఆహాబునకున్న విశ్వాసమునకు ఉన్న తేడాను చూపిస్తున్నది (2రాజులు 16:5-18). తనయందు నమ్మకముంచమని దేవుడు ఆహాజును ప్రోత్సహించుచున్నాడు. అతనిని తన శత్రువులనుండి విముక్తి చేయుదునని వాగ్దానము చేయుచు దాని యొక్క నెరవేర్పు కొరకు ఒక సూచనను అడగమని సలహాయిచ్చుచున్నాడు (యెషయ 7:1-11). అయితే ఆహాజు దేవుని యొద్ద నుండి ఒక సూచనను అడుగుటకు నిరాకరించి, దేవుని మీద నమ్మకము పెట్టుకొనకుండా అషూరు రాజైన తిగత్పిలే సెరుకు “నేను నీ దాసుడను. నీ కుమారుడైయున్నాను" అని వర్తమానము పంపించెను (2రాజులు 16:7, 8). ఎంత విచారకమైన విషయము. ఇక్కడ యూదా రాజైన ఆహాబు దేవుని కుమారుడనిపించుటకన్నా తిగత్పిలేసరు కుమారుడనిపించుకొనుటకు ఇష్టపడ్డాడు.

అయితే యేసు మాత్రము దేవుని మీద మరియు “నేను నీ శత్రువులను నీ పాద పీఠముగా చేయుదును” (హెబ్రీ 1:13; 10:12, 13) అని దేవుడు చేసిన వాగ్దానము మీద తన నమ్మకమును పెట్టుకున్నాడు. అదే వాగ్దానమును మనకు కూడా చేస్తున్నాడు. యేసు నమ్మినట్లు మనము కూడా దేవునిని నమ్మవలసియున్నాము (రోమా 16:20).

`దేవుని మీద మనకున్న నమ్మకమును మన అనుదిన తీర్మానముల ద్వారా చూపించుటకు ఎట్లు నేర్చుకొనగలము? దేవుని యందు నీ నమ్మకమును బయలుపర్చుటకు నీవు ఎటువంటి తీర్మానము తీసుకుంటావు?``