---
title:  మన వంటి (రక్తమాంసములు గల) నరుడు
date:   18/01/2022
---

యేసు మానవ స్వభావము ధరించుకొనుట ద్వారా మనకు ప్రాతినిధ్యం వహించి మన కొరకు మరణించెను (హెబ్రి 2:9,14-16; హెబ్రీ 10:5-10) దానిలో రక్షణ ప్రణాళికకు పునాది ఉన్నది మరియు మన నిత్య జీవమునకు ఏకైక నిరీక్షణయైయున్నది.

`మత్తయి 16:17; గలతీ 1:16; 1కొరింథి 15:50 మరియు ఎఫెసి 6:12 చదువుడి. “రక్తమాంసములు" అనే ఈ పదము మానవ స్వభావములోని ఏ లోటును గూర్చి మాట్లాడుచున్నది?`

“రక్తమాంసములు” అనే ఈ పదము మానవ జీవితములో ఉన్న దుర్బలత మరియు దాని బలహీనతలను గూర్చి మాట్లాడుచున్నది (ఎఫెసి 6:12) అవగాహన లేకపోవడం (మత్త 16:17; గలతీ 1:16) మరియు మరణమునకు లోనయ్యేది (1కొరింథి 15:50) వంటి విషయాలు మానవ జీవితములో ఉన్నవి. 'అన్ని విషయాలలో యేసు తన సహోదరుల వంటివానిగా చేయబడెను (హెబ్రి 2:17) యేసు సంపూర్ణముగా మానవుడయ్యాడనుట. ఆయనకు వర్తించే “రక్తమాంసములు గలవాడయ్యెను” అనే పదములు వివరించుచున్నవి. యేసు మానవునివలె లేక మానవుని పోలినవాడుగా కనిపించుట కాదు గాని ఆయన నిజముగా మానవుడు మరియు నిజముగా మనలో ఒకడైయున్నాడు.

పాపము విషయములో యేసు మనకన్నా వేరుగా ఉన్నవాడే. ముందుగా చూచినట్లయితే యేసు ఎటువంటి పాపమును చేయలేదు (హెబ్రి 4:15) రెండవ విషయానికి వస్తే, యేసు మానవ స్వభావము గలవాడైనను ఆయన పవిత్రుడు, నిర్దోషి, నిష్కల్మషుడు, పాపులలో చేరక ప్రత్యేకముగా ఉన్నవాడు. (హెబ్రి 7:26) మనమందరము పాపము చేసితిమి మరియు పాపము చేయాలనే ధోరణి కలవారము. మనము పాపమునకు దాసులమయ్యే స్వభావము అంతరంగములో ఉన్నది. పాపమునకు అమ్మబడి శరీర సంబంధముగా ఉన్నాము. (రోమా 7:14; 7:15-20 కూడా చూడుడి). మన మంచి క్రియలు, మనకున్న గర్వము, ఇతర పాపపు ఆలోచనల వలన మసకబారిపోయినవి, అయితే యేసు యొక్క స్వభావము పాపమువలన చెడిపోలేదు. ఒకవేళ యేసు కూడా మనవలె పాపమునకు అమ్మబడిన శరీర సంబంధము ఉన్న యెడల ఆయనకు కూడా ఒక రక్షకుని యొక్క అవసరముండెడిది. ఆ విధముగా కాకుండా యేసే ఒక రక్షకునిగా వచ్చి మన కొరకు ఎటువంటి "పాపపుమచ్చ” లేనివాడై తనను తాను దేవునికి బలియాగముగా అర్పించుకొనెను (హెబ్రి 7:26, 28; హెబ్రి 9:14).

మన పాపములనిమిత్తమై యేసు పాపములేని అర్పణగా అర్పించుకొని సాతాను యొక్క అధికారమును నాశనము చేసెను. ఆవిధముగా ఆయన మనకు పాపక్షమాపణ సాధ్యము చేయుటయేగాక దేవునితో మనలను సమాధానపరచెను (హెబ్రి 2:14-17). మన హృదయాలలో ఆయన ఆజ్ఞలను లిఖించి తద్వారా నూతన నిబంధన వాగ్దానములను నెరవేర్చి మనము నీతిగా జీవించే శక్తినిచ్చి పాపము యొక్క అధికారమును కూల్చివేసెను (హెబ్రీ 8:10). ఆ విధముగా యేసు శత్రువైన సాతానును జయించుట వలన మనము ఇప్పుడు సజీవుడైన దేవునిని సేవించుకొనగలుగుచున్నాము (హెబ్రి 9:14). అంతిమ తీర్పు వచ్చినపుడు అంతిమముగా సాతాను నాశనము చేయబడును (ప్రకటన 20:1-3,10).

మనకు యేసు ద్వారా విజయము లభించును అనే వాగ్దానము చేయబడియుండగా మనలో అనేకులు ఎందుకు ఇంకా పాపముతో పోరాడుచున్నారు? క్రీస్తు నందు మనకున్న ఉన్నత పిలుపును బట్టి మనము ఏవిధముగా మార్పు చెందిన జీవితమును జీవించగలము?