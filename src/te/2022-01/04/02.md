---
title:  ఒకవిమోచకునిగా సహోదరుడు
date:   16/01/2022
---

`లేవీ 25:25-27, 47-49 చదువుడి. ఎవరైనా తన ఆస్తిని పోగొట్టుకొనిన యెడల, స్వేచ్ఛను లేక స్వతంత్రమును పోగొట్టుకొనిన యెడల ఎవరు ఆ ఆస్తిని విడిపింపవచ్చును?`

ఒక వ్యక్తి ఎవడైనా బీదవాడైనందున తన కుటుంబము బ్రతుకుట కొరకు తన ఆస్తిని అమ్ముకొనినచో లేక తన వ్యక్తిగత స్వేచ్ఛను వదులుకొని తనను తాను అమ్ముకొనిన యెడల అతడు తన ఆస్తిని లేక తన స్వేచ్ఛను అమ్మిన కాలము నుండి 50 సంవత్సరముల తరువాత అనగా సునాద సంవత్సరమున తిరిగి పొందవలెను అనే ఒడంబడిక మోషే ధర్మశాస్త్రములో నిర్దేశించబడినది. సునాదసంవత్సరము ఒక మహా విశ్రాంతి సంవత్సరము కాబట్టి ఆ సమయములో ఋణములు క్షమించబడుట, తమ స్వాస్థ్యమును తిరిగి పొందుట, దాసుడు విడుదల పొంది స్వతంత్రుడుగా తన ఇంటికి తిరిగి వెళ్ళుట జరుగును.

అయితే 50 సం||లు వేచియుండుట చాలా ఎక్కువ సమయము కాబట్టి దానికి ముందుగా తాను ఎవరికైతే భూమిని అమ్మెనో లేక ఎవని యొద్ద అప్పుగా డబ్బును తీసుకొనెనో అట్టి పరిస్థితుల్లో అమ్మివేసిన వ్యక్తి యొక్క సమీప బంధువు ఇంకా ఎంత బాకీ ఉన్నదో అది చెల్లించి అతనిని ఋణవిముక్తినిగా చేయవచ్చని మోషే ధర్మశాస్త్రము నిర్దేశిస్తుంది.

అదేవిధంగా ఎవరైనా హత్య చేయబడినపుడు మరణించిన వానికి న్యాయము జరుగునట్లు తమ సమీప బంధువు హామీ ఇవ్వవలెను. అతడు చంపినవానిని శిక్షించాల్సిన బాధ్యత ఆ బంధువుపై ఉంటుంది (సంఖ్యా 35:9-15).

`హెబ్రి 2:14-16 చదువుడి. ఇక్కడ యేసును గూర్చి మరియు మనలను గూర్చి ఈ వాక్యములలో ఏవిధముగా వర్ణించబడెను?`

ఈ వాక్యములు మనలను సాతాను యొక్క బానిసలముగాను మరియు యేసు మన విమోచకుడు గాను వివరించుచున్నవి. ఆదాము పాపము చేసినప్పుడు సాతాను యొక్క అధికారము క్రిందకు వెళ్ళియున్నాడు. అందుచేతనే పాపమును ఎదిరించగలిగే శక్తి మనకు లేకపోయినది (రోమా 7:14-24) విచారకరమైన విషయమేమంటే మనము పాపమునకు అమ్మబడితిమి. కావున దానికి ఫలితముగా మరణ శిక్ష విధింపబడినది. దానిని చెల్లించే స్థితిలో లేము (రోమా 6:23). ఆవిధముగా మన పరిస్థితి చాలా నిరాశగా ఉన్నది.

అయితే యేసు మానవ స్వభావము ధరించుకొని మనవలె రక్తమాంసములు కలిగినవాడయ్యెను. ఆయన సమీప బంధువై మనలను విడుదల చేసెను. మనలను సహోదరులని పిలుచుటకు ఆయన సిగ్గుపడలేదు (హెబ్రి 2:11).

యేసు మన స్వభావమును ధరించుకొని మనలను విమోచించినను ఆయన తన దైవ స్వభావమును కూడా ప్రదర్శించెను. పాతనిబంధనలో ఇశ్రాయేలుకు సమీప బంధువుగా “యావెహ్” నిజమైన విమోచకుడాయెను. ఉదా: కీర్త 19:14; యెష 41:14; 43:14; 44:22; యిర్మియా 31:11; హోషేయ 13:14.

`నిజానికి క్రీస్తు నీకు ఎంత సమీపముగా ఉన్నాడో అని ఏ మార్గముల ద్వారా అనుభవపూర్వకముగా నేర్చుకొనగలవు? ఈ అనుభవము నీ విశ్వాసమునకు ఎందుకంత ప్రాముఖ్యము?`