---
title:  నేడు ఆయన స్వరమును వినిన యెడల
date:   25/01/2022
---

`హెబ్రి 4:4-8 చదువుడి. సబ్బాతును గైకొనే విషయములో నేడు “విశ్రాంతిలో ప్రవేశించుట” అనగా అర్ధమేమిటి?`

ఎడారిలో సంచరించిన తరమువారు, వారి యొక్క అపనమ్మకము వలన దేవుడు వాగ్దానము చేసిన విశ్రాంతిలోనికి ప్రవేశించలేకపోయారు. వారి హృదయములను కఠిన పరచుకొనకుండా ఈ విశ్రాంతిలో ప్రవేశించమని దేవుడు తన ప్రజలను ప్రేరేపించుచునే ఉన్నాడు. దేవుని యొక్క వాగ్దానము 'నిలిచేయున్నది' అని పౌలు అనేకసార్లు చెప్పుచునే ఉన్నాడు (హెబ్రి 4:1; 6:9) అతడు కటలిపొ మరియు 'అపొలిపో' అనే గ్రీకు క్రియాపదములను ఒత్తిపలుకుచు ఆయన (దేవుని యొక్క) విశ్రాంతిలో ప్రవేశించుటకు అది ఇంకను నిలిచేయుందనే వాగ్దానమును గుర్తు చేసాడు (హెబ్రీ 4:1) విశ్రాంతిలో ప్రవేశించండి అనే ఈ ఆహ్వానమును దావీదు కాలములో కూడా ఇవ్వడం జరిగింది. (కీర్తన 95ను సూచిస్తూ హెబ్రి 4:6,7లో వ్రాయబడెను) ఆవిధముగా విశ్రాంతి గురించి చెప్పడము వలన ఆ వాగ్దామును ఇప్పటికి వారి సొంతము చేసుకొనలేదనియు, అది నిలిచేయున్నదనే భావమును చూడగలము. వాస్తవానికి సబ్బాతు విశ్రాంతి సృష్టి జరిపిన కాలము నుండి అందుబాటులో ఉన్నదని పౌలు చెప్పుచున్నాడు (హెబ్రి 4:3,4).

నేడు తన విశ్రాంతిలోనికి ప్రవేశించమని దేవుడు మనలను ఆహ్వానించుచున్నాడు. బైబిలంతటిలోను “నేడు” అనే భావము చాలా ప్రాముఖ్యమైనది. వాగ్దాన భూమియొక్క సరిహద్దు యెద్ద దేవునితో ఇశ్రాయేలు చేసుకొనిన నిబంధనను మోషే మరలా గుర్తు చేసినప్పుడు "నేడు” అనే భావమునకున్న ప్రాధాన్యతను నొక్కి చెప్పాడు. (ద్వితి 5:3ను 4:8; 6:6తో పోల్చి చూడుడి). దేవుని యొక్క విశ్వాస్యతను గుర్తించుటకు (ద్వితి 11:2-7) దేవునికి విధేయత చూపించాలని తీర్మానము చేసుకొనే సమయమును “నేడు” అనే భావము సూచిస్తుంది. (ద్వితి 5:1-3) అదే రీతిగా యెహోషువా “మీరెవరిని సేవింపకోరుకొందురో నేడు కోరుకొనుడి” అని తన ప్రజలనుద్దేశించి మాట్లాడెను (యెహోషువా 24:15).

అదేరీతిగా 'నేడు' మనకు కూడా తీర్మానమును తీసుకొనే సమయమైయున్నది. మనకివ్వబడిన ఈ సమయములో అవకాశాలున్నవి. దేవుని ప్రజలుగా ఈ సమయాన్ని సద్వినియోగపరచుకొనని యెడల ప్రమాదము కూడా పొంచియుంది (2కొరింథి 6:2). హెబ్రీ 3:4లో నేడు అనే పదము 5సార్లుంది. దేవుని స్వరమును వినవలసిన ప్రాముఖ్యతను గూర్చి అది చెపుతుంది. (హెబ్రి 3:7, 15; 4:7) దేవుని వాక్యాన్ని నమ్మనియెడల, ఆయన స్వరమును విననియెడల అది మన హృదయాలను కఠినపర్చుకొనుటకు, అవిధేయతకు నడిపించును. అరణ్యములో సంచరించుచున్న ఇశ్రాయేలీయులకు కనాను దేశములో ప్రవేశించుటకు ఆలస్యమైనట్లు పరలోకపు కానానులో మనము ప్రవేశించుట ఆలస్యము కావచ్చును.

అయితే యేసు మన శత్రువులను ఓడించెను (హెబ్రి2:14-16) ఒక నూతన నిబంధనకు ప్రారంభోత్సవము చేసెను (హెబ్రి 8:10) అందువల్ల "కృప పొందునట్లు ధైర్యముతో కృపాసనము యొద్దకు చేరుదము” (హెబ్రి 4:14-16). దేవుడు తన విశ్వాస్యతను కనుపరుస్తూనే ఉన్నాడు. ఆయన ఆహ్వానాన్ని అంగీకరించి మేలు పొందుమని ఆయన కోరుచున్నాడు.

`వేరొక సమయమునకు వాయిదా వేయకుండా “నేడు” అనే ఈ సమయములోనే ఎట్టి ఆధ్యాత్మిక నిర్ణయాలను నీవు తీసుకుంటావు?`