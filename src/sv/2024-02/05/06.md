---
title: 'Lydnad: Frukten av tro'
date: 02/05/2024
---

`Läs Rom. 3:27–31; 6:15–18 och 8:1, 2. Vad säger dessa verser oss om att frälsningen uteslutande beror på Kristus rättfärdighet?`

Nya vindar blåste genom den kristna kyrkan under Luthers dagar. Tiotusentals människor fick lära sig att vända bort blicken från sina syndiga jag och i stället se på Jesus. När dessa människor såg på sig själva såg de utan tvekan bara sådant som gjorde dem modfällda, med tanke på hur de själva var. Vilken kristen idag har inte samma erfarenhet? Det är därför som vi i stället måste vända blicken mot Jesus.

Guds nåd förändrar oss. En dag deltog John Wesley i ett herrnhutiskt möte i London. Wesley lyssnade förbluffat när Luthers inledning till Romarbrevet lästes upp. För första gången i sitt liv började han förstå evangeliet. Något rörde sig inom honom, och han kände sig märkligt dragen till denne Kristus som hade gett sitt liv för honom. Han utbrast: ”Jag kände mitt sinne värmas på ett egendomligt sätt … och jag fann att jag verkligen litade på Kristus, bara på Kristus, för att bli frälst. Jag fick förvissning om att han hade tagit på sig mina synder, ja, också mina, och frälst mig från syndens och dödens lag” (John Whitehead, Life of the Reverend John Wesley, s. 331, citerat i Ellen White, Från mörker till ljus, s. 224)

`Läs 1 Pet. 2:2; 2 Pet. 3:18; Kol. 1:10 och Ef. 4:18–24. Vilka viktiga sanningar avslöjar dessa texter om det kristna livet?`

Reformatorerna studerade systematiskt Bibeln för att hitta mer sanning. De var inte nöjda med status quo eller en stelbent religiös erfarenhet med liten eller ingen tillväxt. De längtade ständigt efter att lära känna Kristus bättre. Många bibeltroende kristna som levde under medeltiden fick betala ett mycket högt pris för sitt ställningstagande. De torterades, fängslades, landsförvisades och avrättades. Deras egendomar konfiskerades, deras hus brändes ned, deras marker skövlades och deras familjer förföljdes. När de drevs från sina hem väntade de på den stad ”som Gud själv har planlagt och byggt” (Heb. 11:10). När de torterades välsignade de sina bödlar, och när de försmäktade i mörka, fuktiga fängelsehålor åberopade de Guds löften om en ljusare morgondag. Även om deras kroppar var fängslade, var de fria – fria i Kristus, fria i hans ords sanningar, fria i hoppet om hans snara återkomst.

`När du ser på dig själv, vad har du då för hopp om frälsning?`