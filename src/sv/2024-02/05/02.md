---
title: 'Endast Guds Ord'
date: 28/04/2024
---

`Läs Psalm 119:103, 104, 147 och 162. Vilken inställning hade David till Guds ord? Hur påverkade detta reformatorerna, och hur påverkar det våra liv idag?`

Bibeln var grunden för reformatorernas tro och kärnan i deras undervisning. De förstod att de hade att göra med ”Guds levande och bestående ord” (1 Pet. 1:23). De värdesatte varje ord. När de läste dess sidor och trodde på dess löften stärktes deras tro och deras mod förnyades. ”På samma sätt är det med alla löften i Guds ord. Genom dem talar han till oss personligen, lika tydligt som om vi hörde hans röst. Det är genom dessa löften som Kristus förmedlar sin nåd och kraft till oss. De är blad från det livets träd som ’är läkemedel för folken’ (Upp. 22:2). När man tar emot dem och de blir en del av ens liv ger de styrka åt karaktären och inspiration och kraft i livet. Inget annat medel har en sådan läkande kraft. Inget annat kan ingjuta det mod och den tro som ger livskraft åt hela vår varelse” (Ellen White, Hälsa för hela människan, s. 86 [2022]).

Bibeln ger glädje i vår sorg, hopp i vår nedstämdhet och ljus i vårt mörker. Den ger vägledning i vårt kaos, visshet i vår förvirring, styrka i vår svaghet och vishet i vår okunnighet. När vi begrundar Guds ord och i tro litar på dess löften, ger Guds livgivande kraft energi åt hela vår varelse – fysiskt, mentalt, känslomässigt och andligt.

Reformatorerna genomsyrade sina sinnen med Skriften. De levde av Ordet, och många av dem dog på grund av Ordet. De var inte nonchalanta, självbelåtna, slarviga kristna med ett ytligt andaktsliv. De visste att utan kraften i Guds ord skulle de inte kunna stå emot ondskans krafter som var uppställda mot dem.

John Wycliffes ambition var att översätta Bibeln till engelska så att gemene man kunde läsa och förstå den. Eftersom detta var olagligt ställdes han inför rätta för sin tro, fördömdes som heretiker och dömdes till döden. Vid rättegången framförde Wycliffe en allvarlig varning. ”Med vem tror ni … det är ni kämpar? Med en gammal man på gravens rand? Nej med sanningen – sanningen som är starkare än ni själva och som kommer att övervinna er” (James Wylie, History of Protestantism, band 2, s.123 [1878], citerad i Ellen White, Från mörker till ljus, s. 82). Wycliffes sista ord uppfylldes när ljuset från Guds sanning skingrade medeltidens mörker.

`På vilka sätt har Skriften tröstat dig i svåra tider?`