---
title: Missionsnytt
date: 03/05/2024
---

#### Vågade hon verkligen bli döpt?

MissionsnyTt FRÅN HELA VÄRLDEN  |  Sabbaten den 4 maj 2024

Violeta kände inte att hon var redo för att bli döpt när predikanten gjorde en vädjan under ett evangeliskt möte i Uzbekistans huvudstad Tasjkent. Hon tyckte att hon kunde för lite om Bibelns lära. Och predikantens uppmaning till människor att ge hela sitt liv till Gud verkade för stor.

Under en tid hade Violeta gått till möten i Adventkyrkan tillsammans med sin mamma. De två hade studerat Bibeln i en liten grupp tillsammans med några andra.

Sedan hade rektorn vid Zaoksky Adventist University, samfundets högskola i Ryssland, kommit till Tasjkent för att leda en serie evangeliska möten. Första kvällen efter sin predikan vädjade han till människor att ge sina hjärtan till Jesus och bli döpta.

Violetas mamma var den första som gick fram. Efter henne såg Violeta församlingspastorns 14-årige sonen gå fram. Sedan gick en tredje person fram. Men Violeta hade bestämt sig. ”Nej”, tänkte hon. ”Jag tänker inte bli döpt än.”

Nästa kväll gjorde predikanten en ny vädjan. Violeta kom ihåg att en vän i församlingen hade uppmuntrat henne till att bli döpt, men hon kände att det inte var dags. Hon tyckte inte att hon kunde Bibeln tillräckligt bra.

När predikanten vädjade verkade han titta direkt på henne. Hon skakade bestämt på huvudet – ”nej.”

Den sista kvällen gjorde predikanten en sista vädjan efter sin predikan.

”Vem skulle vilja ge sitt hjärta till Jesus i dopet?” frågade han.

Violeta undrade vad hon skulle göra. Hon var övertygad om att Adventist- samfundet grundade sin lära på Bibeln. Men hon kände sig fortfarande inte beredd på att bli döpt.

Predikanten bad alla som hade svarat på hans tidigare vädjanden att komma fram igen. Violetas mamma och ungefär ett dussin andra gick fram. Predikanten välkomnade dem, men han gav inte upp. Han vädjade på nytt.

”Det måste finnas någon där ute”, sa han. ”Vill någon annan komma fram?”

Violeta kände att han vädjade direkt till henne. Innan hon visste ordet av reste hon sig och gick fram.

Men Violeta var inte den sista personen som gick fram. En 60-årig man steg fram och ställde sig bredvid henne. De hade varit med i bibelstudiegruppen tillsammans. ”Jag var rädd”, sa han. ”Men när jag såg att du reste dig, fick jag mod att också gå fram.”

Violeta blev förvånad. Hon hade aldrig trott att hennes inre kamp och beslut skulle påverka någon annan. Hon blev väldigt glad.

Idag ångrar inte Violeta sitt beslut. Hon säger att hon nu inser att det inte fanns någon anledning att vänta. Hon behövde inte kunna hela Bibeln för att bli döpt. Allt hon behövde göra var att följa Jesus hela sitt liv och tro på honom av hela sitt hjärta. Och det ville hon absolut göra. När fångvaktaren frågade Paulus och Silas vad han behövde göra för att bli frälst, svarade de: ”Tro på Herren Jesus, så ska du bli räddad, både du och din familj!” (Apg 16:31, nuB).

Violetas 9-årige son vill också bli döpt. ”Jag är glad att han tror på Jesus av hela sitt hjärta. Och jag vill att hans tro ska växa”, säger hon.