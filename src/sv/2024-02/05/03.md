---
title: 'Att föra Guds Ord vidare'
date: 29/04/2024
---

`Läs 2 Kor. 4:1–6 och 2:14. Vad säger dessa texter oss om den tillförsikt Paulus hade, trots de utmaningar han ställdes inför när han förkunnade sanningen i Guds ord?`

Aposteln Paulus hade överväldigande odds mot sig i sitt arbete att sprida evangeliet, men han var ändå övertygad om att Guds Ord till slut skulle segra. För, som han uttryckte det: ”Vi kan ju inte göra något mot sanningen, utan bara för sanningen” (2 Kor. 13:8, FB).

Reformatorerna ställdes inför liknande prövningar. Men genom tro förblev de trogna Guds ord. William Tyndale är ett föredöme när det gäller mod mot till synes överväldigande odds. Tyndales största önskan var att ge England en korrekt och lättläst översättning av Bibeln. Han bestämde sig för att översätta Bibeln från originalspråken och rätta till några av de fel som fanns i Wycliffes översättning som gjorts 200 år tidigare. Till slut blev även Tyndale arresterad och ställd inför rätta. Många av hans bibelöversättningar, som tryckts i Worms i Tyskland, beslagtogs och brändes offentligt. Rättegången ägde rum i Belgien år 1536. Han fälldes för kätteri och dömdes till att brännas. Hans bödlar ströp honom medan de band honom vid pålen och brände sedan hans kropp. Hans sista ord uttalades med glöd och hög röst och ska ha varit: ”Herre, öppna ögonen på kungen av England.” Gud besvarade mirakulöst Tyndales bön.

Inom fyra år efter hans död publicerades fyra engelska bibelöversättningar. År 1611 trycktes bibelöversättningen King James Version, som till stor del grundade sig på Tyndales arbete. De 54 sakkunniga som arbetade med översättningen hämtade mycket från Tyndales tidigare engelska översättning. En uppskattning visar att 76 procent av Gamla testamentet och 83 procent av Nya testamentet i King James Bibeln från 1611 är Tyndales översättning. År 2011 firade King James Bibeln sitt 400-årsjubileum genom att nå en milstolpe på en miljard tryckta Biblar. Den finns översatt till ٢ 454 språk och har påverkat miljoner människor runt om i världen. William Tyndales uppoffring var väl värd mödan.

Oavsett hur svårt det kändes eller hur utmanande omständigheterna än var, litade Tyndale och hans bibeltroende medarbetare på att Gud ledde allt i enlighet med sin vilja. Tyndales liv gjorde skillnad för evigheten.

`Läs Dan. 12:3 och Upp. 14:13. Hur kan dessa texter tillämpas på Tyndales liv på ett tydligt sätt? Tänk nu på ditt eget liv och hur du påverkar andra. Vilken uppmuntran ger dessa texter dig när det gäller möjligheten att påverka andra för evigheten?`