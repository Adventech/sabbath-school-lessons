---
title: 'Tro mot alla odds'
date: 27/04/2024
---

> <p>Nyckeltext</p>
> ”Vad du har sagt bevarar jag i mitt hjärta, så att jag aldrig syndar mot dig.” (Ps. 119:11)

### Veckans HuvudtexteR
Ps. 119:162; Joh. 16:13–15; 2 Pet. 1:20, 21; Ef. 2:8, 9; Rom. 3:23, 24; 6:15–18.

De protestantiska reformatorerna hade något som 2000-talet desperat behöver – en mening med livet. I sin bok The Empty Self diskuterar den kände amerikanske psykologen Philip Cushman människor som lever meningslösa liv. Deras övertygelser är ytliga. De bryr sig föga om det som verkligen är viktigt, och de har inget som är värt att dö för. Därför har de inte heller mycket som är värt att leva för.

Men de män, kvinnor och barn som var del av den protestantiska reformationen var helt annorlunda. De hade något bestående att leva för. Vad de trodde på var viktigt, och de var inte villiga att göra avkall på sin integritet. Deras grundläggande övertygelser var en oskiljaktig del av vem de var. Att förneka dessa övertygelser var att förneka sin egen identitet. Till och med när de stod öga mot öga med döden hade de en inre frid.

I veckans studium kommer vi, utifrån några exempel från reformationen, att utforska hur Bibelns livsförändrande läror utgör grunden för att ha ett sant syfte och en verklig mening i livet. Att förstå dessa eviga sanningar kommer att förbereda oss för den slutliga krisen i den stora striden mellan gott och ont. Den strid som reformatorerna utkämpade är ännu inte över, och vi har kallats att ta vid där de slutade. Även vi kan finna en Gud som är stor nog för varje utmaning vi ställs inför, en Gud som ger våra liv mening och syfte som inget världsligt någonsin skulle kunna göra.