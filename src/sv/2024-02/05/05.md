---
title: 'Kristus allena … nåden allena'
date: 01/05/2024
---

`Läs Ef. 2:8, 9; Rom. 3:23, 24; 6:23; och 5:8–10. Vad lär dessa texter oss om frälsningsplanen?`

Frälsningen är en gåva från Gud. Hans heliga Ande leder oss till att genom tron ta emot det som Kristus så frikostigt har gett oss genom sin död på Golgata kors. Jesus, Guds gudomlige Son, erbjöd sitt fullkomliga liv för att sona våra synder.

Guds rättvisa kräver fullkomlig lydnad. Kristus fullkomliga liv ersätter våra ofullkomliga liv. Den gudomliga lag som vi har brutit dömer oss till en evig död. Bibeln är tydlig. Genom våra syndiga val har vi ”gått miste” om Guds ideal för våra liv. Vi har syndat. I oss själva kan vi inte leva upp till de rättvisa och rättfärdiga förväntningar som en helig Gud har på oss. Därför förtjänar vi den eviga döden. Men det finns goda nyheter. Aposteln Paulus försäkrar oss: ”Syndens lön är döden, men Guds gåva är evigt liv i Kristus Jesus, vår herre.” (Rom. 6:23). Det är en oförtjänt gåva. Om det vore på grund av gärningar skulle vi förtjäna det. Men om det finns en sanning som sticker ut i evangeliet så är det att vi inte kan förtjäna vår frälsning.

Martin Luther och de protestantiska reformatorerna upptäckte Kristus och Kristus allena som källan till frälsning. Det var då Luther började predika budskapet om Kristus frälsande nåd. Folkmassor strömmade till för att höra hans innerliga, livsförändrande budskap. Hans ord var som ett glas kallt vatten i livets torra öken. Folket var fjättrat av den medeltida kyrkans traditioner och hade hållits i fångenskap av sekelgamla ritualer som inte gav något andligt liv. Luthers bibliska budskap berörde hjärtan och förändrade liv.

När Luther läste Nya testamentet blev han överväldigad av Guds godhet. Han förundrades över Guds önskan att rädda hela mänskligheten. Den allmänna uppfattningen som lärdes ut av kyrkans ledare vid den tiden var att frälsningen delvis var ett mänskligt verk och delvis Guds verk. Luther upptäckte att Kristus död på korset var tillräckligt för hela mänskligheten.

”Jesus blev behandlad så som vi förtjänar för att vi skulle kunna bli behandlade som han förtjänar. Han blev dömd för våra synder som han inte hade någon del i, för att vi skulle kunna bli rättfärdiggjorda genom hans rättfärdighet som vi inte hade någon del i. Han led den död som vi borde ha dött för att vi skulle kunna få del av det liv som han hade” (Ellen White, Messias, s. 24).

Vilken kraftfull och underbart skriven sammanfattning av evan-geliet, att vi kan bli rättfärdiggjorda genom en rättfärdighet ”som vi inte hade någon del i”. Vilket löfte!

`Om frälsningen är Guds verk i Kristus, vilken roll spelar då våra goda gärningar i det kristna livet? Hur kan vi bekräfta vikten av goda gärningar i vår erfarenhet utan att göra dem till grunden för vårt hopp?`