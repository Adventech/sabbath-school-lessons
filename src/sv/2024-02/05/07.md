---
title: Studiehjälp
date: 03/05/2024
---

”Guds trofasta tjänare arbetade inte ensamma. Medan makter och myndigheter och ‘ondskans andemakter i himlarymderna’ (Ef. 6:12) hade sammanslutit sig mot dem, lämnade Herren inte sitt folk. Hade de kunnat få sina ögon öppnade skulle de ha sett lika klara bevis på Guds närhet och hjälp som en profet från äldre tider fick tillfälle att se. Då Elisas tjänare visade sin herre de fientliga härar som omringat dem och avskurit varje möjlighet till flykt, bad profeten: ‘Herre, öppna hans ögon, så att han ser’ (2 Kung. 6:17). Och se, berget var fullt av hästar och vagnar av eld, himmelska härskaror som var där för att skydda denna gudsman. Så höll också änglarna vakt över dem som arbetade i reformationens sak” (Ellen White, Från mörker till ljus, s. 184).

”Då mäktiga fiender slog sig samman för att omstörta reformationens läror och tusentals svärd tycktes vara färdiga att lyftas mot dem, skrev Luther: ‘Satan öser ut sin vrede. Ogudaktiga påvar sammansvärjer sig och vi hotas med krig. Förmana folket att kämpa modigt inför Herrens tron i bön så att våra fiender, besegrade av Guds Ande, tvingas till fred. Vårt största behov och vår viktigaste uppgift är bön. Låt folket nu förstå att de är utsatta för svärdets egg och för Satans vrede, och låt dem be’ (d’Aubigné, band 10, kap. 14)” (Från mörker till ljus, s. 184).

Den stora sanningen som Luther återupptäckte, nämligen rättfärdiggörelsen genom tro, är grundvalen i evangeliet, sanningen som vårt hopp om frälsning vilar på. Hans psalm, ”Vår Gud är oss en väldig borg”, formulerar evangeliet på ett kraftfullt sätt: ”Vår egen kraft ej hjälpa kan, vi vore snart förströdda. Men med oss står den rätte man, vi stå, av honom stödda. Frågar du vad namn han bär? Jesus Krist det är. Han är den Herren Gud, som, klädd i segerskrud, sin tron för evigt grundat” (Psalmer och Sånger, vers 2, nr 237).

**Samtalsstart**

Vad betyder Bibelns ord för dig? Hur har det förändrat ditt liv?

**Förbön**

Be att Guds Ord vinner spridning. Be speciellt för dem som sprider det i länder där det är förbjudet.

**Samtalsfrågor**

`Hur kan vi förklara balansen mellan lag och nåd, mellan tro och goda gärningar?`

`Varför tror du att det är så lätt att hamna i lagiskhet? Hur skulle du definiera lagiskhet? Varför är den så skadlig för vår kristna tro?`

`Finns det risk med att begreppet ”frälst av nåd” missförstås? Vart kan ett sådant missförstånd leda?`

`Vad menar vissa människor när de använder uttrycket ”billig nåd”? Är nåd någonsin billig?`