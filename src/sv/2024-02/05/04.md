---
title: 'Upplyst av Anden'
date: 30/04/2024
---

En dag när Martin Luther studerade i universitetsbiblioteket kom han till en vändpunkt i sitt eget liv. Han upptäckte en latinsk utgåva av Bibeln. Han hade inte tidigare känt till att en sådan bok ens existerade. Med stor förtjusning läste han kapitel efter kapitel, vers efter vers. Han förundrades över tydligheten och kraften i Guds Ord. När han läste igenom sidorna upplyste den heliga Anden hans sinne. Han kände den heliga Andens vägledning när sanningar som fördunklats av traditioner plötsligt sprang fram ur den heliga Skriften. När han beskrev sin första erfarenhet av Bibeln skrev han: ”Ack, om Gud ville ge mig en sådan bok”

`Läs Joh. 14:25, 26; 16:13–15; 2 Pet. 1:20, 21. Vilka principer kan vi hämta från dessa texter om hur Bibeln ska tolkas?`

Det som är så kraftfullt i dessa verser är försäkran om att samma heliga Ande som inspirerade bibelförfattarna vägleder oss när vi läser Skriften. Han är den gudomliga uttolkaren av den gudomliga sanningen. Tyvärr tonar många kristna idag ner det övernaturliga i Bibeln och tonar upp det mänskliga. Eftersom Satan inte längre kan hålla Bibeln ifrån oss gör han det näst bästa: försöker ta bort det övernaturliga i den och endast framställa den som god litteratur eller, än värre, som ett förtryckande religiöst verktyg för att kontrollera folkmassorna.

Reformatorerna såg tydligt att den heliga Anden – inte präster, prelater och påvar – var den ofelbara uttolkaren av Skriften. Det finns en intressant ordväxling mellan John Knox, den skotske reformatorn, och drottning Maria av Skottland. ”Maria invände: ’Ni tolkar Bibeln på ett sätt, och de [dvs. de katolska lärarna] tolkar den på ett annat sätt. Vem ska jag tro och vem ska vara domare?’ ’Ni ska tro på Gud som talar tydligt i sitt Ord’, svarade reformatorn. ’Och längre än Bibeln lär bör ni varken tro den ene eller den andre. Guds ord är tydligt i sig självt. Förefaller något oklart på en plats förklarar den helige Ande, som aldrig står i strid med sig själv, samma sak tydligare på något annat ställe, så att inget tvivel kan finnas kvar annat än hos dem som hårdnackat fortsätter att vara okunniga’ ” (David Laing, The Collected Works of John Knox, band 2, s. 281, 284, citerad i Ellen White, Från mörker till ljus, s. 220).