### Den stora striden

_Mark Finley, kvartalets huvudförfattare_

Vad skulle du svara om du fick frågan: ”Vad är Bibelns huvudtema?” Jesus? Frälsningsplanen? Korset? Alla tre svaren är naturligtvis rätt! Men dessa tre viktiga ämnen är kopplade till ett ännu mer övergripande tema: ”Den stora striden”. Detta tema genomsyrar hela Bibeln, från 1 Moseboken till Uppenbarelseboken.

Den stora striden började i himlen med Lucifers1 uppror mot Gud. Kärnan i denna kosmiska konflikt är frågan om Guds kärlek. Är han allt igenom kärleksfull? Har han sina skapade varelsers bästa i åtanke? Eller är han en auktoritär diktator som bara vill det som gynnar honom själv?

Under det här kvartalet följer vi världshistorien ur Guds perspektiv, som den uppenbaras i profetiorna. Vi utgår från Kristus tid, ner genom århundradena, fram till våra dagar och vidare in i framtiden. Gud är kärlek till sin natur, och därför är alla hans handlingar kärleksfulla, även om det inte alltid är uppenbart för förgängliga människor eller ens för änglar. Men Guds kärlek uppenbaras successivt i takt med att den stora striden utspelar sig. Vi ser dess höjd och djup klarast i ljuset av korset. På Golgota visades Guds kärlek för hela universum när Kristus offrade sitt liv för att frälsa mänskligheten och säkra Satans slutgiltiga nederlag.

Ändå rasar striden vidare. Satan försökte förgöra Jesus på korset, och genom århundradena ser vi hur han har försökt förgöra Guds folk. Även om Satan har förföljt Kristus församling på ett grymt sätt och mördat miljontals människor har Gud alltid varit med sitt folk och kommer aldrig att överge det.

Detta kvartal kommer vi att följa de viktigaste händelserna i den stora striden ända sedan upproret i himlen. Vi kommer att studera de viktigaste frågorna i konflikten mellan Kristus och Satan. Vi kommer att få se valdenserna visa sitt okuvliga mod trots våldsam förföljelse samt reformatorernas beslutsamhet att följa Bibelns sanning trots tortyr, kedjor, bål och martyrskap.

Ellen White kommenterar dessa andliga jättars tro på följande sätt: ”Bibeln var deras auktoritet. Med den prövade de alla läror och påståenden. Tro på Gud och hans Ord höll dessa män uppe när de offrade sina liv på bålet” (Ellen White: Från mörker till ljus, s. 218).

Reformationen tände en sanningens fackla som fortfarande brinner starkt. Reformatorernas fasta tro på Bibeln och deras orubbliga övertygelse om frälsning av nåd genom tro banade väg för adventrörelsens framväxt, som leddes av William Miller och många andra över hela världen.

Sjundedags Adventistsamfundet upprättades av Gud för att bygga vidare på den grund som reformatorerna lade i syfte att återställa de bibliska sanningarna som hade tappats bort under århundradenas lopp. Kärnan i dess uppdrag är att förkunna de tre änglarnas budskap i Upp. 14:6–12, Guds sista varning till en värld som snart kommer att gå under.

Denna förkunnelse väcker Satans vrede. Aposteln Johannes beskriver honom som en drake: ”Och draken rasade mot kvinnan och gick bort för att strida mot hennes andra barn, mot dem som håller Guds bud och har Jesu vittnesbörd” (Upp. 12:17). Vi kommer också att studera de sista händelserna i den stora striden, inklusive Guds kärleks seger över ondskans alla ande-makter och härskare, vilket följs av att Gud skapar nya himlar och en ny jord.

Även om Bibeln utgör grunden för detta kvartals studier, kommer vi att använda boken Från mörker till ljus av Ellen White som ett ramverk när vi studerar detta omfattande ämne. De kapitel som varje studium bygger på är angivna för att underlätta att boken används som ett komplement för djupare studier och samtal. Detta för att vi alla mer ingående ska få ”lära känna Kristi kärlek som är väldigare än all kunskap” (Ef. 3:19).

_Mark Finley är född i Connecticut, USA, och är en internationellt känd evangelist som var vice föreståndare vid generalkonferensen 2005–2010. Efter att ha gått i pension blev han assistent till generalkonferensens föreståndare. Pastor Finley och hans fru Ernestine har tre barn och fem barnbarn._