---
title: 'Att bry sig om samhället'
date: 10/04/2024
---

Den tidiga kristna kyrkan växte inte bara för att dess medlemmar predikade evangeliet utan också för att de levde evangeliet. De tro-ende tog Kristus verksamhet som förebild då han ”vandrade omkring i hela Galileen och undervisade i synagogorna, förkunnade budskapet om riket och botade alla slags sjukdomar och krämpor bland folket” (Matt. 4:23). Jesus brydde sig om människor, och det gjorde även den nytestamentliga kyrkan. Det var denna osjälviska kärlek och detta engagemang i att tillgodose människors behov i kombination med att dela med sig av evangeliets goda nyheter i den heliga Andens kraft som gjorde ett så starkt intryck på världen under den kristna kyrkans första århundraden.

`Läs Apg. 2:44–47; 3:6–9 och 6:1–7. Även om omständigheterna varierar, vilka principer kan dessa texter lära oss om äkta kristendom?`

Dessa nytestamentliga kristna följde Kristus exempel. Enligt Petrus var han ”smord av Gud med helig ande och kraft och ... vandrade omkring och gjorde gott och botade alla som var i djävulens våld” (Apg 10:38). Kyrkan var Kristus kropp på jorden, och under de första århundradena gav den uttryck för Kristus uppoffrande kärlek och omsorg för den lidande, trasiga mänskligheten. Dessa troende var levande exempel på Kristus medlidande.

I den stora striden som rasar i universum vill djävulen förstöra Guds avbild i mänskligheten. Syftet med evangeliet är att återställa Guds avbild i mänskligheten. Denna återställning innefattar fysiskt, mentalt, känslomässigt och andligt helande.

I Joh. 10:10 avslöjar Jesus sin plan för var och en av oss: ”Tjuven kommer bara för att stjäla, slakta och döda. Jag har kommit för att de skall ha liv, och liv i överflöd.” Han längtar efter att vi ska vara fysiskt friska, mentalt skärpta, känslomässigt stabila och andligt hela.

Detta gäller särskilt i ljuset av Jesus utlovade återkomst. Den här världen står inför en enorm kris. Jesus egna förutsägelser i Matt. 24 och Luk. 21 avslöjar att förhållandena på jorden kommer att vara katastrofala före hans återkomst. När Kristus når oss med sin helande nåd längtar vi efter att nå andra med Kristus nåd så att de kan bli helade. Jesus sänder oss ut i en trasig värld som ambassadörer för Kristus för att nå andra med hans kärlek. Den nytestamentliga kristendomen kännetecknades av de kristnas kärlek till varandra och till sin omgivning.

`Diskutera: Vilken roll har kyrkan i samarbete med Kristus när det gäller att bevisa att Satans anklagelser är felaktiga?`