---
title: 'Kärlekens arv'
date: 11/04/2024
---

`Läs Joh. 13:35 och 1 Joh. 4:21. Vad säger dessa texter i ljuset av Satans anklagelser mot Guds rike i den stora striden? Vad säger de oss om kärnan i äkta kristendom?`

Kärlek var normen för den kristna gemenskapen under de första århundradena. Tertullianus hävdade: ”Det är främst den ädla kärlekens gärningar som får många att sätta en stämpel på oss. De säger: Se hur de älskar varandra” (Se Tertullianus, Apologin, kap. 39).

En av de största uppenbarelserna av Guds kärlek visade sig när två förödande pandemier bröt ut under de första århundradena år 160 e.Kr. och 265 e.Kr. Kristna trädde fram och tog hand om de sjuka och döende. Dessa pandemier dödade tiotusentals människor och utplånade hela byar och städer på deras invånare. De kristnas osjälviska, uppoffrande, omtänksamma och kärleksfulla omvårdnad gjorde ett enormt intryck på befolkningen. Med tiden började tusentals, och så småningom hundratusentals, och sedan miljontals människor i Romarriket att tro på Jesus under dessa två epidemier. Kärlek, utåtriktad omtanke och organiserad, osjälvisk omsorg för de sjuka och döende gjorde att man fick stor respekt för dessa kristna och den Kristus som de representerade.

Rodney Starks bok The Rise of Christianity är en modern historisk redogörelse om dessa historiska händelser i ett nytt och förstärkt ljus. I den beskriver han hur hela den kristna gemenskapen, som fortfarande var starkt judekristen, i praktiken blev en armé av vårdare under den andra epidemin (260 e.Kr.) och hur de försåg den lidande befolkningen med de grundläggande behoven för att kunna överleva. ”När den andra epidemin var som störst, omkring år 260 e.Kr., skrev Dionysios i ett påskbrev en lång hyllning till de lokala kristnas heroiska omvårdnadsinsatser, vari många av dem förlorade sina liv när de tog hand om andra. De flesta av våra kristna bröder visade gränslös kärlek och lojalitet, de drog sig aldrig undan och tänkte bara på sin nästa. Utan att bry sig om faran tog de hand om de sjuka, tog hand om alla deras behov och betjänade dem i Kristus, och tillsammans med dem lämnade de detta liv i fridfull lycka. För de blev smittade av andra som var sjuka, drabbades av sin nästas sjukdom och tog glatt emot deras smärtor” (Rodney Stark, The Rise of Christianity [Princeton, New Jersey: Princeton University Press, 1996], s. 82).

`Vad är det tydliga budskapet för oss i detta? Hur lär vi oss att dö från oss själva så att vi också kan visa samma osjälviska anda? Det är inte lätt, eller hur?`