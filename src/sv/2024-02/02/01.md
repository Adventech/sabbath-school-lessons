---
title: 'Huvudfrågan: Kärlek eller själviskhet?'
date: 06/04/2024
---

> <p>Nyckeltext</p>
> ”Var inte rädd, jag är med dig. Ängslas inte, jag är din Gud. Jag ger dig styrka och hjälper dig, stöder och räddar dig med min hand” (Jes. 41:10).

### Veckans HuvudtexteR
Luk. 19:41–44; Matt. 23:37, 38; Heb. 11:35–38; Upp. 2:10; Apg. 2:44–47; Joh. 13:35.

Anta att du är en herde som vallar dina getter på Olivbergets sluttningar med utsikt över Jerusalem. Du hör röster. Du känner genast igen Jesus röst. Du blir förvånad över vad han säger. För hans lärjungar var det svårt att förstå. Medan templets gyllene tak skimrar i solnedgången och strålarna dansar på de praktfulla, snövita marmorväggarna, säger Jesus med eftertryck: ”Se på allt detta – sannerligen, här kommer inte att lämnas sten på sten, allt skall brytas ner” (Matt. 24:2). Lärjungarna blir förvirrade, och du också. Vad menar Jesus med dessa ord? Hur hänger de ihop med jordens undergång som Jesus lärjungar hade frågat om?

Du lyssnar spänt när Jesus på ett skickligt sätt sammanflätar de händelser som skulle leda fram till Jerusalems förstörelse med händelser som äger rum strax före hans återkomst. Jerusalems förstörelse förebådar Satans plan för att både bedra och förgöra Guds folk i den sista tiden. Jesus instruktioner i Matt. 24 beskriver tydligt händelserna i den sista tiden i samband med Jerusalems fall.

Vi kommer att studera Satans tvådimensionella strategi för att både bedra och förgöra Guds folk. Det som den Onde inte lyckas med genom förföljelse hoppas han kunna åstadkomma genom kompromisser. Gud blir aldrig överraskad. Även under de svåraste tiderna bevarar han sitt folk.