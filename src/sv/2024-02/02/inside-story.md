---
title: Missionsnytt
date: 12/04/2024
---

#### När världen öppnar sig

MissionsnyTt FRÅN HELA VÄRLDEN  |  Sabbaten den 13 april 2024

Eswatini är ett litet land som ligger på ena kanten av Sydafrika och med ena gränsen mot Mocambique. Landet har 1,2 miljoner invånare och är ett av de länder som kämpar mest mot hiv och aids, eftersom nästan 20 % av landets befolkning är hivpositiva.

Många barn föds hivpositiva, och deras liv är ofta kantat av stigmatisering, sjukdom och brist på framtidshopp. Många barn är också föräldralösa eftersom deras föräldrar tidigare dött i aids.

ADRA:s ”Youth Empowerment projekt” (YEP) har i flera år arbetat med att stödja främst ungdomar som inte bara kämpar mot stigmatiseringen utan också mot den höga arbetslösheten i landet som är över 40 %.

Genom att hjälpa ungdomar att få yrkesutbildning så att de kan starta egna små affärsverksamheter har man kunnat ändra på många ungdomars tro på sin egen framtid. Zodwa Matsebula var en av dessa ungdomar som började komma till ADRA:s lokala vänskapsgrupp.

Hon lärde sig hur man kan lösa konflikter, livsstilskunskaper, ledarskap och rättigheter (som hur man kan bli fri från våld i hemmet). Hon lärde sig också hur hon kunde starta sin egen affärsverksamhet, hur man sätter rätt priser och hur hon kunde bli en mentor åt yngre barn och ungdomar.

Hon var mycket energisk, och barn och unga såg upp till henne när de såg hur bra det gick för hennes lilla affär där hon bl.a. sålde tvål, tvättmedel, hudkrämer och golvputs. Zodwa hade tidigare haft svårt att tro på någon ljus framtid. Men nu började hon se resultat av det som ADRA hade utbildat henne i, och livet började plötsligt kännas hoppfullt. Och hon ville verkligen hjälpa barn och unga att få samma chans.

När förra årets fas av programmet började sökte ADRA Eswatini efter en medhjälpare till projektledaren. Tidigare hade Zodwa aldrig vågat tro att hon hade en chans, men nu lämnade hon direkt in en ansökan till tjänsten och blev antagen. Detta skulle bli hennes första professionella jobb!

I juni förra året satt hon för första gången i ett flygplan. Det skulle ta henne till Zambia där hela YEP-teamet skulle planera för verksamheten (YEP-projektet bedrivs i fem länder i södra delen av Afrika). Hela tiden sa hon till sina kollegor: ”Nyp mig – jag tror detta är en dröm! Det måste kännas så här när man ska till himlen. Det här är det häftigaste jag har varit med om!”

Den lilla lönen hon får hjälper idag inte bara henne själv, utan också hennes syskon och föräldrar, och hon fortsätter också med sin affärsverksamhet på deltid.

”ADRA har inte bara totalt förändrat mitt liv till det bättre”, säger Zodwa. ”Det har också öppnat mina ögon för andra länder, för olika sätt att tänka. Jag får sådan inspiration av att hjälpa andra barn och ungdomar som idag har gett upp om livet. Arbetet med ADRA har dessutom gett mig en otroligt stark tro på att Gud ser mig, att han hör mig och att han leder mig i mitt liv.”