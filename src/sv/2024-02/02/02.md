---
title: 'En hjärtekrossad frälsare'
date: 07/04/2024
---

När Jesus satt på Olivberget och såg ut över Jerusalem var hans hjärta krossat. I Johannesevangeliet står det: ”Han kom till det som var hans, och hans egna tog inte emot honom” (Joh. 1:11). Jesus gjorde allt han kunde för att rädda sitt folk från den stundande förstörelsen av deras älskade stad.

Jesus kärlek till sitt folk flödade från ett oändligt kärleksfullt hjärta. I kärlek vädjade han upprepade gånger till dem att omvända sig och ta emot hans välvilliga erbjudande om nåd.

`Läs Luk. 19:41–44; Matt. 23:37, 38 och Joh. 5:40. Vad säger dessa verser om vilken inställning Jesus hade till sitt folk och hur många av dem reagerade på hans kärleksfulla erbjudande om nåd och barmhärtighet? Vad avslöjar detta om Guds karaktär?`

Det är svårt att förstå en händelse som Jerusalems förstörelse i ljuset av Guds kärlek. Historien berättar att tiotusentals människor dog när den romerske generalen Titus ledde sina arméer mot staden. Jerusalem blev ödelagt. Män, kvinnor och barn slaktades. Var fanns Gud när hans folk led så mycket? Svaret är tydligt men inte helt lätt att förstå. Hans hjärta var krossat. Hans ögon var fyllda med tårar. I århundraden hade han sträckt ut handen till sitt folk. Genom att göra uppror mot hans kärleksfulla godhet förlorade de hans gudomliga beskydd. Gud ingriper inte alltid för att begränsa resultatet av hans folks val. Han låter de naturliga konsekvenserna av upproret visa sig. Gud vållade inte massakern på oskyldiga barn vid Jerusalems för-störelse. De oskyldigas tragiska död var Satans gärning, inte Guds.

Satan gläder sig åt krig, för det väcker de värsta begären i människors hjärtan. Genom århundradena har hans syfte varit att bedra och förstöra och sedan skylla sina onda handlingar på Gud.

`Läs Matt. 24:15–20. Vilka instruktioner gav Jesus sitt folk för att rädda dem från den kommande förstörelsen av Jerusalem?`

Det är viktigt att komma ihåg att den stora majoriteten av de kristna som bodde i Jerusalem år 70 e.Kr. hade judisk bakgrund. Den kärleksfulle Guden ville bevara så många som möjligt av sitt folk. Därför upplyste han dem om att de skulle fly från staden när de romerska arméerna närmade sig.

`Fundera över följande påstående: Vi kan inte bedöma Guds karaktär utifrån de händelser vi ser runt omkring oss, utan vi ser alla händelser i ljuset av hans kärleksfulla karaktär som uppenbaras i Bibeln. Varför är detta ett så bra råd?`