---
title: 'Trogen under förföljelse'
date: 09/04/2024
---

Under kristendomens första århundraden växte den kristna kyrkan snabbt, trots fängelse, tortyr och förföljelse. Trofasta kristna, som var fullständigt överlåtna till Kristus och fyllda av den heliga Anden, förkunnade hans ord med kraft. Människors liv förändrades och tiotusentals omvände sig.

`Läs Apg. 2:41; 4:4, 31; 5:42 och 8:1–8. Vad lär dessa verser oss om de utmaningar som den nytestamentliga kyrkan stod inför och varför den växte så snabbt?`

Lärjungarna utsattes för hot (Apg. 4:17), fängelse (Apg. 5:17, 18), förföljelse (Apg. 8:1) och till och med döden (Apg. 7:59; 12:2). Men i den heliga Andens kraft förkunnade de ändå den uppståndne Kristus frimodigt, och församlingarna blev fler och fler i hela Judeen, Galiléen och Samarien (Apg. 9:31).

Ondskans grundvalar vacklade. Satans bojor bröts. Hednisk vidskepelse rasade samman inför den uppståndne Kristus kraft. Evange-liet segrade mot överväldigande odds. Lärjungarna gömde sig inte längre i den övre salen. Rädslan försvann som en bleknande skugga.

I stället fylldes lärjungarnas hjärtan av tro. En enda glimt av deras uppståndne Herre förändrade deras liv. Jesus gav dem en ny mening med livet. Vår Herre hade inte bara gett dem den stora missions-befallningen (Mark. 16:15), utan han hade också gett dem det stora löftet: ”Men ni skall få kraft när den heliga Anden kommer över er, och ni skall vara vittnen till mig i Jerusalem och i hela Judéen och Samarien och till jordens gräns” (Apg. 1:8).

Evangeliet nådde ut till den då kända världens mest avlägsna hörn (Kol. 1:23). Även om Johannes, den siste lärjungen, dog mot slutet av det första århundradet tog andra över sanningens fackla och förkunnade den levande Kristus. Plinius den yngre, som var guvernör för den romerska provinsen Bithynia på norra kusten av dagens Turkiet, skrev till kejsar Trajanus omkring år 110 e.Kr. Plinius uttalande är betydelsefullt eftersom det var nästan åttio år efter korsfästelsen. Plinius beskrev de officiella rättegångarna som han höll för att spåra upp och avrätta kristna. Han konstaterade: ”De är nämligen många i alla åldrar, alla samhällsklasser, såväl män som kvinnor som utsätts och kommer att utsättas för fara. Och inte bara till städerna utan även till byarna på landsbygden har smittan från denna vidskepelse [kristendomen] spritt sig” (Plinius den yngres brev, X.96, 9, översättning Axel Mattson (1983), Liber förlag, Stockholm, s. 281).

Trots djävulens värsta tänkbara attacker växte den kristna kyrkan snabbt.

`Vad kan vi lära oss från den tidiga kristna kyrkan som kan hjälpa oss som är kyrkan i sista tiden?`