---
title: Missionsnytt
date: 21/06/2024
---

#### Ett förändrat liv

MissionsnyTt FRÅN HELA VÄRLDEN  |  Sabbaten den 22 juni 2024

Att födas som en fattig flicka i ett fattigt land är som ett dubbelt straff! Rina vet vad hon pratar om när hon berättar sin livshistoria. Hon föddes i ett land som är en fjärdedel så stort som Sverige men som har ca 180 miljoner invånare. Landet är Bangladesh.

Familjen som Rina föddes i var fattig, och föräldrarna ansåg att de inte hade råd att utbilda sina döttrar. Så redan som trettonåring giftes hon bort till en man som var sex år äldre än hon och som var född med ett handikapp. Det gjorde att han hade svårt att försörja henne och med tiden de tre barn de fick tillsammans. Livet blev en enda lång kamp för att överleva.

Men en dag när Rina var i 50-års-åldern hände någonting. En väninna berättade för Rina att hon själv tillhörde en grupp där hon fått lära sig så mycket nytt på kort tid. Hon hade lärt sig läsa och skriva, hur hon kunde starta en egen affärsverksamhet, hur viktigt hälsovård och näring var för både henne och barnen. Och tack vare utbildningen och stödet hade hon nu mat åt hela sin familj, och dessutom kunde hon skicka barnen i skola – även flickorna!

Rina lyssnade men var tveksam när hon hörde att det var en kristen organisation, ADRA, som erbjöd utbildningen. Vad ville de egentligen? Ville de omvända henne från islam till kristendomen?

Rina hade arbetat som stöd och hjälp till kvinnorna i byn när de skulle föda. När hennes väninna berättade att gruppmedlemmarna också fick utbildning kring födslar bestämde hon sig: vad fanns det att förlora?

Det var en underbar tränare som hon fick träffa – döm om hennes förvåning när hon förstod att tränaren också var muslim! Var det möjligt att ADRA verkligen ville hjälpa henne att förbättra sitt liv utan krav på att hon skulle bli kristen?

Rina lärde sig att göra naturkompost och började odla grönsaker runt huset, då hon och hennes man bara hade mycket lite åkermark. Hon fick så fina skördar att hon till slut kunde börja sälja lite grönsaker på marknaden. Hon sparade en del av pengarna i gruppens gemensamma lånekassa, och efter en tid tog hon och hennes man ett litet lån för att arrendera en större jordplätt där de kunde odla senap. De startade också en mindre fiskdamm. De fick en fin skörd, och fiskförsäljningen gick riktigt bra. Rina kunde betala tillbaka lånet snabbt och hade ändå pengar kvar!

Livet började helt förändras. Barnen var nu vuxna och bortgifta, men Rina och hennes man kunde inte bara äta sig mätta varje dag och ha allt de behövde för att göra livet så mycket lättare. De kunde också hjälpa barnen med saker som de behövde för att överleva och barnbarnen med skolgång.

Jesus sa att det vi gör för svaga, fattiga och utsatta människor gör vi för honom. ADRA:s arbete är ett sätt att visa Guds kärlek genom praktisk handling.