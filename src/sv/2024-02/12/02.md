---
title: 'Trohet till Gud och hans Ord'
date: 16/06/2024
---

`Läs Ords. 23:23; Joh. 8:32 och 17:17. Vilken röd tråd löper genom dessa verser?`

I alla tider har den stora striden varit en kamp mellan sanning och villfarelse. Satan är en lögnare och lögnens fader (Joh. 8:44). Jesus är upphovet till all sanning. Han förklarade: ”Jag är vägen, sanningen och livet” (Joh. 14:6). Sanningen som befriar oss från Satans bedrägerier finns i Guds Ord. Bibeln avslöjar Satans strategi och uppenbarar Guds planer. Skriften är en lampa för våra fötter (Ps. 119:105). Psalmisten förklarar: ”När dina ord öppnar sig ger de ljus, åt de oerfarna ger de förstånd” (Ps. 119:130). Han tillägger sedan: ”Summan av ditt ord är sanning” (Ps. 119:160).

`Läs 2 Pet. 1:16–21. Vilken försäkran ger aposteln oss angående profetior? Vilken illustration använder han för att visa vikten av Guds profetiska ord?`

Vi har inte följt ”skickligt hopdiktade sagor”. Profetiorna i Guds Ord lyser upp vägen framför oss. De hjälper oss att skilja sanning från villfarelse. Utan Bibeln skulle vi vara utlämnade åt mänskliga infall och åsikter och skulle lätt bli lurade. ”Guds folk hänvisas till Bibeln som ett skydd mot falska lärares inflytande och mot den makt som mörkrets andar utövar. Satan använder alla medel för att hindra människor från att få kunskap från Bibeln, eftersom dess tydliga ord avslöjar hans bedrägerier. … Den sista, stora villfarelsen kommer snart att ta sin början inför oss. Antikrist kommer att utföra sina underverk inför våra ögon. Likheten mellan det falska och det sanna blir så stor, att det är omöjligt att skilja mellan dem utan hjälp av Bibeln. … Inga andra än de som har stärkt sina sinnen med Bibelns sanningar kan bestå i den sista stora striden. Varje människa kommer att ställas inför detta svåra prov: Ska jag lyda Gud mer än människor? Den avgörande stunden står redan vid dörren. Står våra fötter på Guds oföränderliga ords klippa? Är vi beredda att orubbligt försvara Guds bud och Jesus tro?” (Ellen White, Från mörker till ljus, s. 512, 513)

`Fundera på frågorna i citatet ovan. Vad kommer att göra det möjligt för oss att stå fasta i den sista krisen? Vad distraherar oss från att studera Guds Ord? På vilka sätt riskerar vi att kom-promissa med sanningen och lyda människor mer än Gud?`