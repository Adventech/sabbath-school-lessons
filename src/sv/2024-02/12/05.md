---
title: 'Det tidiga och sena regnet'
date: 19/06/2024
---

`Läs Joel 2:21–24 och Apg. 2:1–4, 41–47. Vilken förutsägelse uppfylldes under det första århundradet? Vilken inverkan hade den?`

Utgjutelsen av den heliga Anden på pingstdagen blev en kraftfull start för den kristna kyrkan. Tretusen människor blev omvända på en dag. Apostlagärningarna berättar om mirakel efter mirakel genom Guds förvandlande nåd: ”många som hade hört ordet kom till tro, och tillsammans var de nu omkring fem tusen män” (Apg. 4:4). Bara 120 troende samlades för att be, men bönen gjorde en dramatisk skillnad. Kyrkan fick snabbt tusentals nya troende. Till och med ”en stor mängd präster började omfatta tron” (Apg 6:7). När lärjungarna blev hårt förföljda i Jerusalem ”vandrade [de] omkring och predikade budskapet” (Apg 8:4). Församlingar planterades i hela Judéen, Samarien och Galiléen (se Apg. 9:31). Efter sin omvändelse förkunnade aposteln Paulus Kristus i hela Medelhavsvärlden. I Thessaloniki gjorde några judar som motsatte sig evangeliet detta häpnadsväckande uttalande: ”Nu är de här också, de som har vänt upp och ner på hela världen” (Apg. 17:6, FB). Genom den heliga Andens kraft nådde lärjungarna den då kända världen på relativt kort tid. Joels förut-sägelse om det tidiga regnet uppfylldes på pingstdagen, men det sena regnet kommer att falla med större kraft för att förbereda jordens slutliga skörd.

`Läs Sak. 4:6; 10:1; Hos. 6:3; och Jak. 5:7, 8. Vad säger dessa verser om hur Guds verk på jorden kommer att slutföras?`

Termerna ”höstregn” och ”vårregn” är hämtade från Israels skördecykel. Höstregnet (det tidiga regnet) föll på hösten och fick säden att gro. Vårregnet (det sena regnet) föll på våren och gjorde så att skörden mognade. Detta är en beskrivning av den heliga Andens verk i förkunnelsen av evangeliet. ” ’Det tidiga regnet’ gavs när den helige Ande utgöts i början av evangeliets förkunnelse för att den dyrbara säden skulle gro. På samma sätt kommer ’det sena regnet’ att ges när den helige Ande utgjuts vid slutet av evangeliets förkunnelse för att skörden ska mogna. … Evangeliets stora verk kommer att avslutas med en ännu större uppenbarelse av Guds kraft än den som utmärkte dess början. De profetior som uppfylldes då ’det tidiga regnet’ strömmade ner vid inledningen av evangeliets förkunnelse, kommer att uppfyllas på nytt under ’det sena regnet’ vid dess avslutning.” (Ellen White, Från mörker till ljus, s. 526)