---
title: 'Det höga ropet'
date: 20/06/2024
---

`Läs Upp. 18:1–4; Hab. 2:14 och Matt. 24:14. Hur säger dessa verser att Guds verk på jorden kommer att fullbordas?`

Ängeln som förkunnar att Babylon har fallit har ”stor makt”. Liksom änglarna i Uppenbarelseboken 14 symboliserar denna ängel mänskliga budbärare. Denna ängel uppenbarar Guds härlighet så till den grad att den lyser upp hela jorden. Det grekiska ordet för auktoritet eller makt i Nya testamentet är exousia. Det används ofta om Kristus seger över ondskans makter och herravälden. Jesus använder detta ord i Matteusevangeliet när han sänder ut sina lärjungar. I Matt. 10:1 ger Jesus sina lärjungar makt över ondskans makter och herravälden. Han sänder ut dem med gudomlig kraft för att segra i kampen mellan gott och ont. I Matteusevangeliet 28 sänder han återigen ut dem med ”all makt i himlen och på jorden” för att göra ”alla folk till lärjungar” (Matt. 28:18, 19).

Fylld av den heliga Andens kraft och med makt från den levande Kristus, som i sitt liv och sin död segrade över ondskans makter och herravälden, lyste den nytestamentliga kyrkan upp jorden med Guds härlighet. På några få år förkunnade lärjungarna evangeliet för den då kända världen (Kol. 1:23).

I den yttersta tiden kommer den heliga Anden att utgjutas med en kraft utan motstycke, och evangeliet kommer snabbt att spridas till jordens alla hörn. Tusentals människor kommer att omvändas på en dag, och Guds nåd och sanning kommer att påverka hela planeten. På så sätt kommer världen att varnas och evangeliet, och hoppet det erbjuder, kommer att spridas över hela världen.

”Evangeliets stora verk kommer att avslutas med en ännu större uppenbarelse av Guds kraft än den som utmärkte dess början. De profetior som uppfylldes då ‘det tidiga regnet’ strömmade ner vid inledningen av evangeliets förkunnelse, kommer att uppfyllas på nytt under ‘det sena regnet’ vid dess avslutning. … Guds tjänare [kommer] att skynda från plats till plats för att förkunna himlens budskap. Tusentals röster överallt på jorden förkunnar varningen. Underverk utförs, sjuka botas och tecken och under följer de troende” (Ellen White, Från mörker till ljus, s. 526, 527).

`Vad är det som håller tillbaka det mäktiga utgjutandet av den heliga Anden, det sena regnet och det höga ropet? Hur liten vår roll som individer än må vara, vilken roll kan vi fylla för att vara öppna och mottagliga för den heliga Andens utgjutelse?`