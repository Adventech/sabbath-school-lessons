---
title: 'Vem tillber vi?'
date: 18/06/2024
---

Striden om tillbedjan kan bli dramatisk mot slutet. Tillber vi Skaparen, eller tillber vi odjuret och dess avbild? Det finns ingen medelväg. Den första ängeln i Uppenbarelseboken 14 uppmanar oss att tillbe Skaparen (Upp. 14:7). Den tredje ängeln varnar för ödesdigra konsekvenser av att tillbe odjuret: Guds vrede (Upp. 14:10). De som tillber Skaparen, de som håller ”Guds bud och tron på Jesus” (Upp. 14:12), får istället njuta vila (v. 13).

Skapelsen är grunden för sann tillbedjan (Upp. 4:11). Eftersom Gud ”har skapat allt” (Ef. 3:9), hatar Satan Skaparen och genom världsliga myndigheter har han försökt att förändra sabbaten, skapelsens minnesdag (Dan. 7:25). Konflikten om Guds lag handlar om auktoritet. Kan Satan utrota sabbatsfirandet kan han hävda att hans auktoritet är större än Guds. För att uppnå detta försöker Satan påtvinga världen en falsk sabbat.

Det kan vara svårt att föreställa sig att världen kan förändras så dramatiskt, men Covid-19-krisen visade oss att världen över en natt kan bli en helt annan plats. Vi vet inte exakt hur odjurets märke blir verklighet men med tanke på världens instabilitet kan det som Bibeln varnar för inträffa med oväntad snabbhet.

`Läs Upp. 13:13–17. På vilket sätt får religiösa spänningar och religion ökat inflytande i världspolitiken och i lokala samhälls-konflikter? Vilka konsekvenser kan det få för Guds folk?`

De som är trogna Kristus och vägrar följa odjuret och dess bild kan drabbas av ekonomiska3 konsekvenser såväl som dödshot. Mänskligheten förblir vad den alltid har varit: korrupt, maktgirig och våldsam. Förföljelse är redan en verklighet för många kristna i världen idag. Johannes visar i sitt evangelium att Jesus var införstådd med mänsklighetens inneboende ondska och därför ”inte behövde höra någon vittna om människan. Han visste av sig själv vad som fanns i människan” (Joh. 2:25). Samtidigt, när Jesus talade om slutet uppmuntrade han sitt folk att inte förlora modet. Jesus lovade att ”den som håller ut till slutet skall bli räddad” (Matt. 24:13).

`I Matt. 24:37 säger Jesus att den sista tiden kommer vara ”som det var i Noas dagar”. Då var människors tankar ”alltid och alltigenom onda” (1 Mos. 6:5). Hur kan vi bevara vårt hjärta i omständigheterna som beskrivs i dagens studium?`