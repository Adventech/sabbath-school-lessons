---
title: 'Beseglad för himlen'
date: 17/06/2024
---

I den kommande krisen om tillbedjan kommer Guds trogna folk inte att ge efter för världsliga påtryckningar (Upp. 14:12). De kommer att vara förseglade av den heliga Anden och kan inte rubbas (Ef. 4:30). Förr i tiden var sigill ett intyg på att officiella dokument var äkta. De var ett särskiljande, individuellt märke. Eftersom den slutliga konflikten handlar om tillbedjan och Guds auktoritet i hans lag, förväntar vi oss att Guds sigill ska finnas ingraverat i hans lag (jfr Jes. 8:16).

`Läs 2 Mos. 20:8–11. Vilka beståndsdelar av ett sigill finns i sabbatsbudet?`

Vi ser här tre beståndsdelar i ett äkta sigill: 1) Namnet på den som sigillet tillhör, ”Herren... din Gud”. 2) Hans titel, den som ”gjorde” – Skaparen. 3) Hans territorium, ”himlen och jorden och havet och allt vad de rymmer”.” I Bibeln kallas ibland ett sigill för ett tecken (Rom. 4:11, nuB, se också Matt. 24:3). De två orden kan användas synonymt. Sabbaten är Guds tecken eller sigill i hjärtat av Guds lag och står därför i centrum för den slutliga konflikten om tillbedjan (Hes. 20:12, 20; Upp. 12:17).

`Jämför Upp. 7:1, 2 och 14:1 med Upp. 13:16, 17. Var får man Guds sigill och odjurets märke? Varför tror du att det finns en skillnad?`

Guds sigill placeras på pannan.1 Pannan är en symbol för sinnet och representerar ett medvetet beslut. Odjurets märke2 får man antingen i pannan eller i handen, vilket betyder att människor är intellektuellt övertygade och av eget val accepterar Satans lögner eller, alternativt, att de underkastar sig falsk tillbedjan för att undvika att bli dödade.

Djävulen hatar dem som lyder Gud. Den stora striden når sin höjdpunkt när draken (Satan) för krig mot den trogna kvarlevan som ”bevarar Guds bud och tron på Jesus” (Upp. 14:12). De står fast i sin lojalitet till Kristus.

`Varför är trohet mot Herren dag för dag nyckeln till att vara förberedd när den slutliga krisen kommer?`