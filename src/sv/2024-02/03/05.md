---
title: 'Mänskliga resonemang utan Bibeln'
date: 17/04/2024
---

Den heliga Anden talar till vårt förstånd. Han inbjuder oss att utforska universums mysterier. Som någon så träffande har sagt: ”Som kristna lämnar vi inte in våra hjärnor vid ingången till kyrkan”. Ändå är det mänskliga förnuftet i sig självt oförmöget att upptäcka Skriftens gudomliga sanningar. Sanningen handlar inte om mänskliga åsikter. Den är resultatet av gudomlig uppenbarelse.

`Läs Ords. 16:25; Dom. 21:25 och Jes. 53:6. Vad säger de om Satans bedrägeristrategi?`

Ett av djävulens mest effektiva bedrägerier är att få oss att tro att mänskligt förnuft, utan den heliga Andens hjälp och utan upplysning från Guds ord, är tillräckligt för att förstå Guds vilja. En väg kan tyckas vara rätt för oss, eller till och med för hela samhällen, men den kan vara helt fel i Guds ögon.

För några år sedan bestämde min fru och jag oss för att vandra lite i skogarna i närheten av det hotell vi bodde på. Vanligtvis är jag ganska bra på att hitta, och efter att ha vandrat i ungefär en timme på olika stigar var jag ganska säker på att jag skulle kunna hitta tillbaka utan några större svårigheter. Men snart upptäckte jag att vi var helt vilse i skogen. Solen höll på att gå ner och jag fruktade det värsta. Tack och lov träffade vi några andra vandrare som kände till vägen. Vi hade hamnat minst åtta kilometer fel men nära en huvudväg. Eftersom deras bil stod parkerad i närheten erbjöd de oss skjuts tillbaka till vårt hotell. Att hitta någon som visste vägen och någon som hade möjlighet att ta oss tillbaka till vår destination gjorde all skillnad för oss.

Gud har inte lämnat oss ensamma på vår resa från jorden till himlen. Den heliga Anden hänvisar oss till de heliga Skrifterna som leder oss hemåt. Sanning och villfarelse, rätt och fel, gott och ont – man kan endast förstå dessa termer korrekt i ljuset av Guds ord. Det som motsäger Gud och hans ord har fel, och villfarelser är alltid farliga. Det som stämmer överens med Gud är sant och gott. Hur viktigt är det inte att vi gör Guds ord till sanningens och moralens slutgiltiga skiljedomare.

`Varför är det mänskliga förnuftet oförmöget att upptäcka gudomlig sanning utan den heliga Andens hjälp? Diskutera förhållandet mellan det mänskliga förnuftet och gudomlig uppenbarelse. Hur kan förnuftet faktiskt hjälpa oss att förstå den gudomliga uppenbarelsen? Se till exempel på Daniel 2, en profetia som handlar om världshistorien från Babylons tid till framtiden. Hur tilltalar en sådan profetia det mänskliga förnuftet på ett kraftfullt sätt?`