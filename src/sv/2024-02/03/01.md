---
title: 'Ljuset lyser i mörkret'
date: 13/04/2024
---

> <p>Nyckeltext</p>
> ”Jesus svarade: ’Ännu en kort tid är ljuset bland er. Vandra medan ni har ljuset, så att mörkret inte övervinner er. Den som vandrar i mörkret vet inte vart han går’ ” (Joh. 12:35).

### Veckans HuvudtexteR
Joh. 8:44; Ords. 23:23; Apg. 20:27–32; 2 Thess. 2:7–12; Ps. 119:105, 116, 130, 133, 160; Ords. 16:25; 2 Kor. 4:3–6.

I Bibelns sista bok, Uppenbarelseboken, beskrivs djävulen som en drake och en orm (Upp. 12:9). Han är en drake eftersom han vill förgöra Guds folk, och en orm eftersom han använder alla sina listiga lögner för att bedra dem. Under åren efter Kristus död blev tusentals människor torterade, kastade till lejonen och brända på bål av det kejserliga Rom för att de vägrade att dyrka de romerska ”gudarna”. Men trots dessa grymma straff förblev många trogna; evangeliet fortsatte att spridas och kyrkan växte.

Därför ändrade Satan sin strategi. Mängder av hedningar döptes men utan grundlig undervisning i biblisk sanning. Villfarelser flödade in i kyrkan när ledarna förenade Bibelns sanningar med populära seder och bruk. Det fjärde och femte århundradet var kompromissernas tid, då kyrkans prelater smälte samman hedniska sedvänjor med kristna läror.

Men även under livets svåraste tider var Gud ständigt med sitt folk. De fann att Jesus var ”vägen, sanningen och livet”, och genom den heliga Andens kraft höll de stånd, även när de utsattes för överväldigande påtryckningar om att ge upp sina övertygelser. De förblev lojala mot Guds uppenbarade vilja i Bibeln, och stod orubbligt upp för sanningen i hans ord vilka påtryckningar de än utsattes för, antingen öppet eller subtilt.