---
title: 'Kampen om sinnet'
date: 18/04/2024
---

`Läs 2 Kor. 4:3–6. Vad betyder det att ”den här världens gud har förblindat de otroendes sinnen” (2 Kor. 4:4, FB)? På vilket sätt är de förblindade? Hur öppnas deras ögon?`

Det grekiska ordet för ”sinne” i den här texten är noema. Bokstavligen avser detta ord vår uppfattning eller våra mentala förmågor. SDA Bible Commentary har en upplysande förklaring om denna vers: ”Kampen mellan Kristus och Satan är en kamp om människors sinnen. (Rom. 7:23, 25; 12:2; 2 Kor. 3:14; 11:3; Fil. 2:5; 4:7, 8). Satans främsta uppgift är att förblinda eller förmörka människors sinnen. Det gör han genom att hålla dem borta från att studera Guds ord, genom att förstöra sinnets förmåga genom fysiska och själsliga utsvävningar, genom att sysselsätta sinnet helt och hållet med livets bekymmer och genom att tilltala vår stolthet och självupphöjelse” (Band 6, s. 854).

Kunskapsbristen hos dem som går förlorade beror inte på att de inte haft möjlighet att veta. Den beror på att de inte ville veta. Många har haft varje möjlighet att få veta sanningen men valde att inte tro, och Satan förblindade deras ögon. Satans rike är ett mörkrets rike. Som SDA Bible Commentary tillägger: ”Evangeliet är det enda medel som kan avslöja Satans djävulska planer och bedrägerier och som hjälper människorna att hitta vägen från mörker till ljus” (Band 6, s. 854). Kärnan i Nya testamentets budskap är Jesus liv, död och uppståndelse. Jesus är evangeliets kärna och Skriftens mittpunkt. Hela Skriften vittnar om honom (Joh. 5:39).

`Läs Joh. 1:4, 5, 9 och 14. Hur beskriver dessa verser Jesus? Lägg särskilt märke till Joh. 1:14.`

Under kyrkans tidiga år var de nytestamentliga kristna fullständigt hängivna Kristus, han som var ljuset i deras mörker. De blev friköpta av hans nåd, förvandlade av hans kraft och motiverade av hans kärlek. Inte ens döden kunde bryta deras lojalitet till Kristus. De kände igen djävulens bedrägerier i det härliga ljuset av evangeliet. Kristus har alltid haft män och kvinnor som i kraft av hans nåd modigt stått upp för hans sanning. Under dessa tidiga århundraden lyste Kristus ljus av kärlek, nåd och sanning i mörkret.