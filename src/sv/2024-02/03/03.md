---
title: 'Rovlystna vargar'
date: 15/04/2024
---

`Läs Apg. 20:27–32. Vilka specifika varningar gav aposteln Paulus till församlingsledarna i Efesos om det kommande avfallet?`

Syftet med Paulus råd var att förbereda församlingen för det som skulle komma. I dessa avsnitt beskriver han två stora orosmoment.

Hans första varning är att ”farliga vargar som inte skonar hjorden [ska] tränga in bland er” (Apg. 20:29). Med andra ord skulle de troende möta våldsam förföljelse, som kom inifrån kyrkan. Denna profetia uppfylldes under det första och andra århundradet. Kristna som vägrade tillbe kejsaren genom att knäböja för Roms gudar torterades, fängslades och brändes på bål.

Aposteln framförde en andra varning när han sa: ”Ur era egna led skall det träda fram män som förkunnar villoläror för att dra lärjungarna över på sin sida” (Apg. 20:30). Villoläror skulle tränga in i kyrkan. Falska läror skulle ersätta gudomliga sanningar. Hedniska seder och bruk skulle tillåtas. På 300- och 400-talet smög sig kompromisser sakta in i den kristna kyrkan, troligtvis med motiveringen att främja missionen. Men det fruktansvärda resultatet blev att man avvek från sanningarna i Guds ord.

`Läs 2 Thess. 2:7–12. Hur beskriver aposteln Paulus det kommande avfallet? Vilka kännetecken skulle de leta efter?`

Paulus kommentar om att ”laglösheten är redan verksam” är av stor betydelse. Redan på Paulus tid pågick ett gradvis avfall från sanningen i Guds ord rörande lydnad av Guds lag. Detta avfall skulle florera under kommande århundraden.

I strid med det andra budordet infördes avbilder i den kristna gudstjänsten. I årtusenden hade avbilder en framträdande roll i alla hedniska religioner. För att göra kristendomen mer mottaglig för hedningar som gick med i den kristna kyrkan döptes hedniska gudar om till så kallade helgon. Söndagen, som var solgudens dag för tillbedjan, antogs successivt som den kristna gudstjänstdagen till minne av uppståndelsen. Denna falska helgdag, som saknar stöd i Bibeln, är än idag förhärskande bland kristna.

`Vilka slags kompromisser ser vi i kyrkan i dag? Än viktigare, vilka kompromisser gör du kanske själv? Sker det ibland genom att blanda sanning och villfarelse?`