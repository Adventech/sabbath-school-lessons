---
title: Missionsnytt
date: 19/04/2024
---

#### Adjö till det förflutna

MissionsnyTt FRÅN HELA VÄRLDEN  |  Sabbaten den 20 april 2024 Adjö till det förflutna

Det viktigaste i Vlads liv var pengar, pengar och mer pengar. När Uzbekistan blev ett självständigt land i början av 1990-talet hade Vlad mycket pengar. På dagarna drev han en liten fabrik som kärnade smör. På nätterna bedrev han olaglig pokerverksamhet.

Vlad och hans fru Marina köpte flera lägenheter i Uzbekistans huvudstad Tasjkent. Men en dag greps Vlad och sattes i fängelse. Hans fru lämnade honom. Allt tycktes falla sönder i hans liv. I fängelset tänkte Vlad på Gud för första gången. ”Om du hjälper mig kommer jag att tro på dig”, bad han. ”Om du inte hjälper mig, tror jag inte på att du finns.”

Vlad fick amnesti av presidenten. Och bara en månad och 18 dagar senare var han frigiven. Vlad glömde sin bön och gick tillbaka till att skaffa pengar. Han gifte om sig och arbetade i Sydkorea ett tag. Sedan återvände han till Uzbekistan.

Hans tankar återvände till Gud när hans andra fru, Alyona, deltog i en serie evangeliska möten i en adventkyrka i Tasjkent. Hon bad honom att följa med. När mötesserien var över fortsatte de att gå i kyrkan. För Vlad slutade livet att kretsa kring pengar. Tre år gick, och Vlad gav sitt hjärta till Jesus och blev döpt.

Efter dopet började han arbeta som pionjär inom Global Mission. Dessa pionjärer är missionärer som berättar för sitt eget folk om Jesus. Nu sjönk Vlads en gång stora inkomst till bara några hundra dollar i månaden.

Ett test på Vlads nya prioriteringar kom när hans första fru, Marina, kontaktade honom.

”Vi äger tre lägenheter i centrum”, sa hon. ”Skriv över din del på mig.”

Marina hade bott i en av lägenheterna. De andra två var lediga. Vlad och hans andra fru bodde hos Alyonas mamma. ”Visst”, sa Vlad. ”Låt oss träffas på notariekontoret, så gör jag det.”

Notarien hade många frågor.

”Samäger ni dessa tre lägenheter? Förstår du att de är värda flera hundratusen dollar?” frågade hon Vlad.

”Ja”, svarade han.

”Du ger dem till din tidigare fru utan att begära att hon löser ut dig?”

”Ja.”

”Hur länge har ni varit skilda?”

”Tolv år.”

”Var bor du nu?”

”Jag och min fru Alonya bor hos hennes mamma.”

Marina rynkade pannan. Hon gillade inte notariens frågor.

Notarien bad Vlad att underteckna ytterligare ett dokument. Det bekräftade att han var förståndsmässigt kapabel till att fatta beslut. Sedan bevittnade hon hur Vlad skrev över lägenheterna på Marina.

Marina tittade på Vlad. ”Äger du fler?” frågade hon.

”Nej, det är allt jag hade”, sa han.

Sedan bad han henne om förlåtelse.

”Förlåt mig om jag har gjort dig upprörd på något sätt”, sa han.

”Du är galen”, sa hon.

Vlad brydde sig inte om hennes skarpa ord. Han var bara glad att bli av med lägenheterna. De var en del av ett tidigare liv utan Gud. Han behövde inga påminnelser om sina gamla vanor.

Vlad sa att hans kärlek till pengar hör till historien. Idag älskar han Gud och älskar att berätta för andra människor om honom.

”Gud sörjer för alla mina behov”, säger han.