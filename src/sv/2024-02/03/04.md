---
title: 'Skyddade av Ordet'
date: 16/04/2024
---

`Jämför Joh. 17:15–17 och Apg. 20:32. Vilka insikter ger Jesus och aposteln Paulus oss om hur vi kan skydda oss från Satans bedrägerier?`

Bibeln är den ofelbara uppenbarelsen av Guds vilja. Den framställer himlens plan för mänsklighetens frälsning. Eftersom ”varje bok i skriften är inspirerad av Gud” är den ”till nytta när man undervisar, vederlägger, vägleder och fostrar till ett rättfärdigt liv” (2 Tim. 3:16). Det betyder att ”varje bok i skriften” är inspirerad av Gud, inte bara några eller vissa delar mer än andra. Hela Bibeln måste betraktas som Guds ord. Annars står dörren på vid gavel för bedrägeri.

Bibeln avslöjar tydligt Guds oändliga kärlek i ljuset av den stora striden. Den avslöjar också Satans villfarelser och blottlägger hans bedrägerier. Djävulen hatar Guds ord och har genom tiderna gjort vad han kan för att förstöra dess inflytande.

Tänk efter, vad skulle vi veta om frälsningsplanen utan Bibeln? Hur mycket, om ens något, skulle vi veta om Jesus födelse, liv, undervisning och verksamhet? Skulle vi utan Skriften ens kunna börja förstå djupet i Kristus offer, härligheten i hans uppståndelse, kraften i hans förbön och det majestätiska i hans återkomst?

Alla dessa viktiga sanningar uppenbaras, lärs ut och betonas i Guds ord. Det, och endast det, måste vara den avgörande och slut-giltiga måttstocken för all helig sanning.

Därför måste vi bekämpa alla försök att undergräva dess auktoritet eller inspiration, även från dem som säger sig älska Bibeln samtidigt som de ger uttryck för spetsfundiga tvivel om den. Tragiskt nog, i synnerhet till följd av det moderna tankesättet, fokuserar många teologer och kristna så mycket på den mänskliga aspekten av Skriften att Bibeln blir människors ord i stället för Guds ord. Bibeln, menar de, är skriven av kungar, herdar, fiskare, präster, poeter och andra som delade med sig av sina uppfattningar och föreställningar om Gud, naturen och verkligheten på det bästa sätt som de, i sin tid och på sin plats, förstod dem.

Om detta vore sant, varför skulle vi som lever i dag, på 2000-talet, bry oss om vad dessa människor trodde, och än mindre bygga vårt hopp om evigheten på det? Det borde vi inte göra.

`Läs Ps. 119:105, 116, 130, 133 och 160. Vilka insikter ger psalmisten oss om vilken betydelse Guds ord har i frälsningsplanen?`