---
title: 'Sabbaten och lagen'
date: 28/05/2024
---

`Läs Upp. 14:6, 7; 4:11; 1 Mos. 2:1–3; och 2 Mos. 20:8–11. Vad är förhållandet mellan skapelsen, sabbaten och Guds lag?`

Skapelsen vittnar om vårt värde i Guds ögon. Vi är inte ensamma i universum – ett litet kosmiskt dammkorn – och vi är inte heller en genetisk olyckshändelse. Med andra ord, den gängse vetenskapliga förklaringen av livets ursprung som nyhetsmedia och populärkulturen har tagit till sig ger en bild av vårt ursprung som på alla sätt är oförenlig med Bibelns berättelse.

Vi är här för att Jesus skapade oss. Och han är värd vår tillbedjan, inte bara för att han skapade oss utan också för att han återlöste oss. Skapelsen och frälsningen är kärnan i all sann tillbedjan. Därför är sabbaten avgörande för att förstå frälsningsplanen. Sabbaten talar om en Skapares omsorg och en Frälsares kärlek.

Vid slutet av skapelseveckan vilade Gud i den skönhet och stor- slagenhet som den värld han hade skapat hade. Han vilade också som ett exempel för oss. Sabbaten är en paus i veckan för att prisa honom som skapade oss. När vi tillber på sabbaten öppnar vi våra hjärtan för att ta emot den speciella välsignelse som Gud har lagt i den dagen och bara den dagen.

Sabbaten visar oss vägen till en Skapare som älskade oss för mycket för att överge oss när vi kom bort från hans avsikt med oss. Sabbaten är en evig symbol för vår vila i honom. Den är ett särskilt lojalitetstecken till Skaparen (Hes. 20:12, 20). Den är en symbol på vila, inte på gärningar; på nåd, inte på lagiskhet; på visshet, inte på fördömelse; på att vi är beroende av Gud för vår frälsning, och inte oss själva. Sann sabbatsvila är nådens vila i vår Skapares kärleksfulla famn, hos honom som återlöste oss och som kommer tillbaka för att hämta oss.

Budskapet i Uppenbarelseboken 14, Guds budskap till världen i sista tiden, uppmanar människor att vila i hans kärlek och omsorg varje sabbat. Det uppmanar oss att komma ihåg honom som skapade oss och ge honom ära. Att fira sabbat är också en länk mellan Edens fullkomlighet och härligheten i de nya himlarna och på den nya jorden som ska komma. Det påminner oss om att Edens skönhet en dag kommer att återställas.

`I olika tider och sammanhang har det hänt att sjundedagsadventister har anklagats för att vara lagiska, ibland kopplat till vårt sabbatsfirande. Diskutera sabbaten som en symbol på frälsning och rättfärdighet genom tro. Varför skulle det faktum att vi lyder Guds befallning att vila få människor att tro att vi försöker arbeta oss till himlen?`