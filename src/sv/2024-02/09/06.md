---
title: 'De tre änglarnas budskap'
date: 30/05/2024
---

I Upp. 14:7 ropar den första ängeln med hög röst: ”Frukta Gud och ge honom er hyllning, ty stunden för hans dom är inne. Tillbe honom som har skapat himlen och jorden och havet och vattenkällorna.” Himlens vädjan är att vi ska ge vår högsta lojalitet och innerliga tillbedjan till Skaparen i ljuset av den förestående domen.

Den andra ängeln förkunnar: ”Störtat, störtat är det stora Babylon, för vars otukts skull alla folk har fått dricka vredens vin” (Upp. 14:8). Babylon representerar ett avfallet religiöst system som har förkastat den första ängelns budskap till förmån för en falsk tillbedjan. Det är därför Upp. 14:9–11 varnar för att tillbe ”odjuret och dess bild”. Två val ställs mot varandra här – tillbedjan av Skaparen eller tillbedjan av odjuret. Varje människa på planeten Jorden kommer att fatta sitt slutgiltiga, oåterkalleliga beslut om vem som äger deras fulla lojalitet – Jesus eller Satan.

`Läs Upp. 14:12. Vilka två kännetecken har de som vägrar tillbe odjuret? Varför är båda av avgörande betydelse?`

Gud kommer att ha ett folk i sista tiden som är lojala mot honom trots världshistoriens starkaste motstånd och värsta förföljelse. Tack vare Kristus rättfärdighet kommer de att leva ett liv i nåd och lydnad. Att tillbe Skaparen står i direkt motsats till att tillbe vilddjuret och kommer till uttryck i att man håller Guds bud. Denna slutliga konflikt om trohet till Kristus eller trohet till vilddjurets makt handlar om tillbedjan, och i hjärtat av denna stora strid mellan gott och ont finns sabbaten.

Dessa hängivna efterföljare till Frälsaren kommer inte bara att ha en tro ”på” Jesus, utan de kommer också att ha Jesus tro.1 Jesus tro är en tro som är så djup, så tillitsfull, så hängiven att inga demoner i helvetet och inga prövningar på jorden kan rubba den. Det är en tro som litar när den inte kan se, tror när den inte kan förklara varför, och hoppas när den inte kan förstå. Jesus tro är i sig själv en gåva som vi får genom tro. Den kommer att bära oss genom den kommande krisen. När den slutliga krisen bryter ut och vi står inför ekonomisk bojkott, förföljelse, fängelse och till och med döden, kommer Jesus tro att bära oss genom jordens sista timmar tills Jesus återvänder.

`Hur förbereder Gud din tro idag för det som kommer i framtiden?`