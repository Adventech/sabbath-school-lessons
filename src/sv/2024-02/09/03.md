---
title: 'Guds oföränderliga lag'
date: 27/05/2024
---

`Läs Matt. 5:17, 18; Ps. 111:7, 8; Pred. 12:13, 14; 1 Joh. 5:3 och Ords. 28:9. Vad lär dessa bibeltexter oss om den kristnes för- hållande till lagen?`

Sjundedagsadventisterna följer i de protestantiska reformatorernas fotspår som betonade att Guds lag är helig. Ta till exempel denna kraftfulla bekräftelse från John Wesley: ”Den rituella eller ceremoniella lagen som Mose gav till Israels barn och som innehöll alla påbud och föreskrifter som rörde de gamla offren och tempeltjänsten, kom vår Herre verkligen för att förstöra, upplösa och helt avskaffa ... Men den moraliska lagen, som finns i de Tio budorden och som profeterna stärkte, upphävde han inte. Det var inte hans avsikt att genom sin ankomst upphäva någon del av detta. Detta är en lag som aldrig kan brytas, som ’står stadig som det trogna vittnet i himlen’ ... Varje del av denna lag måste förbli i kraft för hela mänskligheten och i alla tider, eftersom den inte beror på varken tid eller plats, eller några andra omständigheter som kan förändras, utan på Guds natur och människans natur, och deras oföränderliga relation till varandra.” (Upon Our Lord’s Sermon on the Mount, Discourse V, John Wesley’s Sermons: An Anthology (Nashville, TN: Abington Press, 1991), s. 208, 209. Boken finns även på svenska under namnet Vår frälsares bergspredikan: Tretton predikningar (Stockholm: Nya bokförlags AB, 1927).

`Jämför 2 Mos. 34:5–7 med Rom. 7:11, 12; Ps. 19:8–12; 89:15 och 119:142, 172. Vad säger dessa verser oss om förhållandet mellan Guds lag och Guds karaktär?`

Satan hatar Guds lag eftersom den är en återspegling av Guds karaktär, grundvalen i hans styre och den moraliska normen för mänskligheten. ”Ingen kunde undgå att se att om den jordiska helgedomen var en skugga och en avbild av den himmelska, var den lag som låg i arken på jorden en exakt avskrift av den lag som finns i arken i himlen. Att godkänna sanningen om den himmelska helgedomen måste också innebära att de erkände kraven i Guds lag och sabbatens giltighet så som den påbjuds i det fjärde budet. Detta förklarar det bittra och starka motståndet mot den konsekventa tolkning av Bibeln som ledde fram till att Kristus tjänst i den himmelska helgedomen klarlades” (Ellen White, Från mörker till ljus, s. 377).

`Det händer ibland att kristna hävdar att vi inte längre behöver hålla de tio budorden? Av vilka skäl skulle vi inte längre behöva göra det? Vad kan ligga bakom denna uppfattning?`