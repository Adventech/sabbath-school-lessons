---
title: 'Helgedomen och lagen'
date: 26/05/2024
---

`Läs Upp. 11:19; 2 Mos. 25:16; 31:18 och Upp. 12:17. Vad fanns i förbundsarken i det allra heligaste i helgedomen enligt dessa verser?`

Försoningsdagen var en domens dag. Hela Israel befalldes att delta i denna händelse genom omvändelse, självrannsakan och genom att avstå från allt arbete (se 3 Mos. 23:29–31). Endast på denna dag fick översteprästen gå in i det allra heligaste för att försona synden. Där, i helgedomens innersta kammare, fanns förbundsarken. I arken låg Guds lag, de tio budorden, skrivna på stentavlor. Arkens gyllene lock kallades nådastolen. Där stänkte man blod för att rena helge-domen från synd. Guds närvaro uppenbarades i härligheten ovan-för nådastolen. Varje offer som slaktades vittnade om Guds barmhärtighet för syndiga människor. Men försoningsdagen tydliggör att synden står kvar till domens dag (Heb. 10:3) och att den bara kan avlägsnas genom tron på Kristus blod som renar oss från synden (1 Pet. 1:18, 19). Där, i Guds närvaro, förenas nåd och rättvisa på ett vackert sätt.

När aposteln Johannes blickade in i den himmelska helgedomen såg han hur ”Guds tempel ... öppnades” och ”förbundsarken” blev synlig (Upp. 11:19). I boken Från mörker till ljus ges denna kommentar: ”Inne i det allra heligaste i himlen hade den gudomliga lagen sin heliga förvaringsplats, den lag som hade talats av Gud själv under åskdunder på Sinai och som han med sitt eget finger hade skrivit på stentavlorna. Guds lag i den himmelska helgedomen är det stora originalet. De bud som skrevs på stentavlorna och som Mose återger i Moseböckerna var en korrekt avskrift av denna lag. De som kom fram till en förståelse av denna viktiga sak kom också att förstå den gudomliga lagens helighet och oföränderlighet” (Ellen White, Från mörker till ljus, s. 376, 377).

När de första adventisterna studerade Bibelns lära om helge-domen insåg de betydelsen av Guds lag och sabbaten i själva hjärtat av Guds lag. De kom fram till att om nu Guds lag fanns i förbundsarken i den himmelska helgedomen så kunde den absolut inte ha avskaffats på korset.

`Tänk på sabbaten, som kommer till oss varje vecka, utan undan-tag. Vad säger det oss om hur viktig läran om skapelsen är? Vilken annan lära har en så kraftfull och återkommande påminnelse?`