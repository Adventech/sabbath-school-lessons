---
title: 'Två evigheter'
date: 27/06/2024
---

`Läs 2 Kor. 5:10; Rom. 14:10, 11 och Upp. 20:11–15. Vad säger texterna om varför de onda väcks till liv igen?`

För att lösa syndens problem så att ondskan aldrig uppstår igen måste alla vara övertygade om att Gud har varit rättvis och rättfärdig i alla sina handlingar. I slutändan ska varje knä böja sig, även Satan och hans onda änglar, och erkänna Guds rättvisa i den stora striden och att det aldrig fanns något fog för att göra uppror mot Gud. Lägg märke till denna insikt från Ellen White: ”Så snart böckerna har öppnats och Jesus ser på de ogudaktiga minns de varje synd de har begått. De ser exakt var deras fötter avvek från renhetens och helighetens väg och hur långt stolthet och uppror ledde dem i överträdelse av Guds lag. Förförande frestelser, som de öppnat vägen för genom att ge efter för synd, välsignelser som de missbrukat, Guds sändebud som de föraktat, varningar som de förkastat, nådens vågor som förgäves slagit mot deras omedgörliga, oomvända hjärtan, allt står klart för dem som om det var skrivet med eldskrift. … Hela den ogudaktiga världen står anklagad inför Guds domstol för högförräderi mot himlens regering. Ingen kan försvara deras sak. De är alla utan ursäkt. Och den dom som fastställt evig död förkunnas över dem” (Ellen White, Från mörker till ljus, s. 573, 575).

`Läs Upp. 20:9; Ps. 37:20 och Mal. 4:1, 2. Vilka insikter ger dessa verser oss om den slutgiltiga förintelsen av synd och syndare och de rättfärdigas belöning?`

De goda nyheterna är att Satan och hans onda änglar kommer att förintas i eldsjön. Synd och syndare kommer att förintas.

Enligt Upp. 20:9 kommer de att förtäras, förintas, och inte plågas för evigt. I nästa vers används uttrycket ”i evigheters evighet”.

Beroende på sammanhanget betyder ordet ”evigt” alltid ”oupphörligt” tills något är helt fullbordat. (Se 2 Mos. 21:6; 1 Sam. 1:22, 28; Jud. 7 och 2 Pet. 2:4–6). För de förlorade är det själva förstörelsen, inte själva handlingen att förstöra, som är evig. Gud är inte den evige plågoanden.

`Människor har i alla tider brottats med Guds rättvisa och kärlek i relation till vad som uppfattas vara de två slutdestinationerna för människan, himmel eller helvete. Vad skulle du säga till någon som tror att Gud plågar människor i ett evigt brinnande helvete? Hur kan du rikta deras uppmärksamhet och hopp till en kärleksfull och rättvis Gud?`