---
title: 'De tusen åren på jorden'
date: 25/06/2024
---

Uppenbarelseboken 19 avslutas med en dramatisk skildring av Jesus återkomst och de ogudaktigas undergång. Men berättelsen är inte slut. Uppenbarelseboken 20 introducerar oss till en period som varar i 1 000 år, känd som ”tusenårsriket”.

`Läs Upp. 20:1–3. Vad händer med Satan när Jesus återvänder?`

Bilderna i Upp. 20:1–3 är symboliska. Satan är inte bokstavligen bunden med en kedja och inlåst i en grop. Under 1 000 år är han instängd på denna ödsliga, avfolkade jord, bunden av de omständigheter som han själv har skapat. I 2 Pet. 2:4 läser vi att Satan och hans änglar skulle straffas med ”mörkrets kedjor” (FB) eller genom att kastas ner i den ”mörka avgrunden” (nuB) eller ”underjordens mörka hålor”. Satan kommer att vara begränsad till jorden med

en kedja av omständigheter, utan någon att fresta. Under 1 000 år

kommer han att få se den förödelse, förstörelse och katastrof som hans uppror har skapat.

Det grekiska ord som översatts med ”avgrund” är samma ord som används i Septuaginta, den grekiska översättningen av Gamla testamentet, för att beskriva jorden vid skapelsen. ”Jorden var öde och tom, djupet täcktes av mörker” (1 Mos. 1:2). I Septuaginta är ordet ”djupet” här det grekiska ordet abyssos, ”avgrund”. Det beskriver en öde jord. ”Avgrunden” är inte någon underjordisk grotta eller någon gapande avgrund någonstans där ute i universum. Satans synd och förstörelse, tillsammans med det enorma kaos som föregår Jesus återkomst, har kastat tillbaka jorden till en mörk, oorganiserad massa som liknar det tillstånd den befann sig i vid skapelsens början.

`Läs Jer. 4:23–26; 25:33 och Jes. 24:1–6. Hur beskriver de bibliska profeterna denna händelse?`

Profeterna betonar här den katastrofala förstörelsen vid Kristus andra ankomst och att ingen levande människa finns kvar på jorden under denna tusenårsperiod. Satan och hans onda änglar lämnas att begrunda den förödelse som hans uppror orsakat. Hela universum inser på nytt att syndens lön är döden. Gud tar itu med synden så att den aldrig kommer att uppstå igen (Nah. 1:9). Det finns tre viktiga sätt som Gud gör detta på. För det första uppenbarar han sin gränslösa kärlek, brinnande önskan och obevekliga strävan att rädda hela mänskligheten. För det andra uppenbarar han sin rättvisa, opartiskhet och rättfärdighet. För det tredje låter han universum se det slutliga resultatet av synd och uppror.