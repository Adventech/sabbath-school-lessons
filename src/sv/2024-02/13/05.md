---
title: 'Domen under de tusen åren'
date: 26/06/2024
---

`Läs Upp. 20:4–6. Vad gör de rättfärdiga under de 1 000 åren, och varför är det viktigt?`

Under tusenårsriket kommer de rättfärdiga att ha möjlighet att på nära håll studera hur Guds rättvisa och kärlek visar sig i hur han har hanterat syndproblemet. Vem har inte frågor som de skulle vilja ställa till Gud om många saker? Nu, under tusenårsriket i himlen, får de återlösta ställa sina frågor. Om en älskad eller nära vän saknas i himlen har de frälsta möjlighet att förstå Guds beslut bättre. På ett nytt sätt, mer kraftfullt än någonsin tidigare, kommer de frälsta att förstå Guds intensiva försök att rädda varje människa som någonsin har levt. De kommer på nytt att inse att alla som är förlorade har missat himlen på grund av att de själva har förkastat Kristus. Först då kommer Gud med den slutgiltiga domen – den andra döden, som är evig förintelse – över de förlorade.

`Läs Upp. 20:7–9. Hur slutar de 1 000 åren? Vad är Satans och hans anhängares öde?`

I 1 000 år har Satan inte haft någon att fresta eller bedra. Han och hans änglar har varit ensamma och kunnat reflektera över syndens dödliga konsekvenser. I slutet av tusenårsriket återuppstår de ogudaktiga döda för att ställas inför rätta och ta konsekvenserna av sina val (Upp. 20:5).

Nu har Satan en stor armé av anhängare. Även om Satan har lidit nederlag efter nederlag i den stora striden, blir han uppmuntrad när han ser den enorma skaran av förlorade. Han är ännu inte redo att avsluta sitt uppror och ger sig ut för att bedra ”folken”. Satan inspirerar dem att göra en sista stor ansträngning för att störta Gud och upprätta sitt eget rike. Uttrycket ”Gog och Magog” används som symbol för Satan och de ofrälsta i alla tider. Satan och hans anhängare omringar ”de heligas läger och den älskade staden” (Upp. 20:9).

Vid slutet av tusenårsriket uppväcks inte bara alla de onda till liv, utan den heliga staden, det Nya Jerusalem, kommer ner till jorden från himlen (Upp. 21:2)! De heliga har levt och regerat med Kristus i det Nya Jerusalem under hela tusenårsriket. Nu, i slutet av de 1 000 åren, kommer staden ner till jorden tillsammans med Gud, Jesus, änglarna och alla de återlösta. Alla är närvarande för det sista slaget i den stora striden. Synden är på väg att utrotas en gång för alla!

`Vad säger tidpunkten för den slutliga domen om Guds karaktär?`