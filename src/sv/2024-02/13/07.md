---
title: Studiehjälp
date: 28/06/2024
---

”Vidsträckta slätter övergår i vackra höjder, och Guds berg reser upp sina stolta toppar. På dessa fridfulla slätter, bredvid dessa levande floder, ska Guds folk, som så länge varit pilgrimer och vandringsmän, finna ett hem. … Där ska odödliga väsen med en glädje som aldrig upphör begrunda skaparmaktens under och den återlösande kärlekens mysterier. Ingen grym, listig fiende ska där fresta någon att glömma Gud. Varje förmåga ska utvecklas, varje anlag växa. Tillägnandet av kunskap kommer inte att trötta tanken eller tära på krafterna. De mest storslagna initiativ genomförs, den högsta tänkbara längtan och de högsta tänkbara målen blir verklighet. Ändå kommer det alltid att finnas nya höjder att nå, nya under att fördjupa sig i, nya sanningar att förstå, nya ämnen som kräver insats av kroppens, andens och själens krafter” (Ellen White, Från mörker till ljus, s. 580–582).

”Med obeskrivlig glädje får jordens barn del av glädjen och visheten hos väsen som aldrig har fallit i synd. De får del av de skatter av kunskap och insikt som har uppnåtts av dem som under tidsåldrar efter tidsåldrar har studerat Guds händers verk. Med ogrumlad syn betraktar de skapelsens härlighet – solar och stjärnor och världssystem som alla i sin bestämda ordning kretsar omkring Gudomens tron. På allting, från det minsta till det största, finns Skaparens namn skrivet, och i allt uppenbaras hans makts rikedomar” (Från mörker till ljus, s. 582).

”Den stora striden är slut. Synd och syndare finns inte längre. Hela världsalltet är rent. Samstämmighet och glädje går som pulsslag genom hela den väldiga skapelsen. Från honom som skapade allt flyter liv, ljus och glädje ut genom världsalltets oändliga rymder. Allting, från den minsta atom till den största värld, organisk eller oorganisk, förkunnar i fullkomlig skönhet och glädje att Gud är kärlek” (Från mörker till ljus, s. 583).

**Samtalsstart**

Temat för hela veckans studium har varit ”Guds kärlek segrar”.

När har du sett tecken i ditt eller andras liv på att Guds kärlek har vunnit seger?

**Förbön**

Gud, vi är mycket tacksamma för allt du har gjort för att vinna den stora striden. Vi ber om att förstå vad du uppoffrade och vad vi kan göra för att visa dig tacksamhet för det.

**Samtalsfrågor**

`Varför tror du att Gud har låtit synden fortgå så länge? Samtidigt lider ju ingen människa av syndens konsekvenser längre än under sin livstid. Hur kort är inte lidandet för varje individ i jämförelse med årtusenden av synd, lidande och död? Hur kan detta perspektiv hjälpa oss att hantera den svåra frågan om ondskan?`

`Hur passar tusenårsriket in i frälsningsplanen? Vad är syftet med att ge de räddade tusen år av tid till vad? Och vad säger det om Guds karaktär?`

`Varför håller så många människor fast vid föreställningen om ett evigt brinnande helvete? Vad finns det i människan som lockar med den föreställningen?`