---
title: Missionsnytt
date: 28/06/2024
---

#### Underverk på skolan

MissionsnyTt FRÅN HELA VÄRLDEN  |  Sabbaten den 29 juni 2024

För Ruvim är Zaokskys kristna skola en skola där det sker underverk. Skolan ägs av Adventistsamfundet och består, precis som Ekebyholmsskolan, av en grundskola och en gymnasieskola. Den ligger på samma skolområde som Zaoksky Adventist University i Ryssland. För tre år sedan var skolan ett av det första kvartalets speciella missionsprojekt. Men för Ruvim är skolan mycket mer än ett trettondesabbatens underverk.

Några år tidigare hade Ruvim och hans hustru Alyona besökt Zaoksky, staden där skolan finns. Det unga paret hade då inga barn. Men Alyona hade vänner som hade barn som studerade vid Zaokskyskolan. Hon blev imponerad av det goda inflytandet som skolan hade på barnen. ”Om vi får barn skulle det vara underbart om de kunde gå i skolan här”, sa hon. Ruvim höll med. Det fanns inga adventistskolor där han arbetade som pastor i södra Ryssland.

Det gick sex år. Ruvim fick ett samtal från Zaokskyskolans rektor. Skolan behövde en kaplan. Skulle Ruvim och hans familj vara villiga att flytta till skolan?

Ruvim kom genast ihåg drömmen som hade verkat så långt utom räckhåll. Han och Alyona hade nu tre söner. De flyttade till Zaoksky precis i tid för att deras äldsta son skulle börja i ettan. För Ruvim var det ett underverk. Hans son kunde gå i en adventistskola.

Två veckor efter skolårets början bildade Ruvim en kvällsgrupp där elever kunde studera Bibeln. Närvaron var inte obligatorisk, men barnen kunde få extra studiepoäng om de deltog.

En torsdagskväll kom sex av skolans 210 elever till det första 45 minuter långa bibelstudiet. Pojkarna och flickorna samlades i en cirkel i ett klassrum.

Ruvim ledde studiet. Han ställde frågor och barnen slog upp olika texter i sina biblar för att hitta svaren. Efteråt mejlade Ruvim dem kopior på lektionen tillsammans med svarsbrev som de kunde fylla i hemma och skicka tillbaka till honom för att bli rättade.

Bibelstudiegruppen växte när andra barn hörde talas om den. Bland dem som gick med fanns en tonårspojke som var beroende av e-cigaretter. Flera lärare hade varnat honom för att han riskerade att bli avstängd från skolan om han inte slutade. Han kom till bibelstudiegruppen på eget initiativ. Under tiden han studerade lyckades han sluta att använda e-cigaretter. Han blev en av de mest aktiva i gruppen och tog studierna på allvar.

I slutet av terminen gav fem barn i gruppen sina hjärtan till Jesus. Ruvim såg på med stor glädje när fyra flickor och en pojke döptes. För honom var det ytterligare ett underverk på skolan.

Bibelstudiegruppen växte nästa termin när ytterligare sju barn gick med. För närvarande förbereder sig åtta barn i åldrarna 13 till 16 år för att bli döpta. För Ruvim är detta det senaste underverket på skolan. Han är lycklig bortom ord.

”Jag är glad för att Gud förde mig till Zaoksky för att vara ett levande redskap i hans händer”, säger han.

Tack för de missionsgåvor som ni gav till Zaokskyskolan för tre år sedan! De användes till att bygga en ny skolbyggnad. Detta kvartal stöder vi fem projekt. Ett av dem blir att öppna ett center för andliga och sociala ändamål i Salechard som ligger direkt på polcirkeln i Ryssland.

Av Andrew mcchesney | ryssland | euroasiatiska divisionen