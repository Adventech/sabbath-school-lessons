---
title: 'Den längsta profetiska tidslinjen'
date: 16/05/2024
---

`Läs Esra 7:7–13. När utfärdades befallningen om att låta de israeliska fångarna i Persien återvända för att bygga upp sitt tempel?`

Befallningen utfärdades av Artaxerxes, Persiens kung, år 457 f.Kr. Denna befallning var den sista av tre dekret som gav judarna möjlighet att återvända för att återuppbygga Jerusalem och återinföra gudstjänsterna i templet. Den tredje befallningen var det mest kompletta och utgör starten på profetian om de 2 300 dagarna/åren.

`Läs Dan. 9:25, 26. När skulle hela denna profetiska tid börja? Vilka stora händelser förutsäger dessa verser?`

I denna anmärkningsvärda profetia förutsade Daniel att det skulle gå 69 profetiska veckor, eller 483 profetiska dagar, dvs bokstavliga år, från det att ”ordet gått ut om att Jerusalem ska återställas och byggas upp” (FB) till Messias ankomst. Eftersom befallningen utfärdades hösten 457 f.Kr. sträcker sig de 483 åren till hösten 27 e.Kr. Ordet ”Messias” betyder ”den smorde”. På hösten år 27 e.Kr. döptes

Kristus och fick Andens smörjelse (Apg. 10:38). Efter sitt dop begav sig Jesus till Galileen och ”förkunnade Guds budskap och sade: ’Tiden är inne, Guds rike är nära’ ” (Mark 1:14, 15).

På våren år 31 e.Kr., i mitten av den sista profetiska veckan, tre och ett halvt år efter sitt dop, korsfästes Jesus. Offersystemet som pekade framåt mot Guds Lamm upphörde när Kristus offrades på Golgata. Skuggan hade mött verkligheten, och till slut upphörde alla slaktoffer och matoffer i det ceremoniella systemet.

`Läs Dan. 9:27. Hur skulle profetian om de sjuttio veckorna sluta?`

De sjuttio veckorna, eller 490 åren, som var särskilt avsatta för judarna, tog slut år 34 e.Kr. när judarnas råd förkastade evangeliets budskap (Apg. 6:8–7:60).

Om man drar av 490 år från den 2 300 år långa profetian återstår 1810 år av tidsprofetian. Det leder oss till år 1844. William Miller och de tidiga adventisterna trodde att helgedomen i Dan. 8:14 var jorden, och de antog att Kristus skulle komma för att rena jorden med eld år 1844. (Se diagrammet i fredagens avsnitt.)