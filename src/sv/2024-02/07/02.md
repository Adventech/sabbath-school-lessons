---
title: 'Löftet om hans återkomst'
date: 12/05/2024
---

De protestantiska reformatorerna och de pilgrimer som gav sig av från Holland till den nya världen längtade efter Jesus återkomst. För dem var Kristus andra ankomst en glädjefylld händelse som de ivrigt såg fram emot. John Wycliff såg fram emot Kristus ankomst som kyrkans hopp. Calvin talade för alla reformatorerna när han kallade Kristus härliga återkomst för ”den lyckligaste av alla händelser”. För Guds trogna män och kvinnor var återkomsten något att välkomna, inte något att frukta.

`Läs Joh. 14:1–3; 1 Thess. 4:13–18 och Tit. 2:11–14. Varför gav dessa bibeltexter så mycket hopp till kristna i alla tider?`

Det är lätt att förstå varför tron på Jesus återkomst har skänkt bibeltrogna kristna så mycket hopp och glädje. Den blickar fram mot ett slut på sjukdom, lidande och död. Den markerar slutet på fattigdom, orättvisa och förtryck. Den förutser slutet på stridigheter, konflikter och krig. Den utlovar en kommande värld som präglas av fred, lycka och evig gemenskap med Kristus och de återlösta från alla tider.

”Herrens återkomst har under alla tider varit hans sanna efterföljares hopp. Frälsarens avskedslöfte på Olivberget om att han skulle komma tillbaka lyste upp framtiden för hans lärjungar. Det fyllde deras hjärtan med glädje och ett hopp som sorg inte kunde utsläcka eller prövningar fördunkla. Under lidande och förföljelse var övertygelsen om ’att vår store Gud och Frälsare Jesus Kristus ska träda fram i härlighet’ det ’saliga hoppet’ för dem (Tit. 2:13). De kristna i Tessalonike fylldes av sorg när de måste begrava sina kära som hade hoppats att få leva och erfara Herrens återkomst. Men Paulus, som var deras lärare, hänvisade dem till uppståndelsen som skulle inträffa vid Frälsarens återkomst. De som hade dött i Kristus skulle då uppstå. Tillsammans med de levande upprycks de då i luften för att möta Herren. ’Och så’, sa han, ’ska vi alltid vara hos Herren. Trösta därför varandra med dessa ord’ (1 Tess. 4:16–18)” (Ellen White, Från mörker till ljus, s. 265).

`Varför är Jesus återkomst så viktig för vår tro? Varför är denna undervisning så viktig, speciellt när vi vet att de döda sover (se studium 10)? Varför skulle vi, som Paulus sa, befinna oss i en fullständigt hopplös situation utan den (se 1 Kor. 15:15–19)?`