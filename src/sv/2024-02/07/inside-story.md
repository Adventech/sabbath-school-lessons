---
title: Missionsnytt
date: 17/05/2024
---

#### Busshållplatsen

MissionsnyTt FRÅN HELA VÄRLDEN  |  Sabbaten den 18 maj 2024

Chogik talade fyra språk, men hon tyckte inte om att läsa på något av dem. Hon hade aldrig tyckt om att läsa, och hon hade inte öppnat en bok på flera år. Sedan träffade hon Tei vid en busshållplats på landsbygden i den forna sovjetrepubliken Georgien.

Chogik stod och väntade vid busshållplatsen när Tei kom dit. Hon var pionjär inom Global Mission. Det innebär att hon var en missionär som berättade om Jesus för människor som tillhörde hennes egen kultur i Georgien. De två kvinnorna väntade på samma buss och började prata.

Snart insåg de att de bodde i samma stad en bit bort. Det visade sig att Tei kände Chogiks mamma, bror, och brorsbarn. Hon hade tagit mat till dem under covid-karantänen.

De två kvinnorna njöt av sitt samtal och utbytte kontaktinformation ombord på bussen. Under de följande veckorna skrev de sms till varandra.

Chogik fick veta att Tei var adventist. Hon hade aldrig hört talas om adventister, och hon ville veta mer. Tei fick veta att Chogik kunde tala fyra språk men inte tyckte om att läsa. Då tänkte Tei: ”Hur kan jag berätta för Chogik om  Gud om hon inte jämför det jag säger med Guds ord?”

Tei inbjöd sin nya vän till gudstjänsten i Adventkyrkan i Georgiens huvudstad Tbilisi. Den låg bara en kort bussresa från deras hemstad. Teis plan var att fira gudstjänst i kyrkan på morgonen. Sedan skulle hon vara med på ett eftermiddagsseminarium om hur man ger bibelstudier. Hon inbjöd Chogik att vara med på gudstjänsten. Hon tänkte att Chogik inte skulle vara intresserad av eftermiddagsprogrammet eftersom hon inte tyckte om att läsa. Men Chogik blev så glad över att få följa med till kyrkan i Tbilisi att hon sa att hon ville tillbringa hela dagen där med Tei.

På eftermiddagen var kyrkan fylld av församlingsmedlemmar som ville lära sig att studera Bibeln med någon. En grupp pastorer satt längst fram i salen. En av pastorerna ropade till Chogik: ”Syster,  är du döpt?”

”Nej”, svarade hon.

”Jag behöver din hjälp”, sa han och bad henne att stiga fram. Chogik gick blygt fram. Tei satte sig bredvid henne för att få henne att känna sig mer bekväm.

Sedan visade pastorn hur man leder ett bibelstudium, med Chogik som exempel. Pastorn bad Chogik att slå upp verser i en bibel för att hitta svaren på studiefrågorna. Chogik öppnade en bibel för första gången i sitt liv. Pastorn visade henne hur man hittar verserna och svaren på frågorna.

På resan hem frågade Tei vad Chogik hade tyckt om bibelstudiet.

”Jag tyckte om att slå upp svaren i Bibeln”, sa hon. ”Jag mår så bra nu. Jag känner en frid som jag aldrig känt förut.”

Tei stoppade ner handen i sin väska och tog upp en bibel. ”Jag har en gåva till dig”, sa hon.

Chogik bad Tei att hjälpa henne att studera Bibeln. Tei blev så lycklig. Den heliga Anden hade gjort det som verkade vara omöjligt möjligt. Chogik ville inte bara läsa för första gången i sitt liv, utan hon ville också läsa Bibeln.

Chogik säger att hon fortfarande inte gillar att läsa böcker – med undantag för Bibeln. ”Jag tycker inte om att läsa, men jag älskar att läsa Bibeln”, säger hon.

Av Andrew mcchesney | georgien | euroasiatiska divisionen