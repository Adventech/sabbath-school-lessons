---
title: 'I väntan på stunden'
date: 13/05/2024
---

Även om reformatorerna trodde på Kristus bokstavliga, synliga, hörbara och härliga återkomst, förändrades gradvis förståelsen av denna bibliska sanning. Populära predikanter på 1800-talet lärde ut att Jesus skulle upprätta sitt rike på jorden och inleda 1 000 år av fred. Detta ledde till andlig slöhet och ett apatiskt förhållande till andliga värden.

På samma sätt missförstod lärjungarna Messias ankomst. De trodde att han skulle komma som en segerrik general för att krossa det romerska slaveriets ok, inte som någon som skulle befria dem från syndens fördömelse och bojor. Därför förstod de inte på vilket sätt han skulle komma.

`Läs Apg. 1:9–11; Upp. 1:7 och Matt. 24:27, 30, 31. Vad lär dessa verser oss om hur vår Herres återkomst kommer att gå till?`

När Kristus kom den första gången som ett spädbarn i Betlehems krubba, var det mycket få människor som lade märke till hans ankomst. Men när han kommer den andra gången kommer ”varje öga” (Upp. 1:7) att se honom komma. Varje öra kommer att höra basunstöten vid hans återkomst. Varje människa på jorden kommer att skåda hans härlighet. Vi behöver inte vilseledas. Skrifterna har gjort händelserna i samband med hans återkomst mycket tydliga.

”En av de högtidligaste och ändå härligaste sanningar som finns uppenbarade i Bibeln är löftet om Kristus andra ankomst för att fullborda det stora återlösningsverket. Guds pilgrimer, som så länge har lämnats att vandra i ’dödsskuggans land’, har fått det dyrbara, glädjeinspirerande hoppet i löftet om hans återkomst. Han som är uppståndelsen och livet kommer för att föra hem sina landsförvisade. Läran om hans återkomst utgör själva grundtonen i Bibeln. Från den dag då det första människoparet med sorgtyngda steg lämnade Eden har trons barn väntat på att den utlovade skulle komma för att bryta förstörarens makt och återföra dem till det förlorade paradiset” (Ellen White, Från mörker till ljus, s. 263).

En tidig adventistledare, Luther Willis Warren (1864-1940), brukade säga till unga människor: ”Det enda sättet att vara redo för Kristus återkomst är att göra sig redo och hålla sig redo.” Budskapet om Kristus snara återkomst är en brådskande maning till var och en av oss att rannsaka våra hjärtan och utvärdera våra andliga liv. Det är en uppmaning till ett gudfruktigt liv. Man kan inte vara neutral i det flammande härlighetsljuset vid Kristus återkomst.

`Läs 1 Thess. 5:2–5 och Heb. 9:28. Vilken uppmuntran ger dessa verser oss när det gäller hur Kristus kommer tillbaka?`