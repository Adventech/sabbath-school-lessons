---
title: 'William Miller och Bibeln'
date: 14/05/2024
---

Precis som Gud använde reformatorerna för att återställa sanningen om rättfärdiggörelse genom tro på Kristus allena, använde han William Miller för att återställa sanningen om hur Jesus skulle komma tillbaka. När Miller studerade Skriften upptäckte han en Jesus som älskade honom mer än han kunde föreställa sig. Med sin Bibel, en penna och en anteckningsbok började han läsa i 1 Moseboken. Han läste inte vidare innan han förstod vad som stod i det aktuella avsnittet. Genom att jämföra Skrift med Skrift lät han Bibeln förklara sig själv.

`Läs Jes. 28:9, 10; Ords. 8:8, 9; Joh. 16:13 och 2 Pet. 1:19–21. Vilka tolkningsprinciper för Bibeln hittar du i dessa texter?`

När William Miller jämförde Skrift med Skrift förklarades Bibelns hemligheter för honom. Han grävde som någon som letar efter en gömd skatt och blev rikligt belönad. Den heliga Anden förklarade Guds ord för honom. Han studerade profetiorna med samma noggrannhet som de andra bibeltexterna han studerade.

`Läs Dan. 1:17; 2:45; 1 Pet. 1:10, 11 och Upp. 1:1–3. Vad lär oss dessa texter om att kunna förstå Bibelns profetior?`

Symbolerna i de profetiska böckerna är inte inneslutna i mystik. Vår kärleksfulle Gud har gett oss sitt profetiska ord för att förbereda oss på de avgörande händelser som snart kommer att utspelas i världen. William Miller förstod tydligt att profetiorna tolkade sig själva bäst. De profetiska symbolerna klargörs i Bibeln själv. Odjur symboliserar kungar eller kungadömen (Dan. 7:17, 23). Vind symboliserar förstörelse (Jer. 49:36). Vatten symboliserar folk eller nationer (Upp. 17:15). En kvinna symboliserar kyrkan (Jer. 6:2; Ef. 5:22–32). Tidsprofetiorna i Daniel och Uppenbarelseboken uttrycks också med symbolspråk, där en profetisk dag representerar ett bokstavligt år (4 Mos. 14:34; Hes. 4:6). När William Miller tillämpade dessa tolkningsprinciper blev han förvånad över vad han upptäckte angående vad han trodde var tidpunkten för Kristus återkomst.

`Varför är en korrekt förståelse av profetisk symbolik så viktig för vår tro?`