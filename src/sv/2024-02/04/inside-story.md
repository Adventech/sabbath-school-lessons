---
title: Missionsnytt
date: 26/04/2024
---

#### ”Gud, hjälp mig”

MissionsnyTt FRÅN HELA VÄRLDEN  |  Sabbaten den 27 april 2024

När Alla var liten förstod hon inte vad mormor gjorde när hon böjde knä inför ikonbilderna som fanns i deras hem i Uzbekistan. På den tiden var landet en del av Sovjetunionen.

”Jag ber”, sa mormor.

”Varför ber du?” frågade Alla. ”Vem ber du till?”

”Jag ber till Gud som bor i himlen”, svarade mormor. ”Han älskar oss och blir glad när vi älskar honom. Och han är himlens kung, så vi borde samtidigt ha respekt för honom.”

På mormors vägg fanns det ett kors. På korset fanns en figur som föreställde en människa. Alla frågade vem som hängde på korset.

”Det är Jesus, vår Gud”, svarade mormor. ”Han kom till jorden, och män-niskor dödade honom.”

Det var allt som Alla visste om Gud under barndomen. Hon visste inte så mycket om Gud, men hon förstod att hon kunde be till honom. Så när hon var rädd bad hon. ”Gud, hjälp mig”, bad hon.

Sovjetunionen kollapsade och Uzbekistan blev en självständig nation. De en gång i tiden tysta gatorna i Allas stad blev farliga. På nätterna såg man fler och fler berusade och narkotikapåverkade människor ute. När Alla gick hem på kvällarna bad hon: ”Gud, hjälp mig.”

Alla växte upp, gifte sig och fick två barn. En dag gav en vän henne en bok i present. Det var boken Det var mycket gott. Alla hade aldrig hört talas om författaren, Ellen White. Men hon tyckte om hennes återberättelse av Gamla testamentets berättelser. För första gången läste Alla om att den sjunde dagen, lördagen, är Guds sabbat. En önskan växte i henne att gå i en kyrka där människor firade gudstjänst på sabbaten. Men var fanns det en sådan kyrka?

Flera år gick. En dag fick Alla besök av en gammal vän som bodde i en annan stad. De hade tidigare varit klasskamrater. Allas vän berättade att hon firade sabbaten och gick i en adventkyrka.

Vännen som tidigare hade varit ateist talade entusiastiskt om hur hon hade lärt känna Gud, och hur hon nu älskade honom av hela sitt hjärta. För Alla var hennes vän som en helt ny person, och inte alls som hon hade varit tidigare.

En kort tid senare åkte Alla för att besöka sin vän. Det var en fyra timmars bussresa dit. Hon gick i Adventkyrkan på sabbaten. Men kyrkan var för långt borta för att kunna åka dit varje sabbat.

Allas dotter Violeta gifte sig och flyttade till Uzbekistans huvudstad Tasjkent. Alla blev änka och flyttade själv till Tasjkent för att bo närmare Violeta. Där fanns det tre adventkyrkor i staden.

Alla och Violeta började gå i kyrkan varje sabbat. Alla började fundera på att ge sitt hjärta till Jesus och bli döpt. ”Gud, hjälp mig”, bad hon.

Sedan kom rektorn för Zaoksky Adventist University, samfundets seminarium i Ryssland, för att hålla en serie evangeliska möten i staden. När han gjorde en appell var Alla den första som gick fram. Hon, hennes dotter och åtta andra personer blev döpta.

Idag är Alla och Violeta diakonissor i sin församling. ”Vi är glada över att få tjäna Gud”, säger Alla.

Gud hade hört Allas böner om hans ingripande. Han hade hjälpt henne, och hon känner sig trygg och lycklig.