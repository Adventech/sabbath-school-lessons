---
title: 'Reformationens morgonstjärna'
date: 24/04/2024
---

`Läs Ps. 19:8–12; 119:140, 162 och Jer. 15:16. Vilken inställning till Guds ord hade David och Jeremia gemensamt som verkligen var en hörnsten i reformationen?`

Reformatorerna jublade över Guds ord. De gladde sig åt att göra Guds vilja. De älskade hans lag. En av reformationens viktigaste grundsatser var den glädje som studiet av Skriften medförde. Att studera Bibeln var inte en mödosam uppgift. Det var inte en lagisk handling. Det var inte ett strängt krav utan en glädje.

När de studerade Bibeln förvandlades de av den heliga Andens kraft. ”Wycliffes liv blev ett vittnesbörd om den kraft som finns i Bibeln till att fostra och omskapa en människa. Bibeln gjorde honom till det han var. De ansträngningar människor gör för att förstå Bibelns stora sanningar ger ny styrka åt alla själens förmågor. De utvecklar sinnet, skärper iakttagelseförmågan och kommer omdömet att mogna. Inte något annat studium kan på det sättet förädla varje tanke, känsla och avsikt som bibelstudier. Bibeln ger fasthet, mod, tålamod och kraft. Den förädlar livsföringen och helgar själen. Ett flitigt, allvarligt studium av Bibeln, där den studerande kommer i direkt kontakt med den Eviges tankar, kommer att skänka världen människor med bättre förståndsförmågor och ädlare principer än den mänskliga filosofins grundligaste skolor har kunnat åstadkomma” (Ellen White, Från mörker till ljus, s. 85).

`Läs 2 Tim. 2:1–3. Vilka råd gav aposteln Paulus till Timotheos angående förkunnandet av Guds ord?`

Sanningen i Guds ord och glädjen över frälsningen i Kristus tog så mycket plats i reformatorernas hjärtan att de var tvungna att dela med sig av den. John Wycliffe ägnade sitt liv åt att översätta Guds ord till engelska. Han gjorde det endast av två skäl: han hade blivit förvandlad av den levande Kristus genom Ordet, och Kristus kärlek motiverade honom att dela med sig av vad han hade lärt sig till andra.

Före Wycliffe fanns inte mycket av Bibeln på engelska. Trots att han dog innan Rom fick tag på honom, grävde påvedömet upp hans kvarlevor, brände dem och kastade hans aska i en flod. Men precis som askan spreds med vattnet, så spreds Guds ord, livets vatten, vitt och brett som ett resultat av hans arbete. På så sätt använde Gud honom – ”Reformationens morgonstjärna”.