---
title: 'Uppmuntrad av hoppet'
date: 25/04/2024
---

`Läs Heb. 2:14, 15. Hur upplevde de troende på medeltiden att denna stora strid var en verklighet?`

Vad var det som uppmuntrade de trogna valdenserna under de fruktansvärda förföljelserna de utsattes för? Vad gav Hus och Hieronymus, Tyndale, Latimer och medeltidens martyrer mod att möta lågorna och svärdet? Jo, tron på Guds löften. De trodde på Kristus löfte: ”eftersom jag lever och ni kommer att leva” (Joh. 14:19). De fann att hans styrka var tillräcklig för livets största prövningar. De fann till och med glädje i gemenskap med Kristus i hans lidanden. Och deras trofasthet var ett kraftfullt vittnesbörd för världen.

De såg bortom det som var till det som kommer. De visste att döden var en besegrad fiende genom Kristus uppståndelse. För dessa modiga män och kvinnor var dödens strypgrepp brutet. De klamrade sig fast vid löftena i Guds ord och gick segrande därifrån.

`Läs Joh. 5:24; 11:25, 26 och 1 Joh. 5:11–13. Vilken visshet ger dessa löften dig personligen? Hur hjälper de oss i livets prövningar?`

Jan Hus vacklade inte när han ställdes inför fängelse, orättvisa och död. Han försvagades av flera månader i fängelse. De kalla och fuktiga förhållandena gav honom feber som nästan tog livet av honom. ”Guds nåd höll honom uppe. Under de veckor han måste lida innan den slutliga domen föll var hans själ full av himlens frid. ‘Detta skriver jag i fängelset och med min kedjade hand, medan jag väntar min dödsdom i morgon … När vi med Jesus Kristus hjälp möts igen i det kommande livet med dess härliga frid, kommer du att få veta hur barmhärtig Gud har varit mot mig och hur kraftfullt han har hjälpt mig i mina frestelser och prövningar’ (Bonnechose, band 2, s. 67). Från sin mörka fängelsecell förutsåg Hus hur den sanna tron skulle segra” (Ellen White, Från mörker till ljus, s. 97).

Aposteln Paulus förmaning talar till oss med allt större relevans idag. ”Låt oss orubbligt fortsätta att bekänna vårt hopp, ty han som gav oss löftena är trofast” (Heb. 10:23). Liksom Guds löften gav stöd åt Guds folk förr i tiden, ger de stöd åt oss i dag.

`Vad kan det innebära att ge upp allt för Kristus? Vad förlorar man egentligen i slutändan? (Se Mark. 8:36.) Vilka lärdomar kan vi dra av valdenserna och reformatorerna som kan ge oss stöd i jordens sista konflikt?`