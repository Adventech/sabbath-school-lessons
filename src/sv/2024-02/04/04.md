---
title: 'Mod att stå fasta'
date: 23/04/2024
---

`Jämför Apg. 5:28–32; Ef. 6:10–12 och Upp. 3:11. Vilken grund-läggande princip finns i dessa texter?`

Ett av de utmärkande kännetecknen för valdenserna, och för reformatorerna, var deras ovillkorliga lojalitet mot Gud, deras trohet mot Bibelns auktoritet och deras lydnad under Kristus – och inte påvens – överhöghet. Deras tankar var genomsyrade av Nya testamentets berättelser om tro och mod.

Tillsammans med Petrus och apostlarna kunde de säga: ”Man måste lyda Gud mer än människor” (Apg. 5:29). De förstod Paulus förmaning: ”Hämta nu styrka hos Herren, av hans oerhörda kraft” (Ef. 6:10). De tog Jesus råd på allvar: ”Håll fast det du har, så att ingen tar ifrån dig segerkransen” (Upp. 3:11). I stället för att underkasta sig den romerska kyrkans traditioner hade dessa ståndaktiga trons män och kvinnor modet att stå upp för sanningarna i Guds ord.

Valdenserna var en av de första grupperna som fick Bibeln på sitt eget språk. En rörande skildring av deras handavskrifter av Bibeln skrevs av Jean Léger, en valdensisk bibelkopist. Den innehåller förstahandsinformation om deras arbete, inklusive teckningar. Valdenserna kopierade Bibeln i hemlighet i sina bergssamhällen i norra Italien och södra Frankrike. Ungdomarna fick, i tidig ålder, instruktioner av sina föräldrar att lära sig stora delar av Skriften utantill. De som kopierade biblar arbetade tillsammans i grupper för att mödosamt reproducera biblar. Många av dessa unga vuxna valdenser reste runt i Europa som handelsmän och delade i tysthet med sig av Skriftens sanningar. Några skrev in sig på universitet, och när tillfälle gavs delade de ut delar av Bibeln till sina studiekamrater. Under den heliga andens ledning gav de i rätt ögonblick bort utvalda delar av sina dyrbara bibeltexter, när de märkte att någon ärlig sökare var mottaglig. Många betalade med sina liv för sin trohet och hängivenhet. Även om valdenserna inte förstod varje bibellära klart och tydligt, bevarade de sanningen i Guds ord i århundraden genom att sprida den till andra.

”De rättfärdigas stig är som gryningens ljus, som växer tills dagen är full” (Ords. 4:18). Salomo jämför den väg som Gud leder sina barn på med en sol som stiger högre och högre. Om Gud bara slog på en kosmisk strömbrytare och solen genast lyste i all sin klarhet skulle den förblinda oss. Efter att mörkret hade täckt världen i århundraden reste Gud upp män och kvinnor som var hängivna hans ord och som fortsatte att söka vidare.

Hur kan vi som återspeglar Kristus ljus lysa i vårt eget samhälle? Gör vi det?