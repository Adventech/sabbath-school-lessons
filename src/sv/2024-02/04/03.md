---
title: 'Ljuset övervinner mörkret'
date: 22/04/2024
---

`Läs Jud. 3, 4. Vilken varning ges här, och vilken betydelse har den för den kristna församlingen i senare tid?`

Judas brev skrevs någon gång före år 65 e.Kr. till trogna kristna som är ”älskade av Gud fadern och bevarade åt Jesus Kristus” (Jud. 1). Dessa trogna kristna uppmanades att ”kämpa för den tro som en gång för alla har anförtrotts de heliga. Bland er har det nämligen nästlat sig in några människor som ... missbrukar vår Guds nåd till ett liv i utsvävningar” (Jud. 3, 4). Denna förmaning betydde ännu mer för de kristna under medeltiden efter att hedniska sedvänjor hade strömmat in i kyrkan och mänskliga traditioner hade förringat Guds ord. I många århundraden var människor som valdenserna förkämpar för Bibelns sanningar. De trodde att Kristus var deras enda medlare och att Bibeln var deras enda auktoritetskälla. ”Under varje tidsålder har det funnits vittnen för Gud – människor med tro på Kristus som den enda medlaren mellan Gud och människor. De betraktade Bibeln som den enda livsregeln. De helgade den bibliska vilodagen” (Ellen White, Från mörker till ljus, s. 58).

`Läs Upp. 2:10. Vilket löfte ger Gud dem som är trogna mot honom till och med inför dödshot?`

Dessa ord skrevs till kyrkan i Smyrna. En av stadens skyddsgudar var Dionysios, festlighetens och fruktbarhetens gud. När Dionysios präster dog sattes en krona på deras huvuden under begravningsprocessionen. Johannes ställer den jordiska kronan som de kröntes med vid döden i kontrast till livets segerkrans som ges till dem som segrar över ondskans makter. Livets segerkrans tilldelas dem som har utstått prövningar, svårigheter, lidande och döden för Kristus skull.

Livets segerkrans inspirerar dessa trogna kristna att uthärda döden för Kristus skull. Livets segerkrans motiverar alltid de troende i utmanande omständigheter. Den inspirerade valdenserna till att uthärda smärta och förföljelse. De visste att de skulle få se Jesus en dag och leva med honom för evigt. Livets segerkrans tilltalar också oss: vi kanske går igenom prövningar nu, men en livets segerkrans väntar oss när vi fäster blicken på Jesus.

`Vad uppmuntrar dig i svåra tider? Vad skrämmer dig? Vilka löften kan du göra anspråk på i dessa tider?`