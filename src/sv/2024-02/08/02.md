---
title: 'Den himmelska helgedomen'
date: 19/05/2024
---

`Läs 2 Mos. 25:8, 9, 40 och Heb. 8:1–6. Vilka två helgedomar beskrivs i dessa verser?`

När de första adventisterna plöjde igenom Bibeln under månaderna efter 1844 förstod de att Bibeln nämner två helgedomar – den som Mose byggde och den stora ursprungliga helgedomen i himlen. I Bibeln syftar begreppet ”helgedom” främst på det första tabernaklet som byggdes av Mose, som ett mönster av en himmelsk ”förebild”. Utöver det syftar begreppet också på det ”sanna förbundstältet” i himlen, som den jordiska helgedomen pekade mot. Vid Jesus död förlorade den symboliska gudstjänsten sin betydelse. Det ”sanna förbundstältet” i himlen är det nya förbundets helgedom. Och eftersom profetian i Daniel 8:14 får sin uppfyllelse i modern tid, måste helgedomen som den hänvisar till vara helgedomen i det nya förbundet.

”När de 2 300 dagarna nådde sitt slut 1844 hade det i många hundra år inte funnits någon helgedom på jorden. Denna profetia: ’Tvåtusentrehundra kvällar och morgnar. Sedan ska helgedomen renas och återställas’ måste därför utan tvivel avse helgedomen i himlen” (Ellen White, Från mörker till ljus, s. 363).

Helgedomen i öknen var en skalenlig avbild eller mönsterbild av den himmelska helgedomen. Tjänstgöringen i den jordiska helgedomen beskrev Guds gudomliga frälsningsplan. Varje offer som offrades symboliserade Jesus offer på Golgotas kors (se Joh. 1:29). Genom Kristus offer är vi fria från syndens fördömelse. Förlåtelsen är vår. Vår skuld är borta när vi tar emot Jesus offer för vår skull och bekänner våra synder (1 Joh. 1:9). Jesus är inte bara Lammet som dog för oss, utan han är också Prästen som lever för oss.

Heb. 7:25 förklarar: ”Så kan han också nu och för all framtid rädda dem som nalkas Gud genom honom, eftersom han alltid lever och kan vädja för dem.” Han tar bort syndens skuld och räddar oss från syndens makt (Rom. 8:1–4; 2 Kor. 5:21). Jesus tjänst i himlens helgedom utförs för vår skull. Tack vare hans förbön har syndens grepp om våra liv brutits. Vi är inte längre bundna eller förslavade av vår syndiga natur. I Kristus är vi fria: fria från syndens fördömelse och fria från syndens kontroll. När vi i tro håller fast vid Kristus har vi frälsningsvisshet.

`Vad betyder det för dig att veta att Jesus är i himlen och verkar för dig, det vill säga att han är där och medlar för dig? Behöver du en medlare för din räkning? Är denna sanning goda nyheter? På vilket sätt?`