---
title: Studiehjälp
date: 24/05/2024
---

Lägg märke till hur Jesus verk för oss i domen och vår roll beskrivs: ”Jesus ursäktar inte deras synder utan hänvisar till deras ånger och tro och gör anspråk på förlåtelse för dem. Han lyfter sina sårade händer upp inför Fadern och de heliga änglarna och säger: Jag känner dem vid namn. Jag har dem upptecknade på mina händer. ‘Det offer Gud vill ha är en förkrossad ande. Ett förkrossat och bedrövat hjärta föraktar du inte, Gud’ (Ps. 51:19). Och till sitt folks åklagare förklarar han: ’Herren ska straffa dig, Satan. Ja, Herren ska straffa dig, han som har utvalt Jerusalem’ ” (Ellen White, Från mörker till ljus, s. 419).

”Det faktum att det folk som Gud erkänner framställs såsom stående inför Herren i smutsig klädnad, skulle leda dem som bekänner hans namn, till ödmjukhet och djup hjärterannsakan. De som i sanning renat sig genom lydnad för Sanningen har den ödmjukaste uppfattningen om sig själva. Ju närmare de betraktar Kristi fläckfria karaktär, desto starkare blir deras önskan att likna honom, och desto mindre av renhet och helighet ser de hos sig själva. Men under det att vi inser vår egen syndfullhet, måste vi förlita oss på Kristus såsom vår rättfärdighet, vår helgelse och vår återlösning. Vi kan inte själva bemöta Satans anklagelser, Kristus allena är vårt försvar. Han kan inte tysta åklagaren med våra förtjänster, endast med sina egna” (Ellen White, Vägledning för församlingen 2, s. 182).

”Vi lever nu i den stora försoningsdagen. Medan översteprästen i den avbildande tjänsten utförde försoning för Israel krävdes att alla skulle ödmjuka sig genom att omvända sig från sina synder för att de inte skulle bli utrotade ur folket. På liknande sätt bör alla som vill att deras namn ska bli kvar i livets bok nu, i de dagar som återstår av deras prövningstid, ödmjuka sig inför Gud genom ånger och sann omvändelse från synd” (Från mörker till ljus, s. 423).

**Samtalsstart**

Har du någon gång fått ta emot personlig förbön? Hur upplevde du det?

**Förbön**

Be för att vetskapen om Jesus medlarroll ska ge er nytt mod att fortsätta leva och växa i tro.

**Samtalsfrågor**

`Vad får du för känslor när du tänker på att Jesus lyfter sina sårade händer för oss inför Fadern? Varför är detta vårt enda hopp i domen?`

`Vi lever mitt i försoningsdagen. Försoning är Guds verk för att rädda förlorade syndare. Varför borde då en dag som ägnas åt Guds verk att frälsa syndare vara goda nyheter?`

`Lägg märke till vad Ellen White skrev: ”Kristus allena är vårt försvar. Han kan inte tysta åklagaren med våra förtjänster, endast med sina egna” (Vägledning för församlingen 2, s.182). Hur kan du göra detta hopp till ditt eget?`