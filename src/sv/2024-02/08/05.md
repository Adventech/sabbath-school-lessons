---
title: 'De goda nyheterna om det allra heligaste'
date: 22/05/2024
---

`Läs Heb. 4:14–16 och 10:19–22. Vilken försäkran och gudomlig inbjudan ger dessa verser till var och en av oss?`

Paulus poäng här i Hebreerbrevet är att uppmana oss till att  ”hålla fast” och ”frimodigt träda fram”. Ge aldrig upp, utan fäst din tro på Jesus, vår store överstepräst. I Jesus har vi allt vi behöver. I tro kan vi gå in i den himmelska helgedomen på den ”nya och levande väg” som Jesus har öppnat åt oss. När vi ser på förgården ser vi blod på bronsaltarets horn. I det heliga ser vi blod på de gyllene hornen på rökelsealtaret. Vi ser det stänkta blodet på förhänget framför nådastolen.

Jesus blod banar väg i varje steg. Det ger oss hopp, eftersom vi endast kan försonas med Gud om Jesus förlåter oss och utplånar våra synder. Guds nåd är oändlig, men det är också hans rättvisa. Och rättvisan kan inte godta Kristus offer som försoning för våra överträdelser om inte Jesus garanterar att först förlåta våra synder och sedan utplåna dem.

`Läs Upp. 11:19. Varför är denna syn så viktig med tanke på den stora striden? Hur visar den att det finns en obrytbar koppling mellan lagen och evangeliet?`

Här i Guds närvaros bländande ljus och strålglans, i universums tronrum, vid själva foten av Guds tron, finner vi Guds lag i förbundsarken. Här i det allra heligaste uppenbaras Guds rättvisa och nåd. Ingen jordisk makt kan förändra Guds lag, inte minst därför att den är bevarad i förbundsarken i himlen. Heb. 8:10 säger: ”Detta är det förbund jag skall sluta med Israels hus i kommande dagar, säger Herren: Jag skall lägga mina lagar i deras sinnen och inrista dem i deras hjärtan. Jag skall vara deras Gud, och de skall vara mitt folk.” När vi i tro träder in i himlens helgedom får vi förlåtelse för våra tidigare synder och kraft från Kristus att leva i lydnad, från honom som dog för oss och skriver lagen i våra hjärtan. Jesus räddar oss ”helt och fullt” från syndens straff och från dess makt (Heb. 7:25, FB).

`Varför är Jesus förbön så otroligt goda nyheter? Vilket hopp skulle vi ha utan evangeliet när vi står inför lagen som rättfärdighetens måttstock?`