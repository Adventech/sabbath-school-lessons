---
title: Missionsnytt
date: 24/05/2024
---

#### Från barnarbetare till elev igen

MissionsnyTt FRÅN HELA VÄRLDEN  |  Sabbaten den 25 maj 2024

Wadud trodde att hans familj var trygg. Han var stolt över att barnen i familjen gick i skolan och fick en bra utbildning. Själv hade han aldrig fått möjlighet till det när han växte upp. Men så kom den hemska hamnexplosionen i Beirut som helt krossade ekonomin i hela landet. Människor förlorade allt, försäkringar hade de inte, regeringen tog inget ansvar för det som hände, och människor fick klara sig bäst de kunde.

Wadud blev arbetslös och drog på sig skulder för sjukvård då han har två barn som är handikappade. Vad skulle han göra? Det fanns bara en lösning – att låta Bakr, hans tonåriga son, arbeta i stenbrottet nära familjehemmet. Det var den enda möjliga inkomstkällan för familjen.

Bakr förlorade all tro på att han skulle kunna göra klart sin utbildning. Han gav upp drömmen han hade för sin egen framtid – nu handlade det bara om att arbeta och hjälpa familjen att överleva!

I byn som familjen flyttat till var ingen av skolorna i gång. Utbildnings-

ministeriet hade korruptionsproblem, och även när det fanns pengar fick lärarna ingen lön. Det var bara en skola som var öppen – en skola med ca 1 300 elever. Wadud fick höra att en organisation som kallades för ADRA hade ordnat så att lärarna där skulle få sina löner, och inga pengar skulle gå genom utbildningsministeriet!

Wadud tyckte synd om sin son som ofta kom hem med stora valkar i händerna från det tunga och hårda arbetet i stenbrottet. Enligt de föräldrar han pratade med som hade elever på skolan verkade allt fungera fint där. Lärarna var nöjda och energiska över att få undervisa och få lön. Det pågick flera projekt kring bevarande av miljön, och barnen fick mat i skolan. De fick till och med ta med sig överbliven mat hem till sina familjer.

Ett av de svåraste problemen för Wadud var att få mat för dagen åt sin familj. Genom ADRA-projektet hade flera föräldrar blivit kopplade till andra givare som hjälpte dem med arbete eller matstöd och tillgång till rent vatten. Wadud beslöt sig för att ta sin unga tonårsson från arbetet så att han kunde återvända till skolan.

När man träffar Bakr idag är han så glad. Han älskar sina studier och har fått tillbaka sin tro på en ljusare framtid. Varje dag får han och syskonen äta sig mätta på skolan, och de kan också ta med sig mat hem om det blir mat över.

Wadud har själv fått arbete som städare på skolan och kan också på så sätt dra in lite inkomst till familjen. Hans tacksamhet till ADRA är enorm. ”ADRA har gett oss vår värdighet tillbaka”, säger han. ”Min tacksamhet är så stor och mina barns framtid är ljusare tack vare det arbete som ADRA utfört”.

Att se människor där de befinner sig, se vilka behov de har, hur vi kan hjälpa dem att få tillbaka sin värdighet och hoppet om en ljusare framtid är någonting som ADRA arbetar med varje dag.