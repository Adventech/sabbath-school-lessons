---
title: 'Odjurets identitet, del 1'
date: 11/06/2024
---

`Läs Upp. 13:1, 2. Varifrån kommer detta odjur och vem ger det auktoritet?`

I Uppenbarelseboken identifieras draken primärt som Satan. I Upp. 12:3–5 står det att draken försökte förgöra kvinnans ”barn när hon födde det”, som senare ”rycktes upp till Gud och hans tron”. Genom det hedniska Rom försökte djävulen förgöra Kristus (se Matt. 2:16–18). Guds och människans ärkefiende arbetar genom politiska och religiösa institutioner för att uppnå sina syften.

Om detta vilddjur sägs det: ”draken gav det sin kraft och sin tron och stor makt” (Upp. 13:2). Denna profetia uppfylldes till punkt och pricka hundratals år senare, när den romerske kejsaren Konstantin flyttade sin huvudstad från Rom till det som kom att kallas Konstantinopel, i dagens Turkiet. Detta lämnade ett maktvakuum vid kejsarnas tidigare tron, i staden Rom. Det hedniska Rom gav alltså odjuret dess tron, eller huvudstad.

Isaac Backus konstaterade: ”Genom att flytta imperiets huvudsäte till Konstantinopel, ... banade Konstantin väg för Roms biskop att upphöja sig över alla människor på jorden och över himlens Gud” (The Infinite Importance of the Obedience of Faith, and of Separation from the World, s. 16 (citerad i Le Roy Edwin Froom, The Prophetic Faith of Our Fathers 3, s. 213). Enligt Thomas Hobbes är ”påvedömet inget annat än det avlidna romerska rikets spöke, som sitter krönt på dennes grav” (Leviathan [New York: Oxford University Press, 1996], s. 386). En noggrann analys visar att havsodjuret i Uppenbarelseboken 13 är en avfällig religiös makt som stiger upp ur Rom och blir ett världsvitt system av tillbedjan (Upp. 13:3, 4). Detta odjur är inte en person; det är en religiös organisation som har ersatt sanningen i Guds ord med mänskliga påbud.

`Läs Upp. 13:1, 6. Vilket nyckelord används för att identifiera odjuret?`

Bibeln definierar hädelse i Joh. 10:33 och Luk. 5:21 med två exempel: 1) en människa som låtsas vara eller gör anspråk på att vara Gud, och 2) en människa som gör anspråk på att ha makt att förlåta synder. Dessa anklagelser var orättvisa eftersom Jesus verkligen är Gud och därför har rätt att förlåta synder. När den kristna kyrkan i Rom blev en allt större maktfaktor utformade den två utmärkande läror som Bibeln kallar hädelse: påståendena att dess präster har makt att förlåta synder och att påven har Guds befogenheter på jorden.