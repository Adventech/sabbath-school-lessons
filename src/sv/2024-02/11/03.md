---
title: 'Krisen som kommer'
date: 10/06/2024
---

Profetian om odjurets märke i Uppenbarelseboken 13 berättar om det våldsammaste och allra värsta skedet i Satans krig mot Gud. Ända sedan Jesus dog på korset har fienden vetat att han är besegrad, men han är fast besluten att dra med sig så många som möjligt i sitt nederlag. Hans främsta strategi i denna kamp är bedrägeri. När bedrägeri inte fungerar tar han till våld. Han står ytterst bakom påbudet att alla som vägrar att tillbe odjuret eller ta emot dess märke ska dödas.

Religiös förföljelse är naturligtvis inget nytt. Det har funnits ända sedan Kain dödade Abel för att han lydde Guds befallning. Jesus sa att det till och med skulle hända bland de troende.

`Läs Joh. 16:2; Matt. 10:22; 2 Tim. 3:12 och 1 Pet. 4:12. Vad upplevde den nytestamentliga församlingen, och hur kan det tillämpas på Kristus församling i sista tiden?`

Genom hela den kristna historien var förföljelse vanligt förekommande. Det hände i det hedniska Rom men var särskilt tydligt i den medeltida kyrkans brutala förföljelse av bibeltroende kristna. Odjurets märke är bara den sista länken i denna djävulska kedja. Liksom tidigare förföljelser är den utformad för att tvinga alla att foga sig efter en viss samling trosuppfattningar och ett godkänt gudstjänstsystem.

Profetian visar att förföljelsen kommer att börja med ekonomiska sanktioner: ingen får köpa eller sälja om de inte har märket. Den som vägrar att ta emot märket kommer så småningom att dömas till döden (Upp. 13:15, 17).

Djävulen förbereder redan bekännande kristna för att ta emot odjurets märke när det slutliga testet kommer genom att uppmuntra dem att göra kompromisser i sina liv. När det verkar som om hela världen följer odjuret i vördnadsfull beundran (Upp. 13:3), ändras plötsligt scenen och den profetiska kameran fokuserar på Guds folk. Upp. 14:12 ger oss denna bild. Här är de ”som bevarar Guds bud och tron på Jesus.” Guds folk lever sina liv i gudfruktig lydnad. I kraft av hans nåd står de stadigt när allt runt omkring dem vacklar. Medan världen följer odjuret, ”följer [de] Lammet vart det än går” (Upp. 14:4). Genom Kristus kraft triumferar de över ondskans makter som rustat sig till strid mot dem.

Som vi såg i studium 9 handlar konflikten mellan gott och ont om tillbedjan. Odjuret använder bedrägeri och, när det inte fungerar, våld och tvång.

`Hur lätt låter du, om alls, ekonomiska överväganden äventyra ditt sabbatsfirande?`