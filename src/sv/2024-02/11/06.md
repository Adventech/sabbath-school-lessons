---
title: 'Odjuret från jorden'
date: 13/06/2024
---

`Läs Upp. 13:11–18. Hur skiljer sig det andra odjuret från det första odjuret i Uppenbarelseboken 13?`

Det första odjuret steg upp ur havet; det andra odjuret stiger ”upp ur jorden” (Upp. 13:11). Havet representerar ”länder och människo-massor och folk och språk” (Upp. 17:15). Jorden representerar alltså ett glesbefolkat område i världen. Det andra odjuret uppstår mot slutet av den profetiska period under vilken det första odjuret härskar (Upp. 13:5). Det vill säga, det framträder omkring år 1798 e.Kr.

USA passar perfekt in på denna beskrivning. Landet förklarade sig självständigt 1776, införde sin författning 1789 och erkändes som en världsmakt i slutet av 1800-talet.

Johannes fortsätter: ”Det hade två horn som liknade ett lamms och det talade som en drake” (Upp. 13:11). I Bibelns profetior symboliserar hornen makt. Till skillnad från det första odjuret har detta odjur inga kronor på sina horn, vilket tyder på att det inte är en monarki. De två hornen representerar de två primära styrande principerna som ligger till grund för USA:s makt och framgång – politisk och religiös frihet.

`Läs Upp. 13:11, 12. Vilken förändring ser du i odjuret, och hur talar det?`

Denna milda, lammlika nation talar i slutändan som en drake. Den utövar ”det första odjurets hela makt” (Upp. 13:12) och överger sina principer om religionsfrihet, vilket ”får jorden och dess invånare att tillbe det första odjuret” (Upp. 13:12). USA kommer att gå i bräschen för att kräva att alla på jorden tillber det första odjuret genom att erkänna påvedömets andliga och sekulära auktoritet. Enligt denna profetia kommer USA att skapa en bild av odjuret – en förening av kyrka och stat – och kommer att kräva att alla tillber denna bild.

Det fascinerande är att när USA först identifierades som detta odjur, var landet inte i närheten av den militära och ekonomiska koloss som det skulle bli och fortfarande är.

`Tänk på den politiska instabiliteten i Amerika idag. Hur kan det en dag leda till att denna profetia uppfylls?`