---
title: Studiehjälp
date: 14/06/2024
---

Att tillbe odjuret och dess bild anspelar på Daniel 3, där Shadrak, Meshak och Aved-Nego beordrades av Babylons kung att falla ned för en gyllene bildstod eller kastas i en brinnande ugn. Både i det forntida Babylon och det moderna Babylon är frågan tillbedjan aktuell. Sann tillbedjan kommer från ett sinne som undervisas av Guds ord, en själ som förvandlas av hans kärlek och ett hjärta som fylls av hans Ande. Då kommer vi inte att anpassa oss ”efter denna värld” utan leva i enlighet med Guds vilja, som finns i hans Ord. Det är vår enda trygghet!

”Gud tvingar aldrig någons vilja eller samvete. Men Satan försöker ständigt genom grymhet att tvinga till sig makten över dem som han inte kan förföra på något annat sätt. Fruktan och brutalitet är de medel som han använder för att få makt över samvetet och tillförsäkra sig äran. För att åstadkomma detta arbetar han genom både religiösa och världsliga myndigheter för att tvinga fram efterlevnad av mänskliga lagar som strider mot Guds lag” (Ellen White, Från mörker till ljus, s. 510, 511).

”För att kunna bestå provet måste de förstå Guds vilja som den framställs i Bibeln. De kan ära honom bara när de har en korrekt förståelse av hans väsen, hans regering och hans avsikter, och då de handlar i överensstämmelse därmed. Inga andra än de som har stärkt sina sinnen med Bibelns sanningar kan bestå i den sista stora striden” (Från mörker till ljus, s. 512)

”Men här på jorden kommer Gud att ha ett folk som håller fast vid Bibeln och endast Bibeln som norm för alla läror och som grunden för alla reformer. De lärdas uppfattning, falsk vetenskap och kyrkomötens trosbekännelser eller beslut är lika talrika och inbördes motstridande som de kyrkosamfund de representerar. Varken majoritetens röst eller alla dessa uppräknade tillsammans skulle betraktas som bevis för eller emot någon kristen troslära. Innan vi godkänner någon lära eller någon föreskrift skulle vi kräva ett tydligt: ’Så säger Herren’ ” (Från mörker till ljus, s. 513)

**Samtalsstart**

Vilken inställning hade Jesus själv till profetior?

Läs t.ex. Luk. 24:25–27. Vad kan vi lära oss av det?

**Förbön**

Be att Guds Ande ska ge oss en sund och stark tro på Bibeln och hjälpa oss att förstå vad som är sant och falskt i den tid vi lever.

**Samtalsfrågor**

`Hur kan vi leva i förväntan på att Kristus ska komma tillbaka och sprida detta hopp utan att bli alarmister?`

`Fördjupa dig mer i frågan om tillbedjan. Vad säger vårt dagliga liv, våra dagliga rutiner, om vem eller vad vi tillber?`

`Hur kan vi hjälpa oss själva och andra att möta framtiden med tillförsikt och inte med rädsla?`

`Vilken praktisk skillnad gör det i våra liv idag att förstå händelserna i sista tiden?`