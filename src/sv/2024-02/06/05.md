---
title: 'De två vittnena uppstår'
date: 08/05/2024
---

`Läs Upp. 11:11. Vad förutsäger denna text angående Guds ord?`

Mot slutet av den franska revolutionen skulle Guds ord, bildligt talat, väckas till liv igen. Det skulle bli en mäktig väckelse. Stor fruktan skulle drabba dem som såg att Guds ord åter igen blev Guds levande kraft till frälsning. I slutet av 1700-talet reste Gud upp män och kvinnor som var fast beslutna att föra evangeliet till jordens yttersta gränser. Bibelns budskap spreds snabbt av människor som till exempel William Carey, som reste till Indien och översatte Bibeln till dussintals indiska dialekter. Drivna av Bibelns kraft sändes missionärer ut över hela världen.

Det är ingen slump att dessa världsvida missionssatsningar startade efter den franska revolutionen. Guds ord är ett levande ord, och även om många ansåg att det var ”dött”, levde det fortfarande i de troendes hjärtan och skulle återuppstå med full kraft, så som Uppenbarelsebokens profetior förutsade. ”Voltaire, som inte var kristen, sa en gång skrytsamt: ’Jag är trött på att höra människor fortsätta att säga att tolv män grundade den kristna religionen. Jag ska visa att en man räcker för att omstörta den.’ 200 år har snart gått sedan hans död. Miljoner har tagit del i kampen mot Bibeln. Men den är långt ifrån att vara tillintetgjord. Där man på Voltaires tid fann ett hundratal exemplar av Bibeln finner man den nu i hundratusental. För att använda en av de första reformatorernas ord angående den kristna kyrkan: ’Bibeln är ett städ som har slitit ut många hammare’ ” (Ellen White, Från mörker till ljus, s. 250).

`Läs Ps. 119:89 och 111:7, 8. Vad säger dessa texter oss om Bibeln och varför vi kan lita på den?`

Guds ord kan angripas eller förtryckas, men det kommer aldrig att utplånas. Även många som kallar sig kristna undergräver dess auktoritet på olika sätt. De ifrågasätter delar av Bibeln eller betonar de mänskliga inslagen så mycket att den nästan förlorar sin gudomliga prägel och undergräver därmed Guds sanning.

Vi får aldrig, på något sätt, låta oss förföras av dessa angrepp på Guds ord. Det lever fortfarande idag, talar till människors hjärtan och blåser nytt liv i dem som är villiga att lyssna till Ordet och följa dess läror.

`Vilka specifika profetior talar till dig, personligen? Varför?`