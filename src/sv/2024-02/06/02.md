---
title: 'Två vittnen'
date: 05/05/2024
---

`Läs Upp. 11:3–6. Ange fem kännetecken för de två vittnena som du ser i dessa verser.`

I Sakarja 4 såg profeten två olivträd på var sin sida om ett gyllene lampställ. Det är samma bildspråk som vi hittar i Upp. 11. Sakarja får veta att de representerar ”de båda smorda som står inför hela världens herre” (Sak. 4:14). Olivträden ger olja till ljusstaken så att den fortsätter att lysa. Vi påminns om vad psalmisten skrev: ”Ditt ord är en lykta för min fot, ett ljus på min stig” (Ps. 119:105). Oljan representerar den heliga Anden (Sak. 4:2, 6). Johannes syn i Upp. 11 skildrar Guds ord som förkunnas i den heliga Andens kraft för att lysa upp världen.

Dessa två vittnen kan profetera och hindra regnet från att falla så länge de profeterar. De kan förvandla vatten till blod och slå jorden med plågor. På Guds ords befallning sa Elia att inget regn skulle falla över Israel, och som svar på hans bön kom det inget regn på tre och ett halvt år (se Jak. 5:17). Sedan bad han till Gud och det regnade igen efter att de falska Baalsprofeterna hade misslyckats med att göra slut på torkan (1 Kung. 17; 18). Genom Guds ord slog Moses egypterna med alla slags plågor, inklusive att förvandla vatten till blod, eftersom farao vägrade släppa Guds folk (2 Mos. 7).

De som försöker skada Bibeln kommer att förtäras av elden som kommer från deras mun. Gud säger: ”Eftersom de säger sådant gör jag nu mina ord i din mun till eld, och detta folk skall bli veden som förtärs” (Jer. 5:14). Guds ord uttalar en dom över alla som förkastar det. Hans ord är som eld i munnen.

I Joh. 5:39 förklarar Jesus att de gammaltestamentliga skrifterna vittnar om honom. Han säger också att evangeliet kommer att förkunnas och ”bli till ett vittnesbörd” för hela världen (Matt. 24:14). Tillsammans med Gamla testamentet är Nya testamentet grunden för detta vittnesbörd. I dessa två verser används ord som kommer från samma rot (martus) som ordet för ”vittne” i Upp. 11:3.

Vilka är dessa två vittnen? Med dessa bibelord i åtanke och de kännetecken som ges i Upp. 11, kan vi dra slutsatsen (om än inte dogmatiskt) att de två vittnena är Gamla och Nya testamentets skrifter, som förmedlar Guds ljus och sanning till världen.

`Många av dagens kristna tenderar att förringa Gamla testamentet. De kallar det irrelevant och onödigt eftersom vi har Nya testamentet. Vad är fel med den inställningen?`