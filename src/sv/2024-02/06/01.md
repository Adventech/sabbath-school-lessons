---
title: 'De två vittnena'
date: 04/05/2024
---

> <p>Nyckeltext</p>
> ”Gräset torkar, blomman vissnar, men vår Guds ord består i evighet” (Jes. 40:8).

### Veckans HuvudtexteR
Upp. 11:3–6; Sak. 4:14; Upp. 12:5, 6, 14, 15; Dan. 7:25; Jes. 54:17; Ps. 119:89; Upp. 11:15–18.

Under århundradenas lopp har Guds ord dissekerats, ifrågasatts och förkastats. Det har kedjats fast i kloster, bränts på offentliga torg och slitits i stycken. Dess anhängare har förlöjligats, hånats, fängslats och till och med lidit martyrdöden. Genom allt detta har Guds ord segrat.

Den medeltida kyrkan förföljde trogna, bibeltroende kristna. Men Guds ord lyste upp mörkret. Förtryck och förföljelse stoppade inte förkunnelsen av Guds ord. När den engelske bibelöversättaren William Tyndale ställdes inför rätta för sin tro fick han frågan vem som hjälpt honom mest med att sprida Guds ord. Han funderade på frågan och svarade sedan ”biskopen i Durham”. Domarna blev chockade.

Tyndale förklarade att biskopen vid ett tillfälle köpt ett antal exemplar av hans engelska bibelöversättning och offentligt bränt dem. Vad biskopen inte visste vid den tidpunkten var att han i hög grad hjälpte sanningens sak. Han hade köpt biblarna till ett mycket högre pris än vanligt. Med ett så stort inköp kunde Tyndale trycka många fler biblar än de som brändes. Sanningen som krossats till stoft har återuppstått om och om igen för att lysa i all sin glans.

Den här veckan utforskar vi en av de mest ondskefulla attackerna mot Bibeln och den kristna tron. Under den franska revolutionen flöt blodet på Frankrikes gator. Giljotinen ställdes upp på torget i Paris och tusentals människor slaktades. Ateism blev statsreligion. Men vittnesbördet från Guds ord kunde inte tystas.