---
title: Missionsnytt
date: 10/05/2024
---

#### ”Gud finns på riktigt”

MissionsnyTt FRÅN HELA VÄRLDEN  |  Sabbaten den 11 maj 2024

Idag är inte mutor nödvändiga för att bli antagen till en utbildning i Sonyas hemland Uzbekistan. Men livet var annorlunda på den tiden då Sonya ville studera vidare.

Sonya berättade för sin pappa om sin önskan att studera medicin på högskolan. Genast sa han: ”Jag kommer inte att betala någon muta.”

Sonya fyllde ändå i ansökningsformulären till högskolan och hoppades på det bästa. Men när hennes studentexamen närmade sig blev hon orolig. Hon visste att pappa inte skulle ändra sig. Han bad bara till Gud att han skulle hjälpa Sonya att utbilda sig till läkare. Sonyas mamma, som arbetade som lärare, bad också.

Sonya var inte säker på vad hon skulle tro. Sedan hon var barn hade hon gått i Adventkyrkan tillsammans med sina föräldrar. Men hon var själv inte övertygad om att Gud finns. Skulle det verkligen hjälpa att bara be och vänta?

Mamma hade ett förslag. ”Du måste förbereda dig för att skriva inträdesprovet, och vi ska fortsätta att be”, sa hon. Sonya började studera. Men datumet för provet hade inte satts.

Sonya tog studenten och fortsatte att studera för att skriva inträdesprovet. En månad gick. Två månader gick. Sonyas föräldrar bad medan hon studerade. Ingen ringde från högskolan med besked om datum för provet. Till slut, när höstterminen närmade sig, gick Sonya och hennes mamma till högskolan för att fråga. En vakt stoppade dem vid porten.

”Alla inträdesprov är över”, sa han. Sonya blev förvånad. Sedan blev hon upprörd. Hon hade lämnat in sin ansökan i tid. Men ingen hade ringt som utlovat för att meddela henne datum för provet. Mamma såg hur besviken Sonya blev.

”Har högskolan hunnit lämna ut resultaten från inträdesprovet?” frågade hon vakten.

”Ja”, svarade han. ”Där borta kan ni se listan över studenterna som har blivit antagna till nästa termin.”

Mamma och Sonya gick dit vakten hade pekat. Medan de läste listan såg Sonya plötsligt sitt namn.

”Titta!” utbrast hon. ”Jag har blivit antagen!” Av de många studenter som hade sökt hade hon antagits utan att behöva betala en muta eller ens skriva  inträdesprovet. Allt hennes tvivel om Gud försvann omedelbart. Innan terminen började gav Sonya sitt hjärta till Jesus och blev döpt.

Men det var inte slutet på historien. När föreläsningarna hade börjat frågade Sonyas kurskamrater hur mycket hon hade fått betala för att komma in på läkarlinjen på högskolan.

”Ingenting”, sa hon. ”Jag behövde inte ens skriva inträdesprovet.”

Förvånade frågade de: ”Hur blev du då elev här?”

”Jag har kontakter”, svarade hon.

Senare, när eleverna hade lärt känna varandra bättre, fick de veta att Sonyas kontakt var Gud. Flera av dem ville veta mer om hennes tro, och Sonya startade en bibelstudiegrupp. Tre klasskamrater gav sina hjärtan till Jesus och blev döpta.

Idag söker Sonya varje dag möjligheter att berätta om sin tro. ”Gud finns på riktigt”, säger hon.