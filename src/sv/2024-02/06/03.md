---
title: 'Profetiska tidsperioder'
date: 06/05/2024
---

`Jämför Upp. 11:3 och Upp. 12:5, 6, 14, 15 med Dan. 7:25. Vilka likheter ser du mellan dessa profetiska perioder?`

De två vittnena ”ska profetera i ettusen tvåhundrasextio dagar, klädda i säckväv’” (Upp. 11:3). Det är samma tidsperiod som de fyrtiotvå månader under vilka ”hedningarna” (de som motsätter sig Guds sanning) kommer att trampa den heliga staden under fötterna (Upp. 11:2). Guds fiender trampar Guds sanning under fötterna i 1 260 dagar (42 x 30 = 1 260, varje dag symboliserar ett år i apokalyptiska profetior), och Guds två vittnen, Gamla och Nya testamentet, profeterar mot dem under samma tidsperiod.

Som vi redan har sett (se söndagens studium i fjärde kapitlet i studiehäftet), säger Dan. 7:25 att det lilla hornet som skulle uppstå efter romarrikets  fall skulle förfölja Guds folk ”under en tid och två tider och en halv tid”. En ”tid” är ett år (360 dagar). Så tre och en halv tider är lika med 1 260 dagar.

Upp. 12:6, 13 talar om 1 260 dagar av förföljelse mot Guds folk. Upp. 12:14 talar om en tid, två tider och en halv tid. Upp. 13:5 talar om 42 månader. Både 42 månader och 1 260 dagar nämns i Upp. 11:2, 3. Alla dessa profetior beskriver olika aspekter av samma historiska tidsperiod.

När Bibelns auktoritet försummas tar andra (mänskliga) auktoriteter över istället. Detta leder ofta till förföljelse av dem som håller fast vid Guds ord, vilket skedde under påvedömets herravälde från 538 e.Kr. till 1798 e.Kr. när den medeltida kyrkan var försjunken i djupt andligt mörker. Människors påbud ersatte Guds bud. Mänskliga traditioner förmörkade evangeliets enkelhet. Den romerska kyrkan förenade sig med de sekulära makthavarna för att utvidga sin makt över hela Europa.

Under dessa 1 260 år var Guds ord – hans två vittnen – klädda i säckväv. Deras sanningar doldes under en väldig uppsjö av traditioner och ritualer. Dessa två vittnen profeterade ändå. Bibeln talade ändå. Trots detta andliga mörker bevarades Guds ord. Det fanns de som värnade om det och levde efter dess föreskrifter. Men jämfört med de stora massorna i Europa var de få. Valdenserna, Jan Hus, Hieronymus, Martin Luther, Ulrich Zwingli, Jean Calvin, John och Charles Wesley och många andra reformatorer var trogna Guds ord så som de förstod det.

`Vilka är några av de läror som många kristna har idag, men som bygger på tradition och inte på Guds ord?`