---
title: 'Vår överstepräst'
date: 04/04/2024
---

Det som Jesus gjorde för oss på korset gör att han också kan gå i förbön för oss i himlen. Vår uppståndne Herre är vår store överstepräst som ger oss allt vi behöver för att bli frälsta och leva i Guds rike för evigt.

`Läs Heb. 4:15, 16 och 7:25. Hur kan dessa verser ge oss trygghet i en värld av frestelser, lidande, sjukdom och död?`

Texten säger att han ”har varit frestad i allt liksom vi fast utan synd” (Heb. 4:15, FB). Och den tillägger: ”Låt oss därför frimodigt” – det vill säga med tillförsikt – ”träda fram till nådens tron för att få förbarmande och nåd i den stund då vi behöver hjälp” (Heb. 4:16, FB).

Enkelt uttryckt: Jesus ställer fram oss inför universum klädda i hans rättfärdighet, frälsta genom hans död och återlösta genom hans blod. Allt vi borde ha varit var han. I Kristus finns det ingen fördömelse för våra tidigare synder. I Kristus är vår skuld borta, och genom hans mäktiga förbön är syndens grepp om våra liv brutet. Kedjorna som binder oss är lösta och vi är fria.

`Läs Joh. 17:24–26. Vad är Kristus brinnande längtan i den stora striden mellan gott och ont?`

”När det stora offret var fullbordat for Kristus upp i höjden. Men han ville inte ta emot änglarnas tillbedjan förrän han hade bett: ’Jag vill att där jag är, där ska också de som du har gett mig vara med mig.’ Då kom svaret tillbaka från Faderns tron med outsäglig kärlek och kraft: ’Alla Guds änglar ska tillbe honom’ (Joh. 17:24; Heb. 1:6). Jesus var utan fläck. Hans förödmjukelse var slut, hans offer full-bordat och han fick ett namn som är över alla namn” (Ellen White, Från mörker till ljus, s. 435, 436). Jesus vill mer än något annat att vi ska vara med honom i himlen. Hans hjärtas längtan och orsaken till hans död och förbön är att rädda oss. Har du ett specifikt behov i ditt liv? Berätta det för Jesus. Där det finns sorg, ger han tröst. Där det finns rädsla, ger han frid. Där det finns skuld, ger han förlåtelse. Där det finns svaghet, ger han styrka.

`Varför tror du att Kristus offrade sig själv för oss? Vad gör oss så värdefulla för honom?`