---
title: 'Strid i himlen'
date: 31/03/2024
---

`Läs Upp. 12:7–9. Vad avslöjar detta avsnitt om den frihet som råder i himlen och om ondskans ursprung? När Lucifer gjorde uppror, på vilket sätt kunde Gud ha reagerat?`

Dessa verser beskriver en kosmisk konflikt mellan gott och ont. Satan och hans änglar stred mot Kristus och kastades så småningom ut ur himlen. Det framstår som ytterst märkligt att ett krig skulle bryta ut på en så fullkomlig plats som himlen. Varför hände det? Skapade en kärleksfull Gud en demonisk ängel som startade detta krig? Fanns det någon allvarlig defekt i denna ängel som fick honom att göra uppror? Bibeln förklarar tydligt ondskans ursprung. Den drar undan ridån i denna konflikt mellan gott och ont.

`Jämför Hes. 28:12–15 och Jes. 14:12–14. Vad försiggick i huvudet på denna änglavarelse som kallades ”lysande stjärna”, ”strålande stjärna” (FB) eller ”morgonstjärna” (nuB) och som ledde till att han gjorde uppror?`

Gud skapade inte en djävul. Han skapade en strålande vacker varelse som har kommit att kallas Lucifer (efter den latinsk översättningen av hebreiskans helel, ”morgonstjärna”, i Jes. 14:12). Denna änglavarelse skapades fullkomlig. I hans fullkomlighet ingick fri vilja – en grundläggande princip i Guds regering som drivs av kär-lek, inte av tvång. Synden hade sitt ursprung hos Lucifer i själva himlen. Det finns ingen logisk förklaring till varför denna fullkomliga ängel tillät stolthet och avundsjuka att slå rot i sitt hjärta och utvecklas till ett uppror mot sin skapare.

Lucifer, en skapad varelse, ville ha den tillbedjan som bara till-hörde Skaparen. Han försökte tillskansa sig Guds tron genom att ifrågasätta Guds auktoritet. Hans uppror ledde till ett fullskaligt krig i himlen.

Även om Gud länge hade tålamod med Lucifer kunde han inte tillåta att han förstörde himlen med sitt uppror. ”De himmelska rådgivarna vädjade till Lucifer. Guds Son framhöll för honom Skaparens storhet, kärlek och rättfärdighet och hans lags helighet och oföränderliga natur. Den ordning som rådde i himlen hade Gud själv infört. Genom att vika av från den skulle Lucifer komma att vanära sin Skapare och dra fördärv över sig själv. Men varningen, som gavs i obeskrivlig kärlek och nåd, väckte endast en anda av motstånd” (Ellen White, Från mörker till ljus, s. 430).

`Vilka lärdomar kan du dra om Guds karaktär i hur han hanterade ondskan?`