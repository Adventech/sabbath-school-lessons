---
title: 'Jorden dras med'
date: 02/04/2024
---

När Gud skapade jorden skapade han den fullkomlig. Bibeln säger att han ”såg att allt som han hade gjort var mycket gott” (1 Mos. 1:31). Det fanns inget spår av synd eller ondska någonstans. Men han gav Adam och Eva samma valfrihet som han hade gett Lucifer. Han ville inte ha robotar på jorden lika lite som han ville ha robotar i himlen.

Faktum är att han gjorde allt för att tydliggöra denna frihet. Han planterade ett träd i trädgården och kallade det för trädet som ger kunskap om gott och ont. Han var noga med att berätta för dem om det, eftersom han ville försäkra sig om att de visste att de hade ett val.

Satan kom till trädet, och då Eva uppehöll sig vid det sa han till henne: ”Ni kommer visst inte att dö. Men Gud vet att den dag ni äter av frukten öppnas era ögon, och ni blir som gudar med kunskap om gott och ont” (1 Mos. 3:4, 5). Om du äter av detta träd kommer du att uppnå en ny tillvaro. Det kommer att bli spännande. Du kommer att få en upplevelse som du aldrig tidigare haft. Eva, Gud undanhåller något från dig. Här, ta den förbjudna frukten och ät den.

När Eva, och senare Adam, fattade beslutet öppnade de en dörr som Gud hade velat hålla stängd för alltid. Det var dörren till synd, dörren till lidande, hjärtesorg, sjukdom och död.

`Läs 1 Mos. 3:1–3 och jämför med Rom. 3:23 och Rom. 5:12. Vad har dessa texter gemensamt? Beskriv syndens slutliga resultat som drabbar hela människosläktet.`

I grund och botten är synd uppror mot Gud. Den leder till att vi skiljs från Gud. Eftersom Gud är livets källa dör vi när vi skiljs från honom. Det medför också oro, ångest, besvär och sjukdom. Lidandet i vår värld är i slutändan resultatet av att vi lever på en planet som är förstörd av synden. Detta betyder definitivt inte att vi har syndat varje gång vi lider eller blir sjuka. Det betyder dock att var och en av oss påverkas av att leva på en planet som är förstörd av synd.

`Läs 1 Mos. 3:15; 3 Mos. 5:5, 6 och Joh. 1:29. Vilket löfte gav Gud Adam och Eva i lustgården efter att de hade syndat, och hur skulle det löftet ge dem hopp trots deras skuld och förtvivlan? Vilken tjänst inrättade han i Eden som skulle vägleda dem framåt genom århundradena fram till lösningen på syndens problem?`