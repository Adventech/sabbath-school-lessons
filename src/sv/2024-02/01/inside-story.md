---
title: Missionsnytt
date: 05/04/2024
---

#### Ett hjärta för mission

MissionsnyTt FRÅN HELA VÄRLDEN  |  Sabbaten den 6 april 2024

När Artyom var ungefär fem år gammal följde han med sin pappa och farmor till Adventkyrkan i Uzbekistan några gånger. Men sedan skilde sig Artyoms föräldrar. Artyom bodde hos sin mamma, och hon förbjöd honom att gå i kyrkan.

Artyom satte aldrig sin fot i en adventkyrka igen förrän han var 17 år gammal. Och han gick dit för att hans pappa sa att nu var han vuxen och behövde bli döpt. Artyom studerade Bibeln, och två år senare gav han sitt hjärta till Jesus och blev döpt. Han älskade Gud av hela sitt hjärta, och hans uppgift i församlingen var att sköta ljudutrustningen.

Under tiden hade Artyoms mamma gift om sig. Artyom bodde hos henne och sin styvfar.

En torsdag planerade Artyom att gå till kyrkan för att hjälpa till där under en musikövning. Hans mamma var inte hemma, och hans styvfar förbjöd honom att gå dit.

”Du har ett val”, sa Artyoms styvfar. ”Antingen slutar du gå till kyrkan. Eller så kan du gå dit – och ta med dig dina tillhörigheter och lämna det här huset för alltid.”

Artyom packade sina saker och gick hem till sin pappa och farmor. Han grät när han kom dit, och de välkomnade honom att bo hos dem.

Artyom kom närmare Gud när han bad och läste Bibeln. Han blev särskilt rörd när han läste löftet som Jesus gav i Markus 10:29–30. Artyom själv hade lämnat allt. Men Jesus lovade honom ett hem och evigt liv.

Men friden som Artyom åtnjöt hemma hos pappa och farmor krossades när pappa slutade gå i kyrkan och började dricka. En sabbat bad pappa Artyom om hjälp med jobbet. Pappa tillverkade möbler hemma.

”Vi kan väl göra det en annan dag”, sa Artyom. Då blev pappa arg och beordrade tonåringen ut ur huset. Artyom hade ingenstans att ta vägen. Lyckligtvis fick han bo i adventkyrkan.

Några månader senare dog pappa, och Artyom flyttade tillbaka till sin farmor. Hela tiden hade han fortsatt att be och läsa Bibeln som han nu kunde väl. Då hade en adventistvän ett förslag.

”Jag tycker att vi ska be att Gud låter dig träffa någon som vill studera Bibeln”, sa han.

De två började be. En månad gick. Två månader och tre månader gick. Artyom märkte att det ofta kom besökare till kyrkan. Han frågade dem om de ville studera Bibeln. Snart hade han bildat en liten grupp som träffades regelbundet.

Artyom hade hört talas om pionjärer inom rörelsen Global Mission som berättar om Jesus för människor inom sin egen kultur. En sådan pionjär ville han gärna bli. Först bad han om att bli pionjär inom Global Mission. Sedan gick han till församlingspastorn för att fråga hur man blir pionjär.

Men innan Artyom hann öppna munnen sa pastorn: ”Vi vill erbjuda dig att bli pionjär inom Global Mission.”

Artyom blev förvånad! Pastorn hade svarat på hans fråga innan han ens hade ställt den. Idag är Artyom 22 år gammal. Hans största önskan är att hjälpa många människor att lära känna Jesus och se fram emot hans återkomst.