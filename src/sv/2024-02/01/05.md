---
title: 'Kärleken finner en utväg'
date: 03/04/2024
---

Adam och Eva har syndat, och Gud har sagt till dem att de måste lämna sin trädgård. Från och med nu kommer de att få utstå möda och lidande. Kommer de att behöva lida och slutligen dö utan hopp? Är döden slutet på allt?

Det var vid denna tidpunkt som Gud gav dem det löfte som finns nedtecknat i 1 Mos. 3:15: Han såg Satan, ormen, rakt i ögonen och sa: ”Jag ska sätta fiendskap mellan dig och kvinnan och mellan din avkomma och hennes. Han kommer att krossa ditt huvud, och du kommer att hugga honom i hälen” (nuB). De kanske inte förstod exakt vad detta innebar i det ögonblicket, men de visste att det åter igen fanns hopp. På något sätt skulle deras frälsning komma genom ”kvinnans avkomma”.

”Kvinnans avkomma” är naturligtvis Jesus Kristus (Gal 3:16). På korset högg Satan honom i hälen. Men Jesus seger är vår garanti för att ormens huvud en dag ska krossas, och att den dörr till lidande och död som Adam och Eva öppnade en dag kommer att stängas.

`Läs Heb. 2:9; Gal. 3:13 och 2 Kor. 5:21. Vad säger dessa verser om den enorma vidden hos Kristus offer på korset?`

Undrar du ibland om Gud verkligen älskar dig? Se på korset. Se på törnekronan. Se på spikarna i hans händer och fötter. Med varje blodsdroppe som Jesus utgöt på Golgota säger Gud: ”Jag älskar dig.” Jag vill inte vara i himlen utan dig. Ja, du har syndat. Du har sålt dig själv i fiendens hand. Ja, i dig själv är du ovärdig det eviga livet. Men jag har betalat lösensumman för att få dig tillbaka. När du ser på korset behöver du aldrig mer undra om du är älskad.

Bibeln talar om en Jesus som kom till världen, som upplevde hjärtesorg, besvikelse och smärta på samma sätt som hela mänskligheten. Den berättar om en Kristus som mötte samma frestelser som vi möter – en Kristus som besegrade ondskans härskare och makter både i sitt liv och genom sin död på korset – allt för var och en av  oss, personligen.

Begrunda att Jesus, den som skapade universum (se Joh. 1:3), steg ner från himlen och kom inte bara in i den här fallna världen utan led också i den på ett sätt som ingen av oss någonsin kommer att göra  (se Jes. 53:1–5). Och han gjorde det för att han älskade oss, var och en av oss. Vilken stark orsak till hopp!

`Hur besvarade Kristus Satans anklagelser på korset? I ljuset av den stora striden mellan gott och ont, vad åstadkom hans död?`