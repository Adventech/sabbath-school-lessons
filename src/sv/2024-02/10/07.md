---
title: Studiehjälp
date: 07/06/2024
---

Lee Strobels nya bok Finns det en himmel? bygger på idén att de döda förblir vid liv i någon form av medveten existens efter döden. ”Nära döden-upplevelser” (NDU) utgör en del av ”bevisföringen”. Ett exempel: ”En annan flicka, som hade en NDU under en hjärtoperation, sa att hon träffat sin bror i livet efter detta – vilket förvånade henne eftersom hon inte hade någon bror. När hon senare återhämtade sig och berättade för sin far, avslöjade han för henne för första gången att hon faktiskt hade en bror, men att han hade dött innan hon föddes” (Lee Strobel, The Case for Heaven [Grand Rapids, MI: Zondervan Books, 2021], s. 69. Boken finns även på svenska under namnet Finns det en himmel?). Strobel har dock problem med att få ihop idén om ett omedelbart liv efter detta med Bibelns tydliga lära att det är först när Kristus återvänder som de kristna får sin slutliga belöning.Vi har blivit varnade: ”Många kommer att ställas ansikte mot ansikte med onda andar som utger sig för att vara älskade anhöriga och vänner, och dessa andar kommer att framföra de farligaste villoläror. Dessa besökare påverkar våra ömmaste känslor och de kommer att göra under för att bevisa sina påståenden. Vi måste vara beredda på att stå emot dem med den bibliska sanningen att de döda inte vet något, och att de som på detta sätt träder fram är onda andar.

Alldeles framför oss ligger ’prövningens stund som ska komma över hela världen för att pröva jordens invånare’ (Upp. 3:10). Alla som inte har byggt sin tro på Guds ord kommer att bli vilseledda och övervunna. Bibeln säger om Satan att ’med ondskans alla konster bedrar han dem’ (2 Tess. 2:10) för att behärska människorna. Hans bedrägerier kommer ständigt att öka. Men han når sitt mål bara om människor frivilligt ger efter för hans frestelser. De som allvarligt söker lära känna sanningen, och som strävar efter att rena sina sinnen genom lydnad och på det sättet gör vad de kan för att förbereda sig för striden, kommer att finna ett säkert skydd i Guds sanning. Frälsarens löfte är: ’Eftersom du har bevarat mitt bud om uthållighet ska jag bevara dig och rädda dig’ (Upp. 3:10). Han skulle hellre sända alla änglar som finns i himlen för att skydda sitt folk än att låta någon som litar på honom övervinnas av Satan” (Ellen White, Från mörker till ljus, s. 481).

**Samtalsstart**

Vad har ni hört om eller upplevt av spiritism där ni bor?

**Förbön**

Be att ni ska bli bevarade från olika sataniska förvillelser nu innan Jesus kommer.

**Samtalsfrågor**

`Vilka skickliga spiritistiska influenser kan Satan använda för att påverka sinnet? Vilken roll spelar massmedia?`

`Hur skulle du berätta om din tro för en vän som just har förlorat en anhörig och som trodde att denna person var i himlen? Vad är lämpligt att säga, och vad är inte lämpligt?`