---
title: 'Spiritism i den sista tiden, del 2'
date: 06/06/2024
---

Vårt hopp om frälsning grundas i Kristus. Hans blodbesudlade händer vädjar till oss att ta emot det offer som han så frikostigt har försett oss med till ett oändligt pris. Snart kommer Kristus att återvända för att hämta sina egna. Tit. 2:13 kallar Kristus andra ankomst för ”vårt saliga hopp”. Satans mål är att förstöra detta hopp. Han kommer att utföra mirakel, tecken och under, allt som kan leda människor bort från Bibelns sanning och frälsningen i Kristus.

”Här behövs uthållighet hos de heliga, hos dem som bevarar Guds bud och tron på Jesus” (Upp. 14:12). I den slutliga kampen kommer Satan att göra allt han kan för att hindra människor från att antingen hålla ”Guds bud” eller ha ”tron på Jesus”, eller båda. Därför måste vi vara försiktiga med all undervisning som kan leda oss bort från något av dessa två kännetecken för de överlevande, även om det åtföljs av tecken, under och mirakler.

`Läs Matt. 24:23–27; 2 Kor. 11:13, 14 och 2 Thess. 2:9–12. Vad säger dessa texter oss om Satans bedrägliga makt och sätt att arbeta?`

I tidens sista ögonblick kommer Satan att genomföra sitt slutgiltiga bedrägeri: ”Fruktansvärda skådespel av övernaturligt slag kommer snart att visa sig på himlen som bevis för onda andars makt att göra underverk. Onda andar kommer att gå ut till kungarna på jorden och till hela världens befolkning för att bedra dem. De onda andarna försöker energiskt övertala människorna att förena sig med Satan i hans sista kamp mot himlens regering. Därigenom blir både regeringar och folk bedragna. Människor kommer att påstå sig vara Kristus själv och göra anspråk på den ära och tillbedjan som tillhör världens Frälsare. De kommer att utföra häpnadsväckande underverk och bota människor. De kommer också att påstå att de har uppenbarelser från himlen, men dessa motsäger Bibelns undervisning.

Som kronan på verket i detta stora, bedrägliga drama kommer Satan att framställa sig som Kristus. Församlingen har länge bekänt att vid Kristus återkomst ska deras hopp förverkligas. Nu kommer den store bedragaren att få det att se ut som om Kristus har kommit. På olika platser på jorden kommer Satan att uppträda och visa sig som ett majestätiskt väsen med bländande skönhet som liknar den beskrivning av Guds Son som Johannes ger i Upp. 1:13–15” (Ellen White, Från mörker till ljus, s. 536).

`Varför är det så viktigt att förstå sanningen om hur Jesus kommer tillbaka, och om de dödas tillstånd, för att inte bli lurad?`