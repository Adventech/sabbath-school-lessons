---
title: 'Döden i Gamla testamentet'
date: 03/06/2024
---

`Läs Ps. 6:6; 115:17; 1 Kung. 2:10; 11:43 och 14:20. Vad lär dessa verser oss om de dödas tillstånd?`

Gamla testamentet lär inte att själen är odödlig. Det lär inte heller att de troende efter döden svävar iväg till himlens salighet för evigt, eller att de otrogna efter döden far ner till helvetet, där de brinner för evigt. Det lär att döden är en sömn. I Första Kungaboken används uttrycket ”de gick till vila [sov] hos sina fäder” för att beskriva patriarkernas död. Psaltaren kallar det att ”somna in i döden” (Ps. 13:4; jfr Ps. 90:5). Med hänvisning till döden talar Job om att inte vakna upp ur sömnen (Job 14:12). Psalmisten tillägger: ”Frikänd skall jag se ditt ansikte och mättas av din åsyn när jag vaknar” (Ps. 17:15).

När den assyriska armén besegrades och tillintetgjordes sägs det om de döda soldaterna att de har ”somnat för gott” (Ps. 76:6, nuB). Idén om att de döda är kroppslösa andar som svävar omkring för att kommunicera med de levande är inte alls ett bibliskt koncept utan ren hedendom.

Att inte förstå sanningen om döden innebär att vi är öppna för Satans bedrägerier. ”Många kommer att ställas ansikte mot ansikte med onda andar som utger sig för att vara älskade anhöriga och vänner, och dessa andar kommer att framföra de farligaste villoläror. Dessa besökare påverkar våra ömmaste känslor och de kommer att göra under för att bevisa sina påståenden. Vi måste vara beredda på att stå emot dem med den bibliska sanningen att de döda inte vet något, och att de som på detta sätt träder fram är onda andar” (Ellen White, Från mörker till ljus, s. 481).

`Läs Dan. 12:2 och Job 19:25, 26. Vilka aspekter om de dödas tillstånd läggs till i dessa verser?`

Döden är en rofylld sömn fram till uppståndelsen. Det finns inga kroppslösa andar som svävar omkring och kommunicerar med de levande. Även om hedningarna trodde på en andevärld, förstod israe-literna att döden var en sömn fram till uppståndelsens morgon.

Trots att vi sörjer de döda, tänk så här om dem som dör i Kristus: de sluter sina ögon i döden och sedan är nästa sak de upplever Jesus återkomst, oavsett hur lång tid det tar tills Jesus återvänder. Deras första tanke vid uppståndelsen är kanske: Oj!! Jesus kom verkligen snart tillbaka trots allt!