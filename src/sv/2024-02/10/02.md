---
title: 'Spiritismens dödliga konsekvenser'
date: 02/06/2024
---

Den felaktiga idén att döden egentligen bara är början på ett nytt skede i livet bygger på föreställningen om att själen är odödlig till sin natur. Denna hedniska idé infiltrerade kyrkan tidigt, i takt med att den avlägsnade sig från sin bibliska grund i ett försök att göra sin tro begriplig för den bredare romerska världen: ”Läran om själens odödlighet var en av de falska läror som den romerska kyrkan lånade från hedendomen och införlivade i den kristna religionen” (Ellen White, Från mörker till ljus, s. 473).

`”Var inte rädda för dem som kan döda kroppen men inte kan döda själen. Frukta i stället honom som kan förgöra både själ och kropp i helvetet” (Matt. 10:28). Vad säger denna vers oss om själens påstådda odödlighet?`

Herren förbjöd sitt folk att befatta sig med ockultism av något slag. De skulle inte låta någon finnas bland dem ”som rådfrågar de dödas andar eller spådomsandar och söker vägledning hos de avlidna” (5 Mos. 18:11). Sådana personer skulle stenas till döds (3 Mos. 20:27). Straffet verkar oerhört hårt, men det var utformat för att skydda Israel från att tillbe falska gudar.

Häxkonst är demoniskt. Den förför människor in i falsk tillbedjan och förfalskar en äkta relation med Gud, men den kan aldrig tillfredsställa hjärtats djupaste behov. Spiritismen är kärnan i Satans plan att snärja världen. Men genom sin nåd och kraft befriar Jesus dem som är fångna i ondskans kedjor.

`Läs Pred. 9:5; Job 7:7–9 och Jes. 8:19, 20. Vad lär oss dessa bibeltexter om döden och kommunikation med de döda?`

Föreställningen om att de döda kommer direkt till himlen när de dör är visserligen obiblisk. Men precis som söndagsfirandet har den funnits så länge och är så fast förankrad att det är mycket svårt för människor att släppa taget om den. Människor använder några få texter, tagna ur sitt sammanhang, för att försöka rättfärdiga sin tro. Men denna falska lära lämnar dem utan skydd mot de bedrägerier som Satan kan lura på dem, särskilt i den sista krisen.

`Vad har du för erfarenhet av att försöka förklara de dödas tillstånd för andra kristna? Vad, om något, har varit effektivt?`