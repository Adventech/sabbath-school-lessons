---
title: 'Döden i Nya testamentet'
date: 04/06/2024
---

`Läs Joh. 11:11–14, 21–25; 2 Tim. 1:10; 1 Kor. 15:51–54 och 1 Thess. 4:15–17. Hur stämmer författarnas beskrivning av döden i Nya testamentet överens med beskrivningen i Gamla testamentet?`

Både Gamla och Nya testamentet använder bildspråket att döden är en sömn. I Bibeln används ordet ”sömn” minst 53 gånger för att beskriva döden. Bibelns författare är överens om att medvetandet inte fortsätter i en odödlig själ som lämnar kroppen vid dödsögonblicket.

Nya testamentet lägger till ytterligare en dimension, en som redan antytts i Gamla testamentet: den härliga uppståndelsen vid Kristus återkomst.

Evangelierna betonar att det eviga livet bara finns i Kristus. Alla demoner i helvetet kan inte beröva de troende deras försäkran om evigt liv. Kristus besegrade döden på korset. Graven kan inte längre hålla kvar sina offer. Kristus uppståndelse är garantin för att alla troende en dag kommer att uppstå ur graven vid hans återkomst.

Se på Paulus ord: ”Ty om inga döda uppstår har heller inte Kristus uppstått. Men om Kristus inte har uppstått, då är er tro meningslös, och ni är ännu kvar i era synder. Då är också de som har avlidit i tron på Kristus förlorade” (1 Kor. 15:16–18). Hur kan man förstå dessa verser om de döda redan vid dödsögonblicket befinner sig i himlens salighet? Vad menar Paulus med att de ”är ... förlorade” om de i själva verket redan är i himlen?

Paulus poäng är snarare att Kristus uppståndelse är grunden för vår uppståndelse, och att utan uppståndelsen är ”er tro meningslös, och ni är ännu kvar i era synder”, och de döda ligger kvar i jorden, förlorade.

Dessa verser passar perfekt ihop med andra bibeltexter om vårt hopp om uppståndelsen vid Jesus återkomst, då vi kommer att få ”ett arv som inte kan förstöras, fläckas eller vissna och som väntar på er i himlen” (1 Pet. 1:4). Men om de döda redan är i himlen, varför talar Petrus då om ett arv som ”väntar på er i himlen”? Det är uppenbart att Nya testamentets troende ivrigt såg fram emot Jesus återkomst och de dödas uppståndelse. Det var detta hopp som inspirerade dem till trofasthet i livets prövningar.

`Varför är uppståndelsen ett så betydelsefullt hopp för den kristna tron? Tänk om vi hade korset men ingen uppståndelse. Vilket hopp skulle vi då ha? Varför är då uppståndelsen en så viktig del av vår tro?`