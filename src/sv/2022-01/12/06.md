---
title:  Låt oss vara tacksamma
date:  17/03/2022
---

Hebreerbrevet avslutar denna del genom att peka på att vårt rätta gensvar till Gud för allt det underbara han har gjort för oss är att visa tacksamhet genom att offra åt honom tillbörlig tillbedjan.

`Jämför Heb. 12:28 och 13:15, 16. Hur offrar vi en tillbörlig tillbedjan till Gud?`

I det gamla förbundets system var djuroffren folkets sätt att visa ånger och tacksamhet, men dessa offer var bara ett tecken på tacksamhet och ånger i tillbedjarens hjärta. I Psaltaren och hos profeterna visade Gud därför klart att det som verkligen behagade honom inte var offerdjurens blod utan tacksamhet, goda gärningar och rättfärdighet hos tillbedjarna (Ps. 50:7–23; Jes. 1:11–17).

Hebreerbrevet inbjuder oss därför att tillbe Gud i den himmelska helgedomen genom att offra lov, bekännelse, tacksägelse och goda gärningar, vilket är sann tillbedjan och gläder honom. Vi offrar dessa offer på jorden, men de tas emot som välbehagliga för Gud i himlen. I denna vädjan ingår alla de maningar författaren har gjort i hela brevet när det gäller bekännelsen till Jesus namn (Heb. 3:1; 4:14; 10:23) och hans maningar till goda gärningar (Heb. 6:10–12; 13:1, 2, 16).

Uppmaningen till läsarna att ”tjäna Gud så som han vill” (Heb. 12:28) antyder att de troende verkligen nu är en prästerlig nation som har fullkomnats och helgats genom Jesus offer (Heb. 10:10–14, 19–23). Detta uppfyller Guds ursprungliga syfte med Israel – att de skulle vara en prästerlig nation genom vilken han kunde förkunna de goda nyheterna om frälsning för världen (2 Mos. 19:4–6; 1 Pet. 2:9, 10; Upp. 1:6; 5:10).

Heb. 13:1–6 beskriver i praktiska termer vad det betyder att göra gott och dela med sig av vad vi har. Det innebär att visa broderlig kärlek, såsom Jesus gjorde det för oss (Heb. 2:11, 12). Det innebär att visa gästfrihet, besöka dem som sitter i fängelse eller har misshandlats (Heb. 13:3) och ta avstånd från otrohet i äktenskapet och begär.

`Varför är det viktigt att betrakta goda gärningar och givmildhet som en del av vår gudstjänst? Vad finns det samtidigt som kan förstöra våra andliga offer till Gud (Jes. 1:11–17)?`