---
title:  Ett rike som inte vacklar
date:  16/03/2022
---

Gud har meddelat att han ska skaka himlarna och jorden, vilket innebär att han ska förgöra fiendenationerna. Det finns dock någonting som inte ska skakas och som inte ska förgöras.

`Jämför Ps. 15:5 (nuB, FB); 16:8; 21:8 (nuB, FB); 62:3 (nuB, FB); 112:6 (FB);  och Heb. 12:27. Vad finns det som inte skakas?`

Bibeln säger att Gud ska skapa nya himlar och en ny jord (Jes. 65:17; Upp. 21:1–4), och vi ska uppstå och få en ny kropp (1 Thess. 4:13–17; Fil. 3:20). Alltså antyder ”skakning” av himlen och jorden att skapelsen renas och förnyas, inte att den utplånas fullständigt. Det som finns här ska skapas på nytt, och det är där de återlösta ska leva.

Det finns dock någonting som inte ska skakas. I det ingår de rättfärdiga. De ska inte skakas eftersom de förtröstar på Gud. Skaparen uppehåller dem och garanterar att de överlever.

Lägg märke till att i Hebreerbrevet förknippas beständighet och stabilitet med Jesus. Heb. 1:10–12 säger om Jesus: ”Du, Herre, lade i tidens början jordens grund, och himlarna är dina händers verk. De skall förgås, men du förblir. De skall alla nötas ut som en mantel, du skall rulla ihop dem som en klädnad, ja, som en mantel skall de bytas ut. Men du är densamme, dina år har inget slut.” Hebreerbrevet säger också att Jesus är präst för evigt (Heb. 7:3, 24) och så är också de återlöstas arv (Heb. 10:34). I den yttersta domen skakas inte de som är ”i Kristus” (Rom. 8:1).

Heb. 12:28 säger också att vi ”får ett rike som inte kan skakas.” Det är en hänvisning till Dan. 7:18: ”Därefter skall den Högstes heliga få riket och besitta det för evigt, ja, i evigheters evigheter.” Det är ett rike som ”aldrig någonsin skall gå under” (Dan. 2:44). Det riket tillhör Sonen, men han delar det med oss. Upp. 20:4 säger att tillsammans med honom ska vi döma de onda makter som har förföljt oss (1 Kor. 6:3).

`Känner du oro inför den sista tidens händelser? Läs då gärna de här texterna och kom ihåg att de gäller för dig: Rom. 8:1; 1 Joh. 1:9; 5:13; 3:19.`