---
title:  Himlen och jorden skakas
date:  15/03/2022
---

Efter att ha beskrivit högtidssamlingen i himlen manar författaren läsarna att de behöver vara uppmärksamma på Guds röst: ”En sista gång skall jag skaka inte bara jorden, utan också himlen” (Heb. 12:26). Han säger att även om Jesus har stigit upp på tronen i himlen är vår frälsning inte fullbordad. Vi behöver vara vaksamma eftersom en viktig händelse fortfarande återstår.

`Jämför Hag. 2:6–9, 20–23; Ps. 96:9, 10; 99:1, 2 och Heb. 12:26, 27. Vad är syftet med att Gud skakar himlarna och jorden? Vad betyder det?`

I Gamla testamentet var skakning av jorden en vanlig bild på Guds närvaro, när han visar sig för sitt folk. När Debora och Barak stred mot Sisera stred Gud från himlen för dem (Dom. 5:20). Det beskrivs som en kraftig jordbävning, att jorden och bergen skakades på grund av Guds närvaro (Dom. 5:4, 5). Denna bild finner vi i hela Gamla testamentet när Gud visar sig för att befria de förtryckta (Ps. 68:8, 9; 60:3, 4; 77:17, 18). En skakning kom alltså som en signal om Guds dom när han utövar sin auktoritet över jordens folk. Profeterna förutsade att detta skulle hända på Herrens dag (Jes. 13:13; 24:18–23).

För hebreerna syftar ”skakning” av himlen och jorden på att Guds fiender förintas. Det är vad Gud lovade vid Jesus tronbestigning. Gud sade till honom: ”Sätt dig på min högra sida, så skall jag lägga dina fiender som en pall under dina fötter” (Heb. 1:13). Jesus har därmed besegrat fienden (Heb. 2:14–16) och stigit upp på tronen (Heb. 1:5–14), men fienderna har ännu inte förintats (Heb. 10:11–14; 1 Kor. 15:23–25).

Men Gud ska förinta dessa fiender i framtiden när han ska skaka himlen och jorden. Det innebär förintelsen av de jordiska makter som förföljer Guds folk, och ännu viktigare: förintelsen av himmelska makter (Satan och hans änglar) som står bakom de jordiska makterna och har kontroll över dem.

`Vi har fått löftet att en dag ska rättvisan komma och den fortgående ondskan i vår värld förgöras. Varför är det ett så hoppfullt löfte för oss alla, särskilt för dem som direkt har lidit i ondskans händer?`