---
title:  Missionsnytt
date:  18/03/2022
---

#### Rina räddar många liv

Många tror att i Bangladesh, ett av världens mest befolkningstäta länder, föds det obegränsat med barn i varje familj. Sanningen är att det oftast föds högst två barn per familj i dagens Bangladesh. Detta beror bl.a. på att människor är mer medvetna om de enorma kostnader som är förknippade med att ha många barn, och färre barn dör eftersom sjukvården är bättre.

Förlossningarna sköts vanligtvis av traditionella barnmorskor som saknar utbildning. Myndigheterna har velat bli av med dessa ”kloka gummor” trots att sjukvården inte kan ta emot alla kvinnor som ska föda. ADRA valde i stället att utbilda barnmorskorna så att de skulle kunna ge bättre råd, förstå när graviditeten eller förlossningen riskerade en mors eller barns liv och hjälpa kvinnorna att komma till kliniken i tid vid behov. Enkla hjälpmedel skulle också underlätta barnmorskornas arbete, utrustning som de själva inte hade råd med.

Rina bor i Khulna-distriktet i södra Bangladesh. Området är mycket fattigt, främst för att orkaner och andra stormar ofta sveper in saltvatten i området och gör att jorden har för hög salthalt. Det gör det svårt att odla.

När ADRA började arbeta i området diskuterade de med byborna för att höra vilka behov som fanns. Man gjorde kartläggningar av vad som skulle kunna fungera – att anlägga fiskodlingar, lära sig sy eller andra praktiska kunskaper som människor också behövde och som man kunde ta betalt för. När Rina blev medlem i en av ADRA-grupperna blev hon mycket intresserad av att få utbildning som kunde hjälpa henne att bli en bättre barnmorska. Det var så tragiskt när hon förlorade ett barn eller dess mor!

Nu fick Rina lära sig hur hon kunde klara av normala graviditeter och förlossningar men också vad hon skulle vara observant på när det gällde komplikationer och att kunna ge rätt råd till modern innan det var för sent. En del av utbildningen handlade också om näringsriktig mat för både mamman och det nyfödda barnet.

Under covid-19-pandemin har Bangladesh stängts ner flera gånger. Det har inneburit att människor inte har kunnat förflytta sig från sina hem till någon annan by eller stad. Rina berättar om hur hon hade flera komplicerade förlossningar som hon gärna hade skickat till närmaste klinik. Men då mammorna inte fick förflytta sig blev hon tvungen att använda all sin kunskap för att klara livet på både kvinnorna och barnen.

”Tack vare utbildningen jag fick och genom Guds nåd har jag kunnat rädda flera barn och mammor som annars hade avlidit. Jag är så tacksam!” säger hon.

Idag är Rina en mycket populär barnmorska, och människor i hennes by litar på henne. Hon tjänar bra på att ge kloka och väldokumenterade råd, och hon är så glad att ADRA har hjälpt henne att rädda livet på så många med sin utbildning.

ADRA förändrar världen – ett liv i taget!