---
title:  Ni har kommit till Sions berg
date:  13/03/2022
---

`Läs Heb. 12:22–24. Vad beskrivs här?`

Hebreerbrevet bekräftar att vi har kommit till Sions berg och deltar i en stor hyllning. ”Nej, ni har kommit till Sions berg och den levande Gudens stad, det himmelska Jerusalem, och står inför mångtusende änglar” (Heb. 12:22). Vi har kommit dit genom tron på den person som är vår representant, Jesus. Bland dem som hyllar honom finner vi otaliga härar av änglar och Gud själv, och Jesus är centrumet för hyllningen. Vi kommer som en del av ”en festförsamling av alla förstfödda som har sitt namn i himlen” (Heb. 12:23). Våra namn finns skrivna i himlens böcker, där de som bekänner sig till Gud är uppräknade (2 Mos. 32:32; Ps. 56:9; Dan. 12:1; Mal. 3:16; Luk. 10:20; Upp. 13:8; 17:8).

Vi är de ”förstfödda” eftersom vi delar arvet med honom som är Guds ”förstfödde son” (Heb. 1:6). Därför har vi kommit inte som gäster utan som medborgare (jfr Fil. 3:20). Vi beskrivs också som ”andarna av de rättfärdiga som har fullkomnats” (Heb. 12:23). Detta är bildspråk där en dimension av den mänskliga naturen står för helheten. Det är analogt till ”andarnas fader” i Heb. 12:9, som syftar på Gud som Far till oss alla, människor som är andliga till sin natur.

Högtidssamlingen hyllar invigningen av Jesus kungliga styre och prästtjänst samt stiftandet av det nya förbundet. I Hebreerbrevet är Sions berg platsen där alla dessa händelser äger rum. Tre av psalmerna som det refereras till i Heb. 1:5–14 beskriver Sonens tronbestigning med Sions berg som platsen där det hände (Ps. 2:6, 7; 110:1, 2; 102:22–28).

Sions berg är också platsen där Sonen utsågs till ”för evigt präst” (Heb. 5:6), ett citat från Ps. 110:4. Enligt Ps. 110 utses Sonen också till överstepräst vid Sions berg (Ps. 110:2). Till slut hävdar Hebreerbrevet att Jesus prästerskap också markerar att det nya förbundet inleds (Heb. 7:11–22). Alltså är Sions berg platsen där det nya förbundet bekräftades. Heb. 12:22–24 beskriver sedan högtidssamlingen i himlen när Jesus steg upp dit.

`På vilka praktiska sätt kan vi hylla att Jesus, hans prästtjänst och det nya förbundet är en verklighet i våra liv och i vår gudstjänst? Varför är glädjen över denna fantastiska sanning så trosstärkande?`