---
title:  Studiehjälp
date:  18/03/2022
---

”Under de tusen åren mellan den första och den andra uppståndelsen hålls dom över de ogudaktiga. Aposteln Paulus hänvisar till denna dom som följer efter Kristus andra ankomst: ’Fäll därför ingen dom i förtid, innan Herren kommer. Han ska kasta ljus över det som är dolt i mörkret och avslöja alla hjärtans avsikter’ (1 Kor. 4:5). Och Daniel förklarar att ’den Gamle kom och domen föll till förmån för den Högstes heliga och tiden var inne då de heliga fick ta riket i besittning’ (Dan. 7:22). När detta har skett regerar de rättfärdiga som kungar och präster inför Gud. Johannes säger i Uppenbarelseboken: ’Och jag såg troner, och de som satt på dem fick rätt att döma.’ ’… de ska vara Guds och Kristi präster och regera med honom i tusen år’ (Upp. 20:4, 6). Det är vid denna tid som ’de heliga ska döma världen’ (1 Kor. 6:2) som Paulus har förutsagt. I samarbete med Kristus ska de döma de ogudaktiga. Deras gärningar kommer att jämföras med lagboken, Bibeln, och varje öde kommer att avgöras i överensstämmelse med den. De ogudaktigas straff bestäms efter deras gärningar och skrivs vid deras namn i dödens bok.

Satan och de onda änglarna döms också av Kristus och hans folk. Paulus säger: ’Vet ni inte att vi ska döma änglar?’ (1 Kor. 6:3). Och Judas förklarar att ’de änglar som inte höll fast vid sin höga ställning utan övergav sin rätta hemvist, dem håller han i förvar i mörker med eviga bojor till den stora dagens dom (Jud. v. 6)’ ” (Ellen White: Från mörker till ljus, s. 569).

**Samtalsstart**

Många har säkert upplevt att det inte alltid varit så lätt att tro på Gud. Har du någon gång upplevt att din tro har blivit omskakad? Dela gärna med dig. Vad lärde du dig av det?

**Förbön**

Gud, vi ber att vår tro på dig och ditt rike inte ska skakas. Om vi ändå skulle skakas i vår vandring med dig, ge oss styrka att klara av det. Hjälp oss att vara tålmodiga och uthålliga i vår tro och bön tills du kommer tillbaka.

**Samtalsfrågor**

`De räddade ska delta i domen över de onda (1 Kor. 6:3; Jud. 6). Vad säger det om Gud och hur transparent han vill vara med oss när han visar sin godhet och rättvisa i sitt sätt att handskas med synd och ondska?`

`Läs 2 Mos. 32:32; Ps. 56:9; 69:29; 139:16; Jes. 4:3; Dan. 12:1; Mal. 3:16; Luk. 10:20; Upp. 13:8 och 17:8. Där hänvisas det till böcker i himlen. Vilken sorts saker finns skrivna i dessa böcker? Varför är det t.ex. viktigt att Gud bokför våra tårar (Ps. 56:9)? Om han vet allt, vad är syftet med dessa böcker eller noteringar?`

`Varför tror du att Hebreerbrevet slutar med en anknytning till Dan. 7? Varför är dessa kopplingar viktiga i samband med Jesus tjänst i himlen? Vad lär Dan. 7 oss om slutet av allt jordiskt och fallet?`