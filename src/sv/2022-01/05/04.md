---
title:  ”Om ni hör hans röst i dag”
date:  25/01/2022
---

`Läs Heb. 4:6–11. Vad är Guds inbjudan till oss här?`

Ökengenerationens misslyckande med att komma in i vilan hindrade inte Gud från att verka med sitt folk. Gud förblev trogen, trots deras otrohet (2 Tim. 2:13). Det upprepas flera gånger att Guds löfte ”står kvar”, ”står fast”, ”har … alltjämt” (Heb. 4:1, 6, 9). Författaren använder de grekiska verben kataleipo och apoleipo, som antyder att löftet på något sätt ”lämnats” eller ignorerats. Att inbjudan att träda in i vilan upprepades på Davids tid (Heb. 4:6, 7, med hänvisning till Ps. 95) antydde både att man inte hade gjort anspråk på löftet och att det fortfarande fanns tillgängligt. Han antyder faktiskt att vilan funnits tillgänglig sedan skapelsen (Heb. 4:3, 4).

Gud inbjuder oss att ”i dag” träda in i hans vila. ”I dag” är ett uttryck som är laddat med mening. När Mose förnyade Israels förbund med Gud vid gränsen till det utlovade landet betonade han vikten av ”i dag” (5 Mos. 5:3; jfr 5 Mos. 4:8; 6:6; 11:2, osv.). ”I dag” var en stund för reflektion där han inbjöd folket att erkänna att Gud varit trogen mot dem (5 Mos. 11:2–7). ”I dag” var också stunden för beslut att vara trogen mot Herren (5 Mos. 5:1–3). Detta beslut kunde inte skjutas upp.

På samma sätt är ”i dag” tiden för beslut för oss, en tid för tillfällen likaväl som faror, såsom det alltid har varit för Guds folk.

I Hebreerbrevet markerar ”i dag” en tid då Guds löften ska uppfyllas. Gud inledde denna tid med dekretet: ”jag har fött dig i dag” (Heb. 1:5) vilket insätter Jesus som härskare i uppfyllelse av Guds löften (2 Sam. 7:8–16). Alltså inledde Jesus tronbestigning en ny tid av välsignelser och tillfällen för oss. Jesus har besegrat fienderna (Heb. 2:14–16) och stiftat ett nytt förbund (Heb. 8–10). Därför kan vi frimodigt komma till Gud (Heb. 4:14–16; 10:19–23) och glädjas inför honom med andliga offer av tacksägelse och lovprisning (Heb. 12:28; 13:10–16). Vädjan som görs ”i dag” inbjuder alltså oss att erkänna att Gud har varit trogen mot oss och gett oss all anledning att ta emot hans inbjudan, just nu, utan dröjsmål.

`Vilka andliga beslut behöver du göra ”i dag” och inte skjuta upp till ett senare tillfälle? Vad har varit dina upplevelser då du dröjt och inte omedelbart gjort det du visste att Gud ville att du skulle göra nu?`