---
title:  Missionsnytt
date:  28/01/2022
---

#### Änglar bland oss

Lusio och hans hustru Yelri förväntade sig aldrig att de skulle få stenar kastade mot sig när de besökte en folkgrupp i Östtimor för att berätta för människorna där om Jesus återkomst. De förväntade sig inte heller att få se änglar.

Lusio och Yelri arbetar som Global Mission-pionjärer. De hade skickats till bergstrakten för att arbeta bland män-niskor som talar fataluku. Det är ett av 30 språk som talas av landets 1,3 miljoner invånare. Fataluku var Lusios modersmål. Eftersom de inte hade fått en klar övertygelse om var de borde börja arbeta gav sig paret ut på dagliga bönevandringar i de fyra byarna i sitt distrikt. Efter en tid bestämde de sig för att erbjuda läxhjälp i matematik och engelska hemma i huset de hyrde.

Denna möjlighet att få extra hjälp med skolarbetet ökade i popularitet. Efter några veckor hade gruppen som började med 12 barn ökat till 57. Varje eftermiddag började Lusio och Yelri undervisningen med en bibellektion och bön. Efter två månader började barnen berätta för sina vänner att Jesus snart kommer tillbaka och fråga om de också ville följa med till himlen. Flera barn ville bli adventister.

Lusio och Yelri kände sig hoppfulla om att de hade hittat rätt verksamhet.

Men under den tredje månaden ändrades allting. Barn som inte deltog i lektionerna efter skolan störde genom att hota och mobba barnen som deltog. Snart kom det bara mellan fyra till sex barn på eftermiddagarna för att få läxhjälp.

Slutligen sa Lusios och Yelris hyresvärd upp deras hyresavtal. Paret blev tvunget att flytta till ett mindre hus där de inte längre hade plats att undervisa barn.

Två månader senare kom en adventistpastor för att tala vid en evangelisk mötesserie som hölls i en annan av de fyra byarna. Publiken växte dagligen, och Lusio och Yelri kände sig optimiska.

Men en kväll under mötet kom flera män dit och kastade sten i mötestältet. En sten träffade en sjuksköterska i huvudet. Blod strömmade ner över hennes ansikte, och mötet måste avbrytas.

Fler stenar ven genom luften mot människor som klev på en lastbil för att åka uppför berget till sina hem. Byborna var rädda. Plötsligt dök det upp sju långa män i ljusa, glänsande kläder. Främlingarna sågs bara av tre förvånade unga män som såg dem lämna platsen efter lastbilen och bli mindre och mindre tills de försvann uppför berget. Inga fler stenar kastades.

Efter att ha hört om de sju männen i glänsande kläder tvivlade byborna inte på att Gud sände sina änglar för att skydda människor som ville lyssna till hans ord. ”Herrens ängel håller vakt kring hans trogna och räddar dem” (Psaltaren 34:7).

Nästa sabbat beslutade 13 ungdomar att ge sina hjärtan till Jesus och bli döpta. Bland dem fanns två av de unga männen som hade sett änglarna.

Trots att de får möta stora och svåra utmaningar är Lusio och Yelri övertygade om att Gud leder deras arbete. De vet att Gud räddar och alltid är nära.