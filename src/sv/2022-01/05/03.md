---
title:  På grund av otro
date:  24/01/2022
---

`Läs Heb. 3:12–19. Varför kunde inte Israel komma in i den utlovade vilan?`

Den sorgliga berättelsen är att de som hade befriats från Egypten kunde inte gå in i den vila som Gud hade lovat dem. När Israel anlände till Kadesh Barnea, vid gränsen till det utlovade landet, saknade de den tro de behövde. 4 Mos. 13 och 14 förklarar att de israelitiska spionerna ”spred falska rykten bland israeliterna om det land som de hade utforskat” (4 Mos. 13:33). De bekräftade att landet var gott men varnade för invånarna som var starka och städerna som var befästa och menade att de inte skulle kunna erövra det.

Josua och Kalev höll med om att landet var gott och ifrågasatte inte det storväxta folket och de befästa städerna. Men de sade också att Gud var med dem och att han skulle föra in dem i landet (4 Mos. 14:7–9). Människorna hade sett hur Gud krossade Egypten genom plågor (2 Mos. 7–12), utplånade faraos armé vid Sävhavet (2 Mos. 14), gav bröd från himlen (2 Mos. 16) och vatten från klippan (2 Mos. 17) samt visade sin ständiga närvaro och ledning genom molnet (2 Mos. 40:36–38). Men de kunde inte lita på honom nu. Det är en tragisk ironi att generationen som såg så mäktiga uppvisningar av Guds makt blev en symbol för otrohet (Neh. 9:15–17; Ps. 106:24–26; 1 Kor. 10:5–10).

Gud lovar sina barn gåvor som ligger bortom människans räckhåll. Det är därför de är grundade på nåd och bara kan fås genom tro. Heb. 4:2 förklarar att löftena till Israel var ”till ingen nytta, eftersom de inte tog emot det i tro”.

Israel färdades till det utlovade landets gräns som ett folk. När de mötte motstridiga rapporter identifierade de sig med dem som saknade tro. Tro, och brist på tro, smittar av sig. Det är därför som Hebreerbrevet uppmanar sina läsare att ”uppmuntra varandra” (Heb. 3:13), ”sporra varandra till kärlek och goda gärningar” (Heb. 10:24) och att ”Vaka över att ingen kommer bort från Guds nåd” (Heb. 12:15).

Idag fortsätter vi att färdas mot det utlovade landet som ett folk, och vi har ett ansvar för dem som färdas med oss.

`På vilka sätt kan du bidra till att dina medtroendes tro byggs upp? Hur kan du försäkra dig om att du inte säger eller gör något som kan försvaga någon annans tro?`