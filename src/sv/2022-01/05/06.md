---
title:  Försmak av den nya skapelsen
date:  27/01/2022
---

`Jämför 2 Mos. 20:8–11; 5 Mos. 5:12–15 och Heb. 4:8–11. Vilka skillnader finner du när det gäller sabbatsvilans innebörd?`

Som vi redan sett inbjuder dessa texter i 2 och 5 Moseboken oss att se på det förgångna. De uppmanar oss att vila på sabbaten för att hylla vad Gud har gjort i skapelsen och återlösningen. Men Heb. 4:9–11 inbjuder oss att se på framtiden. Avsnittet säger att Gud har förberett en sabbatsvila som finns i framtiden. Det antyder en ny dimension för sabbatsfirandet. Sabbatsvilan påminner inte bara om Guds segrar i det förflutna utan hyllar också Guds löften för framtiden.

Framtidsdimensionen hos sabbaten har alltid funnits där men har ofta ignorerats. Efter syndafallet kom den att peka mot löftet att genom Messias skulle Gud en dag återupprätta skapelsen till dess ursprungliga härlighet. Gud befallde oss att fira hans återlösande gärningar genom att fira sabbaten, eftersom sabbaten pekar framåt mot tiden då återlösningen når sin höjdpunkt i den nya skapelsen. Sabbatsfirandet är en väntan på himlen i den här ofullkomliga världen.

Detta har alltid varit klart i den judiska traditionen. ”Life of Adam and Eve”, ett verk från tiden mellan 100 f.Kr. och 200 e.Kr. säger: ”den sjunde dagen är ett tecken på uppståndelsen, vilan i tiden som ska komma” (citerat i The Old Testament Pseudepigrapha av James H. Charlesworth, s. 18). En annan judisk källa säger: Den kommande tiden ”är en dag som är helt och hållet en sabbatsvila för evigt” (Jacob Neusner: The Mishnah, a New Translation, New Haven: Yale University Press, 1988, s. 873). Othiot of Rabbi Akiba, en senare källa, säger: ”Israel sade inför den Helige, välsignad vare han, ’Mästare över världen, om vi håller buden, vilken lön får vi?’ Han svarade dem: ‘Den kommande världen.’ De sade till honom: ’Visa oss dess likhet.’ Han visade dem sabbaten” (Theodore Friedman: ”The Sabbath Anticipation of Redemption”, Judaism: A Quarterly Journal, vol. 16, s. 443, 444).

Sabbaten finns till för firande, glädje och tacksägelse. När vi firar sabbaten visar vi att vi tror på Guds löften och tar emot hans nådiga gåva. Sabbaten är levande, pulserande tro. Att fira sabbaten är antagligen det mest fullständiga uttrycket för vår övertygelse om att vi är frälsta av nåd genom tro på honom.

`Hur kan du fira sabbaten så att den verkligen visar vår förståelse av vad frälsning genom tro utan laggärningar handlar om? På vilket sätt är sabbatsvilan ett uttryck för frälsning genom nåd?`