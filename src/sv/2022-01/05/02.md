---
title:  Landet som plats för vila
date:  23/01/2022
---

`Läs 1 Mos. 15:13–21. Vad lovade Gud Abraham?`

När Gud befriade Israel från slaveriet i Egypten var hans syfte att leda Israel till Kanaans land där de skulle kunna komma till ro (2 Mos. 33:14; Jos. 1:13). Kanaans land var arvet som Gud hade lovat deras fader Abraham eftersom han hade lytt Gud och lämnat sitt land för att gå till det utlovade landet (1 Mos. 11:31–12:4).

Guds syften med att ge Israel landet var inte bara att de skulle äga det. Han ledde dem till sig själv (2 Mos. 19:4). Gud ville att de skulle leva i ett land där de kunde njuta av en nära relation med honom, utan några hinder, och också vara vittnen för världen om vem den sanne Guden var och vad han erbjöd sitt folk. Likt skapelsens sabbat var Kanaans land en ram inom vilken det blev möjligt för dem att ha en nära relation till sin återlösare och njuta av hans godhet.

I 5 Mos. 12:1–14 sade Herren till folket att de skulle komma till ro, inte bara när de kom in i landet utan när de hade renat landet från avguderi. Därefter skulle Gud visa de utvalda en plats där han skulle bo bland dem.

`Läs 2 Mos. 20:8–11 och 5 Mos. 5:12–15. Vilka två saker påminner sabbaten om, och hur är de relaterade?`

Gud kopplade samman skapelsens sabbat och befrielsen från Egypten. Han ville att Israel skulle fira sabbaten som ett minne av skapelsen och som ett minne av deras befrielse från Egypten. Skapelsen och återlösningen finns båda i sabbatsbudet. Vi skapade inte oss själva, och vi kan inte återlösa oss själva. Det är ett verk som bara Gud kan utföra, och genom att vila erkänner vi vårt beroende av honom, inte bara för vår existens utan också för vår frälsning. Sabbatsfirande är ett kraftfullt uttryck för frälsning endast genom tro.

`Hur hjälper sabbatsfirande oss att förstå vårt fullständiga beroende av Gud, inte bara för vår existens utan också för vår frälsning?`