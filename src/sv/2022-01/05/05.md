---
title:  Att komma in i hans vila
date:  26/01/2022
---

`Läs Heb. 3:11 och 4:1, 3, 5, 10. Hur beskriver Gud den vila han inbjuder oss till?`

Gud inbjuder oss inte bara till vila. Vi inbjuds till hans vila. I Bibeln kan ”vila/ro” helt enkelt syfta på friden i Kanaans land (5 Mos. 3:20), templet där förbundsarken hade sin viloplats (2 Krön. 6:41) eller sabbaten då Gud och israeliterna ”vilade” från sitt arbete (2 Mos. 20:11). Men nu inbjuder Herren dem att träda in i hans vila.

`Läs Heb. 4:9–11, 16. Vad är vi kallade till?`

Sabbatsvilan är en hyllning till att Gud fullbordade sitt skapelseverk (1 Mos. 2:1–3; 2 Mos. 20:8–11) eller sin återlösning (5 Mos. 5:12–15). På ett liknande sätt är Jesus tronbestigning i det himmelska templet en hyllning till att han hade fullbordat ett fullkomligt offer för vår frälsning (Heb. 10:12–14).

Lägg märke till att Gud vilade först när han hade garanterat vårt välbefinnande. I skapelsen vilade Gud när han hade fullbordat världens skapelse. Senare vilade han i templet först när erövringen av landet som han lovat Abraham var genomförd genom Davids segrar, och Israel levde i trygghet (1 Kung. 4:21–25; jfr 2 Mos. 15:18–21; 5 Mos. 11:24; 2 Sam. 8:1–14). Gud lät bygga ett hus åt sig själv först efter det att Israel och kungen hade fått sina egna hus.

Den slutgiltiga vila som Gud lovar oss är den nya värld som han ska skapa åt oss efter att den stora striden äntligen är över. Hebreerbrevet hänvisar till det som ”den stad … som Gud själv har planlagt och byggt” (Heb. 11:10) och som ett hemland i himlen (Heb. 11:14–16). Av det följer den återupprättelse av det herravälde och den ”härlighet och ära” som Gud ursprungligen gett människorna i skapelsen (Heb. 2:5–8; 12:28). Det är hans vila. Det är inte bara ett fullkomligt land där vi har ro utan en sabbatsvila i landet där Guds tron ska vara i en ny himmel och på en ny jord.

`Hur kan vi komma in i hans vila redan nu? Hur kan vi genom tro vila i den frälsningsvisshet vi har i Kristus och inte i oss själva?`