---
title:  De får se hans ansikte
date:  03/03/2022
---

`Läs Heb. 12:22–24. I vilket avseende har vi kommit till det himmelska Jerusalem inför Guds närvaro?`

Det sägs att de troende har ”kommit till Sions berg”, till det himmelska Jerusalem, genom tro. I detta avseende förutsäger deras upplevelser framtiden. Det himmelska Jerusalem tillhör det vi ”hoppas” på och som vi inte ”kan se” men som försäkras oss genom tro (Heb. 11:1).

Det är sant men det är inte hela betydelsen i detta avsnitt. Vi har också kommit till Sions berg, till Guds egen närvaro, genom vår representant Jesus (Ef. 2:5, 6; Kol. 3:1). Jesus himmelsfärd är inte en fråga om tro utan fakta. Det är denna historiska dimension hos Jesus himmelsfärd som ger en övertygande styrka åt uppmaningen i Hebreerbrevet att vi ska hålla fast vid vår bekännelse (Heb. 4:14; 10:23): ”När vi nu har en mäktig överstepräst som har stigit upp genom himlarna … Låt oss därför frimodigt träda fram till nådens tron” (Heb. 4:14, 16).

Vi har alltså redan kommit dit genom vår representant och bör därför agera i enlighet med det. Genom honom har vi ”smakat den himmelska gåvan … och smakat Guds goda ord och den kommande världens krafter” (Heb. 6:4, 5). Jesus himmelsfärd och tjänst i den himmelska helgedomen är ”vår själs ankare … tryggt och säkert” (Heb. 6:19), en garanti för att löftena håller och är värda vår tilltro (Heb. 7:22). För oss är tron förankrad i historien.

Guds syfte fullföljs dock inte bara i Jesus utan också i oss. Vi har sagt att Jesus himmelsfärd uppfyllde förebilden som fanns i de två första årliga pilgrimsfärderna i Israel, påsken och pingsten. Enligt Hebreerbrevet och Uppenbarelseboken återstår uppfyllelsen av den sista högtiden, lövhyddefesten. Vi kommer att fira den med Jesus när vi är i ”den stad … som Gud själv har planlagt och byggt” (Heb. 11:10, 13–16). Vi ska inte bygga hyddor, utan Guds hydda, eller tält, ska sänkas ner från himlen, och vi ska leva med honom för evigt (Upp. 7:15–17; 21:1–4; 22:1–5; 4 Mos. 6:24–26).

`Hur kan vi göra löftet om evigt liv verkligt för oss nu, i en värld som är så full av smärta och lidande? Vad kan du svara dem som säger att detta bara är fantasier för att vi ska må bättre i vårt liv här och nu?`