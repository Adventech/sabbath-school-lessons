---
title:  Missionsnytt
date:  04/03/2022
---

#### Änkan i Oudomxay

Pastor Sadua Lee ville inte flytta till norra Laos. Samfundsledarna i Laos hade bett honom att arbeta i Oudomxay. Det var en av de sista provinserna i Laos där det ännu inte fanns adventister. Sadua gav många skäl till att inte flytta men till slut accepterade han kallelsen. Mitt i vintern flyttade han och hans fru in ett hus som de hade hyrt i Oudomxay.

Det blev ingen vanlig vinter. Den blev kallare än någonsin i levande minne. Djur och växter dog i kylan.

Det var helt tomt i huset. Endast taket, väggarna och golvet erbjöd paret något skydd i vinterkylan. Sympatiska grannar tog med sig filtar dit.

Men vädret var det minsta av Saduas bekymmer. Det var inte lätt att börja arbeta som pastor i ett område där män-niskor vände sig starkt emot kristendomen. För första gången var Sadua och hans fru tvungna att fira sina gudstjänster ensamma, utan möjlighet att umgås med andra likasinnade i kyrkan. De kände sig ensamma, och ensamheten förvandlades till frustration. Hur skulle de genomföra sin uppgift?

Sadua ringde till en samfundsledare för att få råd. ”Börja med att göra en bönevandring. Under den ber du Herren att han ska visa dig vad du ska göra”, sa ledaren.

Det var vad pastor Lee gjorde. Han gick omkring i byn och bad. Han böjde knä på en kulle som hade utsikt över byn och bad.

Snart började han besöka byborna på sabbatseftermiddagarna. Under ett av dessa besök fick han höra om en kvinna som byborna påstod var besatt av demoner. Sadua gick till kvinnans hem för att själv bedöma situationen. Kvinnan var fastkedjad vid en trästolpe i sitt eget hem. Fembarnsmamman hade varit bunden i två månader. Hon var naken och det var tydligt att hon inte var frisk i sinnet. Sadua fick veta att allt hade börjat kort efter hennes mans död.

Sadua bad byns ledare om tillåtelse att be för änkan. De gick med på det. De hade ju själva försökt att bota henne utan att ha framgång. Sadua la sina händer på hennes huvud och bad. Han kom tillbaka nästa dag, och nästa, för att be. En vecka gick, och kvinnan började äta och dricka normalt och hålla korta samtal.

En dag gav hon sitt hjärta till Jesus, och allt som hade plågat hennes sinne lämnade henne.

Till slut tog byhövdingen bort hennes kedjor, och hon fick kläder att bära. Trots det var hennes släktingar fortfarande rädda för henne. Så hon och barnen bodde hos Sadua tills hennes släktingar bedömde att det var säkert att låta henne återvända hem.

Efter att ha studerat Bibeln tillsammans med Sadua blev änkan döpt. Det blev också hennes två äldsta barn som var tonåringar.

Nyheten om vad Jesus hade gjort för änkan i Oudomxay spred sig vitt och brett. Många bybor kom till Sadua för att be om hjälp och helande. Många av dem tog emot Jesus som sin Frälsare.

Idag försörjer sig änkan i Oudomxay genom att hjälpa grannar att plantera ris. I lön får hon ris till sin egen familj. Be för änkan och hennes barn! Be för Laos dyrbara folk!