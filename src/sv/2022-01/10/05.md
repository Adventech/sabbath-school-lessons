---
title:  En ny och levande väg genom förhänget
date:  02/03/2022
---

`Läs Heb. 10:19–22. Vilken inbjudan har vi där?`

Hebreerbrevet hävdar att Jesus har trätt in i den himmelska helgedomen och inbjuder oss att följa h onom. Denna tanke är i överensstämmelse med den tidigare tanken att Jesus är de troendes ledare och förelöpare (Heb. 2:10; 6:19, 20; 12:2). Denna ”nya och levande väg” är det nya förbundet som Jesus invigde med sitt offer och sin himmelsfärd. Uttrycket ”nya och levande” står i kontrast till det förra som är ”föråldrat” (Heb. 8:13). Det är det nya förbundet som ger förlåtelse för synden och har skrivit lagen i våra hjärtan som gör det möjligt för oss att nalkas Gud med förtröstan. Vi kan inte göra det på grund av oss själva eller någonting vi gjort, utan bara tack vare det som Jesus har gjort för oss genom att uppfylla alla förbundets krav.

Hebreerbrevet noterar att när det gamla förbundet upprättades ingick det att helgedomen och prästerna invigdes (Heb. 9:18–21; jfr 2 Mos. 40; 3 Mos. 8, 9). Syftet med förbundet var att skapa en nära relation mellan Gud och hans folk (2 Mos. 19:4–6). När Israel accepterade denna relation befallde Gud genast att en helgedom skulle byggas så att han kunde bo bland dem. Invigningen av helgedomen och Guds närvaro bland sitt folk var stunden då förbundet mellan Gud och Israel fullbordades.

Detsamma gäller det nya förbundet. Det nya förbundet antyder också en invigning av Jesus prästtjänst för oss (Heb. 5:1–10; 7:1–8:13).

Jesus himmelsfärd till Guds närvaro har inlett en ny era för Guds folk. Sak. 3 nämner att Satan stod inför Gud för att anklaga hans folk, som representerades av översteprästen Josua. Denne anklagare är densamme som ifrågasatte Jobs lojalitet mot Gud (Job 1, 2). Men genom Jesus offer har Satan  kastats ut ur himlen (Upp. 12:7–12; jfr Joh. 12:31; 16:11). Nu är det Jesus som medlar för oss genom sitt offer och sin trohet och som gör anspråk på frälsning åt oss.

`Vilka anklagelser skulle Satan rikta mot dig inför Gud om han tilläts göra det? Varför kan du ändå ha hopp och känna dig trygg?`