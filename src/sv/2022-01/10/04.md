---
title:  Behovet av ett förhänge
date:  01/03/2022
---

Förhängen har en dubbel funktion. Det grekiska ordet i Hebreerbrevet (katepetasma) kan syfta på ett draperi på förgården (2 Mos. 38:18), ett draperi vid ingången till det yttre rummet i helgedomen (2 Mos. 36:37) eller det innersta förhänget som skilde det heliga från det allra heligaste (2 Mos. 26:31–35). Dessa draperier var både ingångar och gränser som bara vissa människor fick passera.

`Läs 3 Mos. 16:1, 2 och 10:1–3. Vilken varning har vi där?`

Förhänget var ett skydd för prästerna när de tjänstgjorde inför en helig Gud. Efter synden med guldkalven sade Gud till Mose att han inte skulle följa dem in i det utlovade landet. Om han gjorde det skulle han förtära dem eftersom de var ”ett styvnackat folk” (2 Mos. 33:3). Mose förflyttade uppenbarelsetältet längre bort, utanför lägret (2 Mos. 33:7). Efter Moses medling gick Gud dock med på att gå med dem, mitt ibland dem (2 Mos. 33:12–20), men han gav flera föreskrifter för att skydda folket när han bodde bland dem.

T.ex. slog Israel läger i en strikt ordning som skapade en tom kvadrat i mitten där helgedomen ställdes. Dessutom slog leviterna läger runt helgedomen för att skydda den och dess inredning från att obehöriga inkräktade där (4 Mos. 1:51; 3:10). De var faktiskt ett mänskligt förhänge som beskyddade Israels folk: ”Men leviterna skall ha sitt läger runt förbundstecknets boning, så att inte vreden drabbar den israelitiska menigheten. Leviterna skall sköta uppgifterna vid förbundstecknets boning” (4 Mos. 1:53).

Som vår präst har Jesus också varit vårt förhänge. Genom hans människoblivande satte Gud upp sitt tält bland oss och gjorde det möjligt för oss att begrunda hans härlighet (Joh. 1:14–18). Jesus gjorde det möjligt för en helig Gud att bo bland ett ofullkomligt folk.

`Tänk på vad det betyder att Skaparen som gjorde världsalltet bor bland sitt folk, som på den tiden bestod av förrymda slavar. Vad lär det oss om hur nära oss Gud kan och vill vara?`