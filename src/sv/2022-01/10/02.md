---
title:  Jesus inför Fadern
date:  27/02/2022
---

`Läs Heb. 9:24. Vad var enligt denna text syftet med Jesus himmelsfärd?`

Gud ville att Israels män tre gånger varje år skulle gå upp till Jerusalem och ”träda fram inför Herren”. Dessa tre gånger var påskhögtiden (det osyrade brödets högtid), veckohögtiden (pingsten) och lövhyddefesten (2 Mos. 23:14–17; 5 Mos. 16:16). Påsken firades för Israels befrielse från Egypten. Pingsten var skördehögtiden, och kring Nya testamentets tid var den förknippad med laggivandet vid Sinai. Lövhyddefesten firades för Guds omsorg om Israel under deras ökenvandring.

Heb. 9:24 beskriver Jesus himmelsfärd till Fadern. Han kom till den himmelska helgedomen, in i ”den verkliga”, för att ”träda fram inför Gud” med ett bättre offer (Heb. 9:23, 24), sitt eget blod.

Med häpnadsväckande noggrannhet uppfyllde Jesus det som högtiderna symboliserade. Han dog på förberedelsedagen till påsken vid nionde timmen, stunden då påsklammen skulle offras (Joh. 19:14; Matt. 27:45–50). Jesus uppstod på tredje dagen och for upp till himlen för att få bekräftat att hans offer hade godtagits (Joh. 20:17; 1 Kor. 15:20). Det skedde samtidigt som prästen lyfte upp en kärve av den första kornskörden (3 Mos. 23:10, 12). Sedan steg han upp till himlen 40 dagar senare för att sätta sig vid Faderns högra sida och inviga det nya förbundet på pingstdagen (Apg. 1, 2).

Syftet med pilgrimsresor i det gamla Israel var att få ”träda fram inför Gud” (Ps. 42:3). Det innebar att få uppleva Guds välvilja (Ps. 17:15). Att ”söka Herren” betydde i hebreiskan att be Gud om hjälp (2 Krön. 7:14; Ps. 27:8; 105:4). I Hebreerbrevet är detta själva meningen med Jesus himmelsfärd. Han steg upp till Gud med sitt fullkomliga offer. Han steg upp till himlen också som vår förelöpare till Guds närvaro (Heb. 6:19, 20). Han har gjort löftet verkligt för de troende som på sin färd ”söker ett hemland”, ”ett bättre land”, och ser fram emot den stad ”som Gud själv har planlagt och byggt” (Heb. 11:10, 13–16).

`Återigen: varför ger det Kristus gjort, inte bara på korset utan också det han nu gör i himlen, oss en försäkran om frälsning?`