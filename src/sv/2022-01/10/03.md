---
title:  Guds inbjudan
date:  28/02/2022
---

`Läs Heb. 12:18–21. Vad var det som Israel upplevde vid berget Sinai?`

När Gud kallade Israel från Egypten var hans plan att skapa en personlig, nära relation med dem. Han sade: ”Ni har sett vad jag gjorde med egypterna och hur jag har burit er på örnvingar och fört er hit till mig” (2 Mos. 19:4).

Genom Mose gav Gud den nödvändiga undervisningen för att förbereda folket för att möta honom. Folket behövde helga sig själva först (2 Mos. 19:10–15). De som kom dit upp utan att ha förberett sig skulle dö. När folket hade förberett sig i två dagar sade Gud till dem på den tredje dagen: ”När vädurshornet ljuder skall de gå upp på berget” (2 Mos. 19:13). Han ville att de skulle få uppleva det som Mose och folkets ledare fick uppleva när de steg upp på berget och ”skådade Gud, de åt och drack” (2 Mos. 24:9–11). Folket insåg senare att de hade sett Guds härlighet och att det var möjligt för människan ”att höra Gud tala och ändå förbli vid liv” (5 Mos. 5:24). Men när den stunden var inne saknade de tro. Mose förklarade flera år senare: ”ni var rädda för elden och gick inte upp på berget” (5 Mos. 5:5). I stället bad de Mose att vara deras medlare (5 Mos. 5:25–27; jfr 2 Mos. 20:18–21).

Guds manifestation av sin helighet vid Sinaiberget var för att lära folket att ”frukta”, eller respektera honom. ”Herrens fruktan” leder till liv, vishet och ära (5 Mos. 4:10; jfr Ps. 111:10; Ords. 1:7; 9:10; 10:27), och man lär sig också att han är nådig och barmhärtig (2 Mos. 34:4–8). Gud ville därför att Israel skulle komma till honom, men folket blev rädda och bad Mose att vara deras medlare. Hebreer-brevets beskrivning av händelserna vid Sinai följer i första hand Moses påminnelse till folket om deras bristande tro och avfall med guldkalven, och hur han var rädd för att möta Gud på grund av deras synd (5 Mos. 9:19). Folkets reaktion var inte enligt Guds plan för dem utan ett resultat av deras bristande tro.

`Varför behöver vi inte, tack vare Jesus, vara rädda för att närma oss en helig Gud? Men vilka förutsättningar finns det dock för att vi ska kunna göra det?`