---
title:  Studiehjälp
date:  04/02/2022
---

”Kristus ser på oss. Han känner till alla våra bördor, faror och svårigheter. Han fyller sin mun med argument för oss. Han anpassar sina förböner efter varje människa, så som han gjorde med Petrus … Vår försvarare fyller sin mun med argument för att undervisa sina trötta, frestade människor för att stå emot Satans frestelser. Han tolkar fiendens varje rörelse. Han styr händelserna” (Ellen White, SDA Bible Commentary, vol. 7, s. 931, Letter 90, 1906).

”Satans mål var att åstadkomma en evig skilsmässa mellan Gud och människan. Men i Kristus har vi blivit ännu närmare förenade med Gud än vad vi skulle ha varit om vi aldrig hade fallit. Genom att ta på sig vår natur har Frälsaren bundit sig vid mänskligheten med ett band som aldrig kan brytas … Detta är bekräftelsen på att Gud ska uppfylla sitt ord. ’För ett barn blir oss fött, en son blir oss given. På hans axlar vilar herradömet’ (Jes. 9:6, kursiverat här). I sin Sons person har Gud tagit på sig mänsklig natur och fört in den i själva himlen. Det är Människosonen som delar världsalltets tron med Fadern. Det är Människosonen som ska kallas ’Under, Rådgivare, Mäktig Gud, Evig Far, Fridsfurste’ (Jes. 9:6). Medlaren mellan Gud och mänskligheten heter JAG ÄR, och han lägger sin hand på dem båda. Han som är ’helig, oskyldig, obefläckad, skild från syndare’ skäms inte för att kalla oss bröder (Heb. 7:26; 2:11). Familjen på jorden och familjen i himlen är förenade i Kristus. Kristus, den förhärligade, är vår bror. Himlen är innesluten i mänskligheten, och mänskligheten är omsluten av den eviga kärleken” (Ellen White: Messias, s. 24).

**Samtalsstart**

Melkisedek, prästerskap, felfritt offer – det här är alla begrepp som är laddade med historia och mening. Men i vilken ände skulle du börja för att förklara Jesus offer för någon utan grundkunskap om dessa ting?

**Förbön**

Tack, Herre, för det eviga hopp vi har i det eviga förbund som är knutet till Jesus eviga tjänst och liv.

**Samtalsfrågor**

`I det första citatet ovan står det: ”Han [Jesus] fyller sin mun med argument för oss.” Vad betyder det löftet för dig? Tänk på vad det lär oss om Guds kärlek till oss. Varför behöver vi någon som för vår talan?`

`I det andra citatet ovan står det: ”i Kristus har vi blivit ännu närmare förenade med Gud än vad vi skulle ha varit om vi aldrig hade fallit.” Vad betyder det? Hur kan vi uppleva denna närhet, och vilken tröst kan du finna i den erfarenheten? Beskriv i studiegruppen vad denna närhet betyder och hur det känns att uppleva den. Hur bidrar hans ”argument för oss” till den erfarenheten?`