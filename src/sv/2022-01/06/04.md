---
title:  En verksam präst
date:  01/02/2022
---

”Om nu fullkomlighet hade kunnat vinnas genom leviternas prästämbete – på detta var ju folkets lagstiftning byggd – fanns det då någon anledning att säga att det kommer en präst av annat slag, en sådan som Melkisedek, och inte en sådan som Aron?” (Heb. 7:11).

Prästerna är medlare mellan Gud och människor. Hebreerbrevet säger dock att de levitiska prästerna inte kunde ge fullständigt, förtröstansfullt tillträde till Gud eftersom de inte kunde ge något fullkomnande (Heb. 7:11, 18, 19). De var ju inte själva fullkomliga, så hur skulle de kunna ge andra något fullkomnande?

Inte heller kunde djuroffren rena en syndares samvete. Deras syfte var att peka framåt på Jesus tjänst och hans offer, som var det enda som kunde ge sann rening från synden (Heb. 9:14; 10:1–3, 10–14). De levitiska prästernas och deras offers funktion var temporär och förebildande. Genom deras tjänst ville Gud leda folket till att tro på Jesus kommande tjänst, ”Guds lamm som tar bort världens synd” (Joh. 1:29).

`Läs Heb. 7:11–16. Varför behövde lagen ändras?`

Heb. 7:12 förklarar att med en ändring av prästadömet följer en ändring av lagen. Varför? Därför att det fanns en mycket strikt lag som förbjöd alla som inte var från Levis stam genom Aron från att tjänstgöra som präst (4 Mos. 3:10; 16:39, 40). Heb. 7:13, 14 förklarar att Jesus var från Judas stam, så denna lag förbjöd honom att vara präst. Författaren hävdar alltså att utnämningen av Jesus som präst betydde att Gud hade ändrat på lagen om prästerskapet.

Jesus ankomst innebar också en ändring av lagen om offer. Syndarna skulle komma med olika sorters offer för att få försoning (3 Mos. 1–7), men nu när Jesus kommit och offrat ett fullkomligt offer har också lagen om djuroffer satts åt sidan (Heb. 10:17, 18) som ett resultat av det nya förbundet och den fullständigare uppenbarelsen av frälsningsplanen.

Tänk på det oändliga antalet djuroffer som alla pekade på Jesus, och ändå kunde inget av dem verkligen försona våra synder. Varför kunde bara Jesus död göra det?