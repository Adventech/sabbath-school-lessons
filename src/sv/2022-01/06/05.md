---
title:  En evig präst
date:  02/02/2022
---

`Läs Heb. 7:16. På vilken grund blev Jesus präst?`

Jesus fick prästadömet på grund av ett oförstörbart liv och därför att han har en evig tjänst. Detta har oerhörda konsekvenser. Det innebär att Jesus tjänst aldrig är över eller överflödig. Jesus räddar fullständigt, för evigt, ”för all framtid” (Heb. 7:25). Den frälsning som Jesus ger är total och slutgiltig. Den når in i den mänskliga naturens innersta (Heb. 4:12; 9:14; 10:1–4). Jesus medling inför Gud omfattar alla förmåner som det nya förbundet ger.

Där ingår också mycket mer än syndernas förlåtelse: lagen skrivs i våra hjärtan, vi blir nya människor inför honom, och vi leds till att förkunna evangelium för världen (Heb. 8:10–12). Som ett med Gud och med människor representerar han oss inför Fadern. Som den som gett sitt liv som ett offer har Jesus Guds orubbliga välvilja.

`Läs Heb. 7:22. Vad är Jesus relation till det nya förbundet?`

Jesus är det nya förbundets säkerhet eftersom Gud har svurit en ed att Jesus skulle vara en präst ”för evigt” (Heb. 7:21). Det är lätt att inte förstå hur viktig denna ed är. Det har redan hänvisats till Guds löften till ökengenerationen och Abraham (Heb. 3:7–11; 6:13–15). Skillnaden mellan dessa eder och den ed som Gud har svurit till Sonen är att de förra var till dödliga människor. Eder är i kraft så länge de berörda lever. Guds ed till ökengenerationen och Abraham var bindande så länge det fanns en ökengeneration och ättlingar till Abraham (se Gal. 3:29).

Men i fråga om Sonen, vars liv var ”oförstörbart”, var Guds ed till honom bindande för evigt. Den som stod som säkerhet eller garant för någon annan kunde få samma straff som den som han stod som säkerhet för, döden medräknad. Ja, Fadern upprättade Jesus som garant för oss för att han inte sviker sina löften. Så säkra kan vi vara på vår frälsning som vi har fått i Jesus.