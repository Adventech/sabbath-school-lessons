---
title:  En präst för människorna
date:  30/01/2022
---

`Läs Heb. 5:1–10. Vad är prästerskapets roll, och hur uppfyller Jesus den, enligt denna text?`

En prästs grundläggande uppgift är att medla mellan syndiga människor och Gud. Prästerna utsågs av Gud för att tjänstgöra för människor och behövde därför vara nådiga och ha förståelse för mänskliga svagheter.

Heb. 5:5–10 visar att Jesus uppfyller dessa syften fullkomligt: Gud utsåg honom (Heb. 5:5, 6), och Jesus förstår oss eftersom han också lidit (Heb. 5:7, 8).

Det finns dock vissa viktiga skillnader. Jesus utsågs inte bland människor (Heb. 5:1). I stället tog han på sig mänsklig natur, för att bland annat tjänstgöra som präst för oss. Jesus offrade inte för sina egna synder (Heb. 5:3) utan bara för våra, eftersom han var syndfri (Heb. 4:15; 7:26–28).

Hebreerbrevet säger att Jesus uppsände ”böner till den som kunde rädda honom från döden, och han blev bönhörd” (Heb. 5:7). Hänvisningen är till den andra döden, från vilken Gud räddade Jesus när han uppväckte honom (Heb. 13:20). Hebreerbrevet säger också att Jesus ”lärde … sig lyda genom att lida” (Heb. 5:8). Lydnad var något nytt för Jesus, inte för att han var olydig utan därför att han var Gud. Med all makt över världsalltet lydde Jesus ingen, utan alla lydde honom.

Jesus lidande och död på korset är en väsentlig del av hans prästtjänst. Lidanden fullkomnade inte Jesus i bemärkelsen att han blev moraliskt eller etiskt bättre. Lidanden gjorde inte honom barmhärtig. Nej, Jesus kom till den här jorden eftersom han alltid varit barmhärtig, vilket är anledningen till att han visar medlidande med oss (Heb. 2:17). Vad Hebreerbrevet menar är att det var genom lidanden som verkligheten av Jesus broderskärlek, äktheten hos hans mänskliga natur och djupet av hans underkastelse som mänsklighetens representant under Faderns vilja verkligen uttrycktes och uppenbarades. Han blev ”fullkomnad” i bemärkelsen att hans lidanden kvalificerade honom att vara vår överstepräst. Det var hans liv i fullkomlig lydnad och sedan hans död på korset som utgör det offer som Jesus lade fram inför Fadern som vår präst.

`1 Pet. 2:9 säger att vi är kungar och präster. Vad säger Jesus liv dig om hur din relation med andra människor borde vara eftersom vi har denna heliga roll?`