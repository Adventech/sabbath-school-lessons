---
title:  En syndfri präst
date:  03/02/2022
---

`Läs Heb. 7:26. Vilka är Jesus fem egenskaper här?`

Jesus var ”helig”. Detta innebär att han var utan fel i relationen till Gud (Heb. 2:18; 4:15; 5:7, 8). Den gamla grekiska översättningen av Gamla testamentet använde samma grekiska ord för att beskriva dem som förblir i sin förbundsrelation med Gud och med andra.

Jesus var ”obefläckad”. Han förblev ren och opåverkad av ondskan, trots att han hade prövats ”på alla sätt” (Heb. 4:15; 2:18). Jesus fullkomliga syndfrihet är viktig för hans prästerskap. Det gamla förbundet föreskrev att offret skulle vara ”felfritt” för att bli accepterat av Gud (3 Mos. 1:3, 10 osv.). Jesus fullkomliga lydnad under hans jordiska liv gjorde det möjligt för honom att offra sig själv som ett felfritt offer åt Gud (Heb. 9:14).

Jesus var ”skild från syndare” när han steg upp till himlen. Det grekiska verbets tempus antyder att detta är Jesus nuvarande tillstånd, som började vid en specifik tidpunkt. Jesus uthärdade fiendskap från syndare under sitt jordiska liv, men han segrade och satte sig sedan vid Guds högra sida (Heb. 12:2, 3). Jesus är också ”skild från syndare” i och med att han var fullkomligt syndfri (Heb. 4:15).

Jesus var ”upphöjd över himlarna”. Det innebär att Jesus upphöjts över allt som finns och därför är ett med Gud. I Psaltaren talas om Guds ”höghet i himlen” (Ps. 57:6, 12; 108:5).

Jesus var helt och fullt människa men inte syndig som vi (Heb. 2:14–16; 4:15). Jesus är fullkomlig, inte bara därför att han aldrig har syndat utan därför att han inte är fördärvad av synden som vi.

Men eftersom han också var helt och fullt människa är han också vårt exempel. Han visar oss hur vi ska löpa livets lopp (Heb. 12:1–4). Han är exemplet vi ska följa (1 Pet. 2:21–23). Eftersom han är ”helig, oskyldig, obefläckad, skild från syndare” (Heb. 7:26) är han vår frälsare, och vi kan också återspegla hans karaktär.

`Fastän Jesus var en människa lik oss syndade han aldrig. Hur kan vi fatta denna häpnadsväckande tanke? Tänk hur helig han måste ha varit! Hur ger löftet om hans helighet som tillräknas oss genom tro oss frälsningsvisshet?`