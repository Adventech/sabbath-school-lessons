---
title:  Missionsnytt
date:  04/02/2022
---

#### Äntligen kunde hon förändra sitt liv

Som många andra kvinnor i norra Uganda är Aleper fattig och har många barn (sju stycken).

Hennes man har flera andra fruar och barn. Därför får hon knappt något stöd av sin man för att försörja sin barnaskara, och hon har alltid längtat efter att kunna göra livet lättare för sin familj. Men vad ska en fattig kvinna som aldrig fått någon utbildning göra för att uppnå sin dröm?

När Aleper hörde att ADRA hade startat grupper i byn för att lära människor läsa, skriva och räkna var hon snabb med att anmäla sitt intresse. Äntligen fanns det någon som kunde ge henne en chans!

Det var inte lätt att lära sig förstå de konstiga krumelurerna som kallades bokstäver och siffror, men Aleper gav inte upp. Det var som att upptäcka en skatt som växte ju mer hon grävde. När hon hade lärt sig läsa och skriva steg hon in i en helt ny värld, en värld där man inte kunde lura henne längre. Tidigare hade hon ofta blivit lurad på rätt växel när hon handlade. Nu kunde hon själv räkna det hon fick tillbaka så att det stämde.

När Aleper var barn hade området drabbats av en fruktansvärd torka. De som klarade sig var de som ägde boskap eller någonting annat att livnära sig på. Det gjorde att Aleper så gärna ville lära sig djurskötsel och att själv odla olika grödor. Hon ville skydda sina egna barn från den fasansfulla erfarenhet hon hade gått igenom när hon kväll efter kväll somnade med en mage som skrek av smärta.

Alepers första projekt var att köpa en get. Hon bor i ett område i norra Uganda som är känt för sin boskap, men boskapen tillhör mannen. Nu fick hon själv bestämma över den. När hennes get hade fått kid växte hennes ”förmögenhet”. Med tiden hade hon sex getter. Idag får hennes barn näringsrik getmjölk att dricka och tillräckligt med mat. Genom att sälja det hon producerar kan hon själv köpa nödvändiga förnödenheter till sina barn.

Många tar läs- och skrivkunskaper som självklarheter och förstår inte vilken självkänsla människor känner när de fått lära sig läsa och skriva och förstår vad dessa underliga krumelurer betyder. Det är som om de växer och får en värdighet som de sedan kan ge vidare till sina barn.

Ellen White berättar om hur Jesus försökte hjälpa människor med deras verkliga behov innan han bad dem att följa honom. ADRA arbetar med just detta – att hjälpa människor där de verkligen har stora behov. Det är först då som människor börjar fråga: ”Vem är ADRA:s Gud?” Genom att se varje människa som en Guds avbild, som en bror eller en syster, kan man genom sitt arbete dela med sig av den kärlek som Gud känner för var och en. Aleper är en av dessa ”mina bröder och systrar”.