---
title:  En präst lik Melkisedek
date:  31/01/2022
---

`Läs 1 Mos. 14:18–20 och Heb. 7:1–3. Vem var Melkisedek och på vilket sätt förebådade han Jesus?`

Melkisedek var både kung och präst. Han var också överordnad Abraham, eftersom Abraham gav honom tionde. På liknande sätt är Jesus kung och präst (Heb. 1:3), men till skillnad från Melkisedek var han syndfri (Heb. 7:26–28).

Heb. 7:15 förklarar att Jesus var en präst ”lik Melkisedek”. Det är vad det tidigare uttrycket ”en sådan som Melkisedek” betyder (Heb. 5:6). Jesus var ingen efterträdare till Melkisedek utan hans prästerskap liknade dennes.

T.ex. säger författaren att Melkisedek hade varken far, mor, stamträd, början eller slut. Man har ibland tänkt att Melkisedek var en inkarnation av Jesus på Abrahams tid, men den tanken passar inte in i Hebreerbrevets resonemang. Melkisedek är ”lik” Jesus, vilket antyder att han skilde sig från Jesus (Heb. 7:3). [Det grekiska ordet afomoiomenos är en passivform av afomoio, ”göra lik”, och betyder här att Melkisedek var ”gjord lik” Jesus; övers. anm.]

Det har också föreslagits att Melkisedek var en himmelsk varelse, men det överensstämmer inte med Hebreerbrevet. Om Melkisedek var utan far, mor, början och slut skulle han vara Gud själv. Detta utgör ett problem. Melkisedeks himmelska, helt gudomliga prästerskap skulle ha föregått Jesus tjänst. I så fall fanns det ingen anledning för Jesus att senare komma som en präst ”som Melkisedek” (Heb. 7:11).

Nej, Hebreerbrevet använder tystnaden i Bibeln om Melkisedeks födelse, död och släktskap för att bygga upp en typologi, en symbol för Jesus prästtjänst (1 Mos. 14:18–20) och för det faktum att Jesus själv är evig. Kort sagt var Melkisedek en kanaaneisk kung och präst som fick vara en bild på Kristus.

”Det var Kristus som talade genom Melkisedek, den högste Gudens präst. Melkisedek var inte Kristus, men han var en Guds röst i världen, en representant för Fadern. Genom alla släktled i det förgångna har Kristus talat; Kristus har lett sitt folk och varit världens ljus” (Ellen White: Selected Messages, bok 1, s. 409).

`Vad lär berättelsen om Melkisedek oss om hur Gud verkar bland dem som aldrig har haft människor som missionärer och förkunnare bland sig?`