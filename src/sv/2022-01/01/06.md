---
title:  I denna sista tid
date:  30/12/2021
---

`Läs Heb. 1:2; 9:26–28; 10:25, 36–38; 12:25–28. Vad poängteras här, särskilt i fråga om tiden?`

Det finns något mycket viktigt som författaren betonar som gör hans maning ännu mer aktuell: läsarna lever ”vid denna tidens slut” (Heb. 1:2) och löftena håller på att uppfyllas (Heb. 10:36–38). Det är intressant, som vi ska se, att i hela brevet jämförs åhörare med ökengenerationen som stod vid gränsen till Kanaan, redo att träda in i det utlovade landet. Författaren påminner dem: ”Ännu en liten tid, sedan kommer han som skall komma, och han skall inte dröja” (Heb. 10:37). Sedan uppmanar han dem: ”Vi hör inte till dem som drar sig undan och går förlorade utan till dem som tror och räddar sitt liv” (Heb. 10:39). Denna sista uppmaning påminde läsarna, och oss, om de faror som Guds folk historiskt har mött precis innan Guds löften uppfylls.

Fjärde Moseboken talar just om detta. Bibeln berättar att två gånger, strax innan de skulle träda in i det utlovade landet, led Israel viktiga nederlag. Den första gången är återgiven i 4 Mos. 13 och 14 och berättar om tvivel som flera ledare spred bland församlingen och som fick Israels tro att vackla. Resultatet blev att folket beslöt att utse en ny ledare och återvända till Egypten, precis när de skulle träda in i Kanaan.

Den andra gången drabbades israeliterna av det sensuella och falsk tillbedjan i Baal Pegor (4 Mos. 24, 25). Bileam kunde inte dra förbannelse över israeliterna, men sexuella frestelser användes för att leda Israel till falsk tillbedjan och synd och dra Guds misshag över dem.

Hebreerbrevets läsare varnas för de båda farorna. För det första manar författaren dem att hålla fast vid sin tro och fästa sina ögon vid Jesus (Heb. 4:14; 10:23; 12:1–4). För det andra varnar han dem för omoral och begär (Heb. 13:4–6). Till slut uppmanar han dem att respektera och lyda sina ledare (Heb. 13:7, 17).

`Vår förståelse av tillståndet i döden är att när vi sluter våra ögon i döden är nästa ögonblick vi vet om Jesus återkomst. Varför kan vi då säga att alla människor har levt i ”den sista tiden”?`