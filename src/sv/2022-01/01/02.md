---
title:  En härlig början
date:  26/12/2021
---

För att vi ska förstå predikan och kunna tillämpa dess budskap på oss själva behöver vi förstå församlingens historia och situation när de fick brevet.

`Läs Heb. 2:3, 4. Vad var hebreernas erfarenhet när de först kom till tro?`

Texten här antyder att Hebreerbrevets läsare inte hört Jesus själv predika utan fått evangeliet från andra evangelister som hade förkunnat nyheterna om ”frälsningen”.

Det står också att evangelisterna hade ”bestyrkt” budskapet och att Gud själv hade ”bekräftat” det ”genom att dela ut helig ande efter sin vilja” (Heb. 2:3, 4). Nya testamentet berättar att tecken som mirakulösa helanden, andeutdrivning och andra andliga gåvor ofta följde evangelieförkunnelsen på nya platser.

I den kristna församlingens början utgöt Gud sin Ande över apostlarna i Jerusalem så att de kunde förkunna evangelium på språk som de annars inte behärskade och utföra underverk (Apg. 2, 3). Filippos gjorde liknande under i Samarien (Apg. 8), Petrus i Joppe och Caesarea (Apg. 9, 10) och Paulus i sitt arbete i Mindre Asien och Europa (Apg. 13–28). Dessa kraftfulla gärningar var erfarenhetsmässiga belägg som bekräftade budskapet om ”frälsning”, upprättandet av Guds rike och räddning från domen och frihet från onda makter (Heb. 12:25–29).

Anden gav de tidiga kristna en övertygelse att deras synder var förlåtna. De behövde därför inte frukta för domen, och som resultat blev deras böner frimodiga och förtröstansfulla och deras andliga erfarenhet glädjefylld (Apg. 2:37–47). Anden befriade också dem som var slavar under onda makter, vilket var ett övertygande belägg för Guds överlägsna makt över ondskans krafter och visade att Guds rike hade upprättats i deras liv.

`Vad är berättelsen om din omvändelse? På vilka sätt har du blivit övertygad i din tro på Jesus Kristus som din frälsare och herre? Varför är det bra att komma ihåg hur Gud först verkade i ditt liv för att leda dig till honom?`