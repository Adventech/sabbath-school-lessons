---
title:  Studiehjälp
date:  31/12/2021
---

David A. deSilva förklarar tydligt varför de tidiga kristna förföljdes: ”De kristna antog en livsstil som … kunde ha betraktats som antisocial och t.o.m. rebellisk. Lojalitet mot gudarna, som uttrycktes i from närvaro vid offren och annat, betraktades som en symbol för lojalitet mot staten, auktoriteterna, vännerna och familjen. Tillbedjan av gudarna var något av en symbol för ens hängivenhet mot relationer som höll samhället stabilt och framgångsrikt. När de kristna (och judarna) avstod från ovanstående betraktades de med misstro som potentiella lagbrytare och som rebelliska element i riket” (Perseverance in Gratitude, Grand Rapids, MI: Eerdmans Publishing Company, 2000, s. 12).

”För den modfällde finns det ett säkert botemedel – tro, bön och arbete. Tro och verksamhet kommer att ge trygghet och tillfredsställelse som kommer att öka dag för dag. Känner du dig frestad att ge utrymme åt ängsliga, onda aningar eller yttersta förtvivlan? Under de mörkaste dagarna, när det ser som mest avskräckande ut, ska du inte vara rädd. Tro på Gud. Han vet vad du behöver. Han har all makt. Hans gränslösa kärlek och medkänsla förtröttas aldrig.

Var aldrig rädd att han kommer att misslyckas med att uppfylla sina löften. Han är evig sanning. Han kommer aldrig att förändra förbundet han har slutit med dem som älskar honom. Han kommer att ge sina trogna tjänare det mått av effektivitet som svarar mot deras behov. Aposteln Paulus har vittnat: ’Han svarade mig: ”Min nåd är nog för dig, för min kraft fullkomnas i svaghet.” ... därför gläder jag mig över svaghet, misshandel, nöd, förföljelser och ångest för Kristi skull. För när jag är svag, då är jag stark’ (2 Kor. 12:9, 10)” (Ellen White: Det var mycket gott, s. 112, 113).

**Samtalsstart**

Vad var det som gjorde att ni började tro på Jesus? Hur har ni sedan bevarat er tro?

**Förbön**

Be att Gud ska hjälpa er att växa i tro och hängivenhet.

**Samtalsfrågor**

`Är det möjligt att vara ”annorlunda” på grund av vår kristna tro och ändå inte anklagad för ”avståndstagande” från och misstro mot andra?`

`Ordet ”(upp)maning” kan i Bibeln syfta antingen på tillrättavisning eller uppmuntran. Vilken omsorg bör vi visa när vi tillrättavisar någon som är missmodig?`

`Vilka likheter finner du mellan Hebreerbrevets läsare och dem som läste brevet till Laodikeia i Upp. 3:14–22? På vilka sätt liknar vår erfarenhet, tvåtusen år senare, deras, och vad kan vi lära oss av likheterna?`