---
title:  Svårigheter
date:  28/12/2021
---

Hebreerbrevets läsare lyckades bevara sin tro och överlåtelse till Kristus, trots förkastelse och förföljelse. Men konflikten krävde sitt pris i det långa loppet. De kämpade en god kamp och segrade men var också utmattade.

`Läs Heb. 2:18; 3:12, 13; 4:15; 10:25; 12:3, 12, 13; 13:1–9, 13. Vilka utmaningar mötte de troende?`

Hebreerbrevet berättar att läsarna fortsatte att möta svårigheter. Verbala och antagligen också andra sorters attacker mot dem fortsatte (Heb. 13:13). Några troende satt fortfarande i fängelse (Heb. 13:3), något som kan ha tärt på församlingen ekonomiskt och psykiskt. De var trötta (Heb. 12:12, 13) och kunde lätt ”förlora modet” (Heb. 12:3).

Det är vanligt bland människor och gemenskaper att efter ett segerrus slappnar de psykologiska och de andra typerna av försvar av, och människorna och gemenskaperna blir mer sårbara för sina fienders motattacker. Det är svårare att på nytt samla den styrka personen eller gemenskapen mobiliserade för att bemöta ett nära förestående hot.

`Läs 1 Kung. 19:1–4. Vad hände Elia?`

”Men en reaktion av det slag som ofta följer på en stark tro och en ärorik framgång utsatte Elia för press. Han fruktade att reformationen som hade börjat på Karmel inte skulle bli varaktig. Därför blev han deprimerad. Han hade liksom blivit upphöjd till berget Pisgas topp, och nu var han nere i dalen. Medan han leddes av den Allsmäktiges kraft hade han klarat det svårast tänkbara trosprovet.

Under denna tid av modlöshet, då Isebels hot ljöd i hans öron och Satan fortfarande tycktes ha framgång genom denna gudlösa kvinnas planer, förlorade han däremot sitt fäste i Gud. Han hade blivit gränslöst högt upphöjd, och hans fall blev fruktansvärt stort. Eftersom Elia glömde Gud flydde han utan uppehåll tills han befann sig i en hemsk öken, ensam” (Ellen White: Det var mycket gott, s. 110).

`Tänk på de gånger då du har tappat modet i ditt kristna liv och försök förstå omständigheterna och faktorerna som bidrog till det. Vad kunde du ha gjort annorlunda?`