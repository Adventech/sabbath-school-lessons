---
title:  Missionsnytt
date:  31/12/2021
---

#### ”Jag fann vägen”

”Allt började under en av årets stora helger i Östtimor. Trots att det egentligen var en religiös helg hade det som vanligt arrangerats många olika evenmang för att roa människor i min hemstad. Själv tänkte jag gå på hästkapplöpningarna.

Vägen till hästkapplöpningsbanan gick förbi en Adventkyrka. En bibelarbetare som heter Mariano såg mig och hälsade på mig.

’Om du har tid, har du lust att studera Bibeln tillsammans med mig?’ frågade han.

’Jag skulle gärna vilja studera Bibeln’, svarade jag.

’Du behöver inte komma hem till mig’, sa Mariano. ’Jag kan följa med hem till dig. När hästkapplöpningen är över kan vi gå dit tillsammans.’

Vi gick hem till mig direkt efter tävlingarna och började studera Bibeln. Vi studerade tillsammans i fyra månader, och jag gick till gudstjänsten i adventistkyrkan varje sabbat. Jag gick dock fortfarande till min egen kyrka på söndagarna. Jag såg inget fel i att gå i kyrkan på både lördagar och söndagar. Och det var ju i och för sig riktigt. Gud har ju inte sagt att det finns någon dag då vi inte får tillbe honom. Å andra sidan betraktade jag fortfarande söndagen som vilodagen.

Efter en tid kom en adventistevangelist till staden, och jag studerade Danielsboken och Uppenbarelseboken med honom. Dessa studier och andra hjälpte mig att se Guds frälsningsplan för världen i ett större perspektiv.  Och det var under den tiden jag började fundera. Jag sa till mig själv: ’Kan det vara så att lördagen är en dag som Gud särskilt har välsignat? I så fall saknar jag något viktigt i mitt liv om jag inte firar den. Då går jag miste om välsignelser som jag kunde ha fått.’

Jag bestämde mig för att fasta och be om saken. ’Är det lördagen eller söndagen som är vilodagen?’ bad jag.

Efter att ha fastat och bett i en vecka fick jag en tanke. Det kändes som om någon hade talat högt till mig: ’Följ bara det som står skrivet i Bibeln.’

Jag hade gått i Adventkyrkan varje sabbat, och pastorn visste att jag hade studerat Bibeln väldigt mycket. Men han hade aldrig frågat om jag ville bli döpt. Efter gudstjänsterna brukade han och jag vanligtvis äta tillsammans och diskutera Bibeln.

En sabbat frågade jag pastorn: ’När kommer församlingen att fira döphögtid nästa gång?’

’Det beror på den som vill bli döpt’, svarade pastorn. ’Vi kan ordna ett dop så snart som personen känner sig redo.’

I samma ögonblick bestämde jag mig.

’Nästa gång det firas en dophögtid vill jag bli döpt’, sa jag.

Omedelbart kramade pastorn om mig. Vuxna och barn såg vår glädje och kom fram för att ta mig i hand och krama mig.

’Gud har rört vid ditt hjärta’, sa de till mig.

När jag hörde de orden grät jag. Jag hade funnit den väg som jag ville vandra tillsammans med Jesus.”

Idag är Mario bibelarbetare. Genom att studera Bibeln tillsammans med människor och ledd av den heliga Andens kraft har han hjälpt många att lära känna Jesus.