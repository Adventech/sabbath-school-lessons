---
title:  Jesus är vår kung
date:  02/01/2022
---

Huvudpoängen i Hebreerbrevet är härskaren som sitter vid Faderns högra sida (Heb. 8:1). Som Gud har Jesus alltid varit universums härskare. Men när Adam och Eva syndade blev Satan den här världens härskare (Joh. 12:31; 14:30; 16:11). Men Jesus kom och besegrade Satan på korset och återvann rätten att råda över dem som tar emot honom som sin frälsare (Kol. 2:13–15).

De två första kapitlen i Hebreerbrevet koncentrerar sig särskilt på Jesus tronbestigning som kung.

`Läs Heb. 1:5–14. Vad händer här?`

Dessa verser är arrangerade i tre sektioner. Varje sektion introducerar en aspekt av Sonens tronbestigningsceremoni. För det första förklarar Gud att Jesus är kung (Heb. 1:5). ”Sonen” som det används här är en kunglig titel (se Ps. 2:6, 7 som delvis citeras i Heb. 1:5). För det andra presenterar Gud Sonen för det himmelska hovet som tillber honom (Heb. 1:6, 8) medan Herren förkunnar att Sonen ska härska för alltid (Heb. 1:8–12). För det tredje sätter Gud Sonen på tronen, den faktiska överföringen av makt (Heb. 1:13, 14).

Något av det viktigaste i Nya testamentet är att i Jesus uppfyllde Gud sina löften till David (se 2 Sam. 7:8–16 och Luk. 1:30–33). Jesus föddes av Davids ätt i Davids stad (Matt. 1:1–16; Luk. 2:10, 11). Under hans verksamhet kallade folk honom ofta för ”Davids son”. Han avrättades för att han inte förnekade att han var ”judarnas kung” (Matt. 26:63, 64; 27:11, 37). Petrus och Paulus predikade att Jesus hade uppstått från de döda som en uppfyllelse av löftena till David (Apg. 2:22–36; 13:22–37). Johannes identifierade honom som ”lejonet av Juda stam” (Upp. 5:5).

Hebreerbrevet har naturligtvis samma uppfattning. Gud har uppfyllt sina löften till David i Jesus: Gud gav honom ett underbart ”namn” (Heb. 1:4), förklarade att han var kung (Heb. 1:5), upprättade hans tron för evigt (Heb. 1:8–12) och satte honom vid sin ”högra sida” (Heb. 1:13, 14). Vidare leder Jesus enligt Heb. 4 folket till Guds vila och påminner oss om att Jesus är ”byggmästare” för Guds hus (Heb. 3:3, 4).

Jesus är alltså den legitime härskaren i striden mot Satan, inkräktaren, för vår skull.

`Hur kan vi finna tröst, särskilt i prövningar, när vi tänker på att Jesus är världsalltets härskare?`