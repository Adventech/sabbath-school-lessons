---
title:  Jesus är vår medlare
date:  03/01/2022
---

En intressant tanke i den gammaltestamentliga teologin är att den utlovade kungen från Davids släkt skulle representera nationen inför Gud.

`Jämför 2 Mos. 4:22, 23 med 2 Sam. 7:12–14; 5 Mos. 12:8–10 med 2 Sam. 7:9–11; och 5 Mos. 12:13, 14 med Ps. 132:1–5, 11–14. Vilka löften till Israel skulle gå i uppfyllelse genom den utlovade kungen från Davids släkt?`

Israel var Guds son, och Gud skulle ge dem en plats där de fick vila från sina fiender. Gud skulle också välja en plats bland dem där hans namn skulle bo. Dessa löften till Israel överfördes till den utlovade kungen från Davids släkt. Han skulle förklaras vara Guds son, Gud skulle ge honom vila från hans fiender, och han skulle bygga ett tempel för Gud i Sion där Guds namn skulle bo. Detta innebar att Gud skulle uppfylla sina löften till Israel genom den utlovade kungen från Davids släkt. Han skulle representera Israel inför Gud.

Att en representant skjuts in i relationen mellan Gud och Israel gjorde det möjligt för deras förbundsrelation att bestå. Det mosaiska förbundet förutsatte att hela Israel var troget för att de skulle få del av Guds beskydd och välsignelser (se Jos. 7:1–13). Men förbundet med David garanterade Guds förbundsvälsignelser för Israel genom en person, troheten hos kungen från Davids släkt.

Tyvärr var större delen av kungarna från Davids släkt inte trogna, och Gud kunde inte välsigna Israel som han ville. Gamla testamentet är fullt av berättelser om hur otrogna många av dessa kungar faktiskt var.

De goda nyheterna är att Gud sände sin Son till att födas som Davids son, och han har varit fullkomligt trogen. Därför kan Gud i honom fullfölja alla de löften som han har gett sitt folk. När Gud välsignar kungen får hela hans folk del av förmånerna. Det är därför som Jesus är medlaren av Guds välsignelse till oss. Han är medlaren i och med att han är kanalen genom vilken Guds välsignelse flödar. Vårt slutgiltiga hopp om frälsning finns endast i Jesus och det som han har gjort för oss.

`Hur har det gått för dig att vara trogen i ditt förbund med Gud? Vad innebär det att Jesus är medlaren av Guds välsignelse och frälsning i ditt liv?`