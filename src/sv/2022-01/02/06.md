---
title:  Jesus medlar i ett bättre förbund
date:  06/01/2022
---

Heb. 8–10 koncentrerar sig på Jesus som medlare i ett nytt förbund. Problemet med det gamla förbundet var helt enkelt att det bara föreskuggade de nya goda ting som skulle komma. Dess institutioner var tänkta att förebilda, illustrera, det verk som Jesus skulle utföra i framtiden. Alltså var prästerna en bild på Jesus, men de var dödliga och syndiga. De kunde inte ge den fullkomning som Jesus gav. De tjänstgjorde också i en helgedom som var ”en skuggbild” (Heb. 8:5) av den himmelska helgedomen.

Jesus tjänstgör i den sanna helgedomen och ger oss tillträde till Gud. Djuroffren var en bild som pekade mot Jesus död som ett offer för oss, men deras blod kunde inte rena samvetet. Men Jesus död renar vårt samvete så att vi kan nalkas Gud med trosvisshet (Heb. 10:19–22).

`Läs Heb. 8:8–12. Vad lovade Gud oss i det nya förbundet?`

Genom att utse Jesus som vår överstepräst instiftade Fadern ett nytt förbund som fullföljer det som det gamla förbundet bara kunde förebåda. Det nya förbundet ger det som bara en fullkomlig, evig, mänsklig-gudomlig präst kan ge. Denne överstepräst förklarar inte bara Guds lag utan skriver in den i våra hjärtan. Denne präst ger ett offer som ger förlåtelse. Han renar och förvandlar oss. Han omvandlar våra stenhjärtan till kött (Hes. 36:26). Han skapar oss verkligen på nytt (2 Kor. 5:17). Denne präst välsignar oss på det mest förunderliga sätt genom att ge oss tillträde till själva Faderns närvaro.

Gud stiftade det gamla förbundet för att peka på framtiden, på Jesus verk. Dess plan och syfte var vackert. Men somliga missförstod dess syfte. I sin ovilja att lämna symbolerna och skuggbilderna och ta till sig sanningarna som de pekade mot gick de miste om de underbara förmåner som Jesus tjänst erbjöd dem.

”Jesus var templets grundval och liv. Tempeltjänsten som utfördes där var symboler på Guds Sons offer. Prästtjänsten hade instiftats för att den skulle representera Jesus väsen och gärning som medlare. Hela offertjänsten pekade fram mot att Frälsaren skulle dö för att återlösa världen. Under många århundraden hade de pekat fram emot Jesus död. När den stora händelsen hade inträffat skulle de inte längre ha någon verkan” (Ellen White: Messias, s. 144).