---
title:  Jesus strider för oss
date:  04/01/2022
---

`Jämför 1 Sam. 8:19 och 20 med Heb. 2:14–16. Vad sökte israeliterna hos en kung, och hur uppfylldes dessa önskningar i Jesus?`

Israeliterna ville ha en kung som skulle vara deras domare och ledare i strid eftersom de glömde att Gud var deras kung. Den fullständiga återupprättelsen av Guds styre över sitt folk kom med Jesus. Som vår Kung leder Jesus oss i striden mot fienden.

Heb. 2:14–16 beskriver Jesus som svaga människors förkämpe. Kristus möter och besegrar djävulen i en tvekamp och befriar oss från slaveriet. Beskrivningen påminner om kampen mellan David och Goljat. Efter att ha smorts som kung (1 Sam. 16) befriade David sina bröder från slaveri genom att besegra Goljat. Villkoren i striden var att segraren skulle göra motpartens folk till slavar (1 Sam. 17:8–10). David agerade som Israels kämpe och representerade dem.

`Läs Jes. 42:13 och 59:15–20. Hur beskriver Jahve sig själv där?`

Heb. 2:14–16 antyder att Gud skulle rädda Israel i en tvekamp. Lägg märke till följande hos Jesaja: ”Så säger Herren: Ja, fången skall ryckas från den starke, bytet räddas undan den grymme.

Jag skall strida mot den som strider mot dig, jag skall rädda dina barn” (Jes. 49:25).

Som kristna tänker vi ofta att vi kämpar ensamma mot Satan. När vi läser Ef. 6:10–18 ser vi att vi faktiskt är i en strid mot djävulen. Men Gud strider för oss och går till striden före oss. Vi är en del av hans armé och bär därför hans vapenrustning. Vi strider inte heller ensamma. Som församling tar vi vapnen och strider tillsammans bakom vår kämpe som är Gud själv.

`Vad betyder det att ta på sig Guds vapenrustning? Hur kan vi i våra dagliga strider mot jaget, frestelser osv. utnyttja den kraft som Gud ger och som förmår oss att förbli trogna?`