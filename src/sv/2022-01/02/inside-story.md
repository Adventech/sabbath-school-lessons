---
title:  Missionsnytt
date:  07/01/2022
---

#### Jag får sköta Guds trädgård

En köksträdgård är en bra plats att umgås och berätta för människor om Guds Ord. Det är i trädgårdar här på Östtimor som det sås frön från Guds Ord som kan slå rot.

Många människor i Östtimor har en köksträdgård. Grönsakerna som de odlar behöver de som mat. Och de produkter som blir över kan man sälja.

Jag, Mario, höll på att jobba i min egen köksträdgård när en ledare från Adventistsamfundets kontor besökte mig. ”Vi tänker hålla en tremånaderskurs för att utbilda bibelarbetare”, berättade han. ”Du borde vara med i gruppen.”

Jag gillade idén. Jag hade nyligen blivit döpt och var ivrig att berätta om min nyfunna kärlek till Jesus. Men efter utbildningen fanns det fler nya bibelarbetare än lediga arbetsplatser, och jag blev en av dem som inte blev anställda.

Flera år gick innan en annan samfundsledare ringde mig från huvudstaden Dili. ”Vad säger du om att bli bibelarbetare i din egen provins?” frågade han.

Det lät spännande. Så en kort tid senare besökte jag Kodo, en by i min provins. Jag presenterade mig för Adolfo som bodde i byn. Han hade aldrig hört talas om Adventistsamfundet, och han var nyfiken på att få höra vad jag hade att berätta. Jag kunde se att vårt samtal om Bibelns ord rörde Adolfo djupt.

Tre dagar senare gjorde jag ett nytt besök hos Adolfo. Han bad mig följa med honom till hans granne Angelo för att ge grannen lite hjälp i hans trädgårdsland.

Jag hade upptäckt att byborna blev glada över att få hjälp i sina köksträdgårdar. Det var trevligt att arbeta tillsammans, och flera var intresserade av att prata om Bibeln medan vi arbetade. När Adolfo och jag hjälpte Angelo i hans trädgård berättade jag om saker som står i Bibeln. När vi var klara med vårt arbete för dagen, frågade Adolfo mig: ”Kan du lära mig mer om Bibeln?”

Senare bad Angelo om samma sak. I tolv år hade han varit ledare i ett annat samfunds församling i byn. Men många av hans medlemmar blev arga när de fick veta att deras ledare studerade Bibeln tillsammans med mig.

Jag hörde att de planerade att göra mig illa. Då blev Angelo orolig för sin egen och för min säkerhet. Han föreslog att vi skulle sluta med bibelstudierna.

När han berättade detta höll vi på med att samla ihop kokosnötter i hans trädgård. Jag märkte att en av de torra kokosnötterna hade börjat gro. Det var ovanligt att en död kokosnöt sköt skott.

”Kan vi inte plantera den här kokosnöten och samtidigt göra en överenskommelse med Gud?” sa jag till Angelo. ”Om han ser till att kokosnöten överlever och växer är det ett tecken från honom att han även kommer att skydda människor som vill studera Bibeln i detta land.”

Det gick tio år. Under tiden sköt den döda kokosnöten små gröna skott och blev ett friskt träd. Angelo såg detta som Guds ingripande, och det gav honom mod. När jag nyligen besökte byn träffade jag Angelo, och han sa att han ville bli döpt.

Jag hoppas att många människor kommer att föras till Herren i den trädgård som Gud har gett mig att sköta i Östtimor.