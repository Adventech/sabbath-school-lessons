---
title:  Jesus fullkomliga offer
date:  22/02/2022
---

`Läs Heb. 7:27 och 10:10. Hur beskrivs Jesus offer där?`

De levitiska prästerna som ”blivit fler och fler därför att döden satte en gräns för deras tjänst” (Heb. 7:23) står i kontrast mot Jesus som lever för evigt och har ett evigt prästerskap (Heb. 7:24, 25). De levitiska prästerna offrade ”dagligen” (Heb. 7:27) och ”varje år” (Heb. 9:25) gåvor och offer ”som dock inte kan göra den som förrättar gudstjänsten fullkomlig, så att hans samvete är till freds” (Heb. 9:9; 10:1–4).

Men Jesus offrade sig själv ”en gång för alla”, som ”ett enda syndoffer” (Heb. 10:10, 12–14) som renar våra samveten (Heb. 9:14; 10:1–10) och tar bort synden (Heb. 9:26). Jesus offer är överlägset djuroffren eftersom Jesus var Guds Son (Heb. 7:26–28), som fullkomligt uppfyllde Guds vilja (Heb. 10:5–10).

Beskrivningen av Jesus offer som ”en gång för alla” har flera konsekvenser.

För det första är Jesus offer fullkomligt och behöver aldrig överträffas. De levitiska prästernas offer upprepades eftersom de var otillräckliga. ”Skulle man inte annars ha upphört att offra? De som förrättar gudstjänsten skulle ju, efter att en gång ha blivit renade, inte längre vara medvetna om några synder” (Heb. 10:2).

För det andra mötte alla de olika sorters offer som beskrivs i Gamla testamentet sin uppfyllelse på korset. Jesus inte bara renar oss från synden (Heb. 9:14) utan ger också helgelse (Heb. 10:10–14) genom att ta bort synden från våra liv (Heb. 9:26). Innan prästerna kunde nalkas Gud i helgedomen och tjänstgöra för sina medmänniskor måste de renas och helgas (3 Mos. 8, 9). Jesus offer renar och helgar oss (Heb. 10:10–14) så att vi med förtröstan kan nalkas Gud (Heb. 10:19–23) och tjäna honom som ”kungar och präster” (Heb. 9:14; 1 Pet. 2:9).

Slutligen ger Jesus offer också näring åt det andliga livet. Det ger oss ett exempel att lyda och följa. Hebreerbrevet inbjuder oss att rikta vår blick mot Jesus, särskilt händelserna på korset, och följa honom (Heb. 12:1–4; 13:12, 13).

`Korset, dvs. Jesus död, är grunden för alla förmåner som Gud ger oss. Det ger rening från synd, helgelse för att tjäna och näring för att växa. Hur kan vi bättre uppleva vad vi fått i Jesus?`