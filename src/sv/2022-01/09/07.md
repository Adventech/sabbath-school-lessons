---
title:  Studiehjälp
date:  25/02/2022
---

Läs Ellen White: ”Golgata”, s. 692–707, och ”Det är fullbordat”, s. 708–714 i Messias.

Professor Jiri Moskala förklarade naturen av denna dom som föregår Jesus återkomst. ”Gud är inte där för att visa upp mina synder som i ett skyltfönster. Han ska i stället framför allt peka på sin häpnadsväckande, förvandlande, kraftfulla nåd. Inför hela universum ska han som det sanna vittnet om hela mitt liv förklara min inställning till Gud, mina inre motivationer, mina tankar, mina gärningar, mina mål och min livsinriktning. Han ska visa allt det där. Jesus ska vittna om att jag har begått mina misstag, överträtt hans heliga lag, men också att jag har ångrat mig, bett om förlåtelse och förvandlats av hans nåd. Han ska förkunna: ’Mitt blod räcker för syndaren Moskala, hans livsinriktning är mot mig, hans inställning mot mig och andra människor är varm och osjälvisk, han är tillförlitlig, han är min goda och trogna tjänare’ ” (”Toward a Biblical Theology of God’s Judgment: A Celebration of the Cross in Seven Phases of Divine Universal Judgment,” Journal of the Adventist Theological Society 15, våren 2004: s. 155).

”Både de friköpta och de varelser som inte har syndat kommer att finna sin kunskap och sin sång i Kristus kors. De kommer att se att härligheten som lyser från Jesus ansikte är den självuppoffrande kärlekens härlighet. Ljuset från Golgata visar oss lagen om kärleken som leder till att man förnekar sig själv. Den lagen är livets lag för både jorden och himlen. Golgata visar också att kärleken som inte söker sitt eget kommer från Guds väsen. Gud ’bor i ett ljus dit ingen kan komma’ (1 Tim. 6:16), och hans egenskaper uppenbarades i Jesus, som var mild och ödmjuk” (Ellen White: Messias, s. 18, 19).

**Samtalsstart**

Veckans studium talar om offrets olika funktioner. Har ni något exempel på när människor inte bara har bett om förlåtelse, utan också återställt och reparerat relationen till den som sårats?

**Förbön**

Tacka Jesus för att han gav det slutgiltiga offret för oss på korset. Tacka för att han kommer att stå på din sida som din medlare när du frestas och attackeras av onda makter.

**Samtalsfrågor**

`Människor har alltid varit benägna att offra olika offer till Gud i utbyte mot förlåtelse eller frälsning. Vissa offrar åt Gud genom heroisk botgöring (långa resor osv.). Andra offrar ett liv i tjänst eller självuppoffrande handlingar, osv. Hur framstår dessa handlingar i ljuset av Jesus offer och vad Bibeln säger om korset som gjorde slut på alla offer (Dan. 9:27; Heb. 10:18)?`

`Vad är samtidigt offrens roll i en troendes liv? Vad menade Jesus när han sade att vi behöver ta vårt kors och följa honom (Matt. 16:24), eller aposteln Paulus när han sade att vi bör bära fram oss själva ”som ett levande och heligt offer som behagar Gud” (Rom. 12:1)? Vad är relationen mellan Jesus och Paulus vägledning (Matt. 16:24; Rom. 12:1) och Heb. 13:15, 16?`