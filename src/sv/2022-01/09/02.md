---
title:  Varför behövdes offer?
date:  20/02/2022
---

Heb. 9:15 förklarar att Jesus offerdöd hade som syfte att ”befria dem från överträdelserna under det förra förbundet” för att Guds folk ”skall få det utlovade eviga arvet.”

I det forntida Mellanöstern var ett förbund mellan två parter en allvarlig fråga. Det omfattade ett utbyte av löften som gavs under ed av båda parter. Utgångspunkten var att gudarna skulle straffa den som bröt mot eden. Ofta bekräftades dessa förbund genom ett djuroffer.

När Gud t.ex. stiftade ett förbund med Abraham ingick det i ceremonin att djuren delades i två (1 Mos. 15:6–21). Parterna gick mellan halvorna som ett erkännande att dessa djur representerade ödet som skulle drabba den part som bröt förbundet. Det är anmärkningsvärt att bara Gud gick mellan djuren för att förmedla till Abraham att han inte skulle bryta sitt löfte.

`Jämför 1 Mos. 15:6–21 med Jer. 34:8–22. Vad lär dessa texter oss om förbundet?`

Förbundet med Gud gav Israel tillträde till det utlovade landet som deras arv. Men i det ingick en rad bud och att blod stänktes på altaret, vilket antydde ödet som skulle drabba den part som bröt förbundet. Det är därför Hebreerbrevet säger att ”utan att blod utgjuts ges ingen förlåtelse” för synder (Heb. 9:22).

När Israel bröt förbundet stod Gud inför ett smärtsamt dilemma. Förbundet förutsatte överträdarnas död, men Gud älskade sitt folk. Om han bara förbisåg det eller vägrade att straffa överträdarna skulle hans bud aldrig gälla, och den här världen skulle sjunka ner i kaos.

Men Guds Son offrade sig som ställföreträdare. Han dog i stället för oss så att vi ”skall få det utlovade eviga arvet” (Heb. 9:15, 26; Rom. 3:21–26). Han skulle alltså upprätthålla sin lags helighet och samtidigt rädda dem som bröt mot den lagen. Detta kunde han bara göra genom korset.

`Hur hjälper förbundet oss att förstå varför lagen är så central för evangeliet?`