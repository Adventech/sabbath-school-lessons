---
title:  Korset och förlåtelsens pris
date:  23/02/2022
---

`Läs Heb. 9:22–28. Vad säger det om Kristus tjänst i den himmelska helgedomen?`

Tanken att den himmelska helgedomen behöver renas blir begriplig i samband med Gamla testamentets helgedom. Den var en symbol för Guds styre (1 Sam. 4:4; 2 Sam. 6:2), och Guds sätt att hantera synden påverkar den allmänna uppfattningen om hans styres rättfärdighet (Ps. 97:2). Som härskare är Gud sitt folks domare och förväntas vara rättvis, frikänna den oskyldige och döma den skyldige. När Gud förlåter en syndare bär han ett juridiskt ansvar. Helgedomen, som representerar Guds karaktär och administration, är orenad. Detta förklarar varför Gud bär våra synder när han förlåter (2 Mos. 34:7; 4 Mos. 14:17–19; grundtextens hebreiska ord för förlåtelse är här nose som betyder ”lyfta, bära”).

Offersystemet i den israelitiska helgedomen illustrerade detta. När någon sökte förlåtelse bar han  eller hon fram ett djur som ett offer för sig själv, bekände sina synder över det och slaktade det. Djurets blod ströks på altarhornen eller stänktes inför förhänget i templets första del. Så överfördes synden symboliskt in i helgedomen. Gud tog folkets synder och bar dem själv.

I det israelitiska systemet skedde rening från eller försoning för synderna i två faser. Under året förde de ångrande syndarna offer till helgedomen, som renade dem från deras synd men överförde synden till helgedomen, till Gud själv. I slutet av året, på försoningsdagen, som var en domens dag, renade Gud helgedomen och klargjorde sitt juridiska ansvar genom att överföra synderna från helgedomen till bocken Asasel, som representerade Satan (3 Mos. 16:15–22).

Detta system i två faser representerade de två avdelningarna i den jordiska helgedomen, vars förebild är den himmelska (2 Mos. 25:9; Heb. 8:5). Det tillät att Gud samtidigt visade både nåd och rättvisa. De som bekände sina synder under året visade lojalitet mot Gud genom en helig vila och genom att späka sig på försoningsdagen (3 Mos. 16:29–31). De som inte visade lojalitet skulle ”utstötas” (3 Mos. 23:27–32).

`Tänk vad du skulle ha framför dig om du måste ta straffet för dina synder. Hur kan denna sanning hjälpa dig att förstå vad Kristus har gjort för dig?`