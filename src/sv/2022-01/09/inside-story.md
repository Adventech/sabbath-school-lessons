---
title:  Missionsnytt
date:  25/02/2022
---

#### Vart kan Kina ta vägen?

I den lilla byn i Laos sprang Kina så snabbt hon orkade till adventistpastorns hem och bankade på dörren. Den 14-åriga flickan hade lyckats knyta upp repen som hennes föräldrar hade använt för att binda hennes händer.

Kinas föräldrar slog henne ofta, och även hennes storebror slog henne i ansiktet och sparkade henne.

Hennes brott? Kina hade beslutat sig för att följa Jesus och blivit döpt och var medlem i adventistförsamlingen som fanns i byn.

Tidigare hade Kinas föräldrar alltid varit kärleksfulla och omtänksamma mot henne.  Nu hade de vänt sig mot henne och slog henne i ett försök att tvinga henne att återvända till den traditionella religion som familjen tillhörde.

Kina stod dock fast och vägrade att ge upp sin tro. Hennes lugna mod inför lidandet som hon utsattes för var häpnadsväckande. Hennes nya adventistvänner hade små möjligheter att hjälpa henne. De var en liten grupp troende, de flesta kvinnor. De var fattiga bönder, trädgårdsodlare och arbetare som kämpade för att själva klara vardagen.

Men det fanns något med Jesus som imponerade så mycket på Kina att hon var villig att riskera allt för honom. Fast hur länge skulle den 14-åriga flickan kunna uthärda misshandeln och övergreppen hon fick genomlida i sitt eget hem? Hon stannade kvar med risk för sitt liv. Men vart skulle hon ta vägen för att få hjälp och skydd?

Kina hade ingenstans att ta vägen när hon lyckades fly, men hon var för rädd för att återvända hem. Hon kunde inte söka hjälp hos andra släktingar eftersom de också tyckte att hon skulle ge upp sin tro på Jesus och återvända till animismen. Hon kunde inte gå till myndigheterna eftersom byhövdingen också var en släkting och tyckte att hon, som dotter, skulle lyda sina föräldrar i allt.

Att lyda sina föräldrar förväntas av barn i Laos. Det hör till kulturen. Och för en kristen som Kina är det till och med bibliskt. Men i vilken utsträckning ska ett barn lyda sina föräldrar?

Med kroppen täckt av fula svartvita blåmärken flydde Kina till pastorns hem. Pastorn skickade snabbt iväg henne till en av sina kristna släktingar innan hennes föräldrar kom och letade efter henne.

Fem dagar senare gömde sig Kina fortfarande för sina föräldrar. Hon var rädd för att återvända hem eftersom hennes familjemedlemmar hade slagit henne så många gånger. Och våldet hade tilltagit. Den sista gången hade hennes far till och med tagit fram en pistol och avlossat ett skott ovanför hennes huvud.

Be för Kina! Be för hennes föräldrar och andra familjemedlemmar. Be om att deras hjärtan ska mjukas upp och att de ska lära känna Jesus, eller att de åtminstone ska tillåta Kina att ha friheten att följa sitt samvete. Be också att församlingsmedlemmarna ska kunna hitta ett sätt för Kina att sätta sig i säkerhet permanent. Kanske skulle hon kunna få ett pass och en möjlighet att studera på en adventist-internatskola utanför Laos. Be om att församlingsmedlemmarna ska få visdom och hitta möjligheter så att de kan hjälpa andra nya kristna som råkat ut för tragiska situationer.