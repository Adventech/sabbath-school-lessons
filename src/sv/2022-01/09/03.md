---
title:  Olika sorters offer
date:  21/02/2022
---

Jesus död gav förlåtelse för våra synder. I det ingår dock mycket mer än att vi befrias från straff för vår överträdelse av förbundet. Där ingår andra saker som är lika viktiga. Det är därför som israeliternas offersystem hade fem olika sorters offer. Vart och ett av dem var nödvändigt för att uttrycka allt vad Kristus kors innebar.

`Läs Ef. 3:14–19. Vad var Paulus bön för de troende?`

Brännoffret förutsatte att hela djuret brändes på altaret (3 Mos. 1). Det representerade Jesus, vars liv gavs för oss. Gottgörelse förutsatte att Jesus gav sig helt för oss. Fastän han var lik Gud avstod han ”från allt och antog en tjänares gestalt” (Fil. 2:5–8).

Matoffret var en tacksägelsegåva för att Gud försåg sitt folk med vad de behövde (3 Mos. 2). Det representerade också Jesus, ”livets bröd” (Joh. 6:35, 48). Genom honom har vi evigt liv.

Gemenskapsoffret var en gemensam måltid med vänner och familj för att fira det välbefinnande Gud gav (3 Mos. 3). Det representerade Kristus, vars offer gav oss frid (Jes. 53:5; Rom. 5:1; Ef. 2:14). Det betonade också att vi behöver delta i Jesus offer genom att äta hans kött och dricka hans blod (Joh. 6:51–56).

Syndoffret var för syndernas förlåtelse (3 Mos. 4:1–5:13). Detta offer betonade den roll som djuroffrets blod, som stod för dess liv, spelade för att återlösa från synder (3 Mos. 17:11). Det pekade framåt på Jesus blod som återlöser oss från våra synder (Matt. 26:28; Rom. 3:25; Heb. 9:14).

Skuldoffret (3 Mos. 5:14–6:7) gav förlåtelse i de fall då något kunde gottgöras eller ersättas. Det säger oss att Guds förlåtelse inte frigör oss från ansvaret att gottgöra eller ersätta dem vi felat mot i den mån det är möjligt.

Offren i helgedomen lär oss att frälsningens erfarenhet är mer än att vi bara tar emot Jesus som vår ställföreträdare. Vi behöver också få näring av honom, dela med oss av hans förmåner till andra och rätta till det vi gjort fel mot någon.