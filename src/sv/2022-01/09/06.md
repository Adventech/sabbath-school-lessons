---
title:  Domen och Guds karaktär
date:  24/02/2022
---

`Läs Rom. 3:21–26; Rom 1:16, 17 och 5:8. Vad uppenbarar återlösningen och syndernas förlåtelse på korset om Gud?`

Förlåtelse för våra synder antyder två faser i Jesus medling i de två avdelningarna i den himmelska helgedomen. För det första tog Jesus våra synder och bar dem på sig själv på korset för att ge förlåtelse åt var och en som tror på honom (Apg. 2:38; 5:31). På korset vann Jesus rätten att förlåta var och en som tror på honom eftersom han burit deras synd. Han har också inrättat ett nytt förbund som låter honom lägga Guds lag i de troendes hjärtan genom den heliga Anden (Heb. 8:10–12; Hes. 36:25–27).

En andra fas i Jesus tjänst består av domen som föregår hans andra ankomst. Den låg fortfarande i framtiden utifrån hebréernas perspektiv (Heb. 2:1–4; 6:2; 9:27; 10:25). Denna dom börjar med Guds folk och beskrivs i Dan. 7:9–27; Matt. 22:1–14 och Upp. 14:7. Dess syfte är att visa Guds rättfärdighet när han förlåter sitt folk. I denna dom öppnas böckerna som beskriver deras liv så att världsalltet får se dem. Gud visar vad som har hänt i de troendes hjärtan och hur de har tagit emot Jesus som sin frälsare och hans Ande i sina liv.

Ellen White skrev om hur vi blir räddade: ”Människan kan inte själv bemöta dessa anklagelser. I sina kläder som är befläckade av synden bekänner hon sin synd när hon står inför Gud. Men Jesus, vår försvarare, lägger fram en vädjan för alla dem som genom ånger och tro har överlåtit omsorgen om sina själar åt honom. Han vädjar för deras sak och besegrar deras anklagare genom mäktiga argument från Golgota. Hans fullkomliga lydnad för Guds lag, ända intill döden på korset, har gett honom all makt i himlen och på jorden, och han gör anspråk på sin Faders nåd och försoning för den skyldiga människan … Men medan vi bör inse vårt syndiga tillstånd behöver vi luta oss mot Kristus som vår rättfärdighet, vår helgelse och vår återlösning. Vi kan inte bemöta Satans anklagelser mot oss. Bara Kristus kan vädja för oss. Han kan tysta anklagaren med argument som inte är grundade på våra förtjänster utan på hans egna” (Testimonies for the Church, vol. 5, s. 471, 472).

`Varför antyder korset och vad Jesus gjort för oss att vi får se fram emot domen med förtröstan men med ödmjukhet och ånger?`