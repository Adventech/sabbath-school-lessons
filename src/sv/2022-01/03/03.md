---
title:  Gud har talat till oss genom sin Son
date:  10/01/2022
---

`Läs Heb. 1:1–4. Vad är den centrala tanken där?`

Heb. 1:1–4 är en enda sats i den ursprungliga grekiskan, och man har menat att den är den vackraste i hela Nya testamentet utifrån sin konstnärliga retorik. Det viktigaste där är att Gud har talat till oss genom sin Son, Jesus.

För judarna som levde under det första århundradet e.Kr. var Guds ord något de inte hade hört på länge. Den sista, skrivna uppenbarelsen av Guds ord hade kommit genom profeten Malaki och genom Esras och Nehemjas arbete fyra århundraden tidigare. Men nu talade Gud till dem igen genom Jesus.

Guds uppenbarelse genom Jesus var dock överlägsen den uppenbarelse som Gud hade gett genom profeterna, eftersom Jesus kommer med en större uppenbarelse. Han är Gud själv som skapade himlen och jorden och är världsalltets härskare. Författaren ifrågasätter aldrig Kristus gudom. Den bara antas.

Gamla testamentet antas också vara Guds ord. Samme Gud som hade talat i det förflutna fortsätter att tala nu. Gamla testamentet förmedlade sann kunskap om Guds vilja.

Men det var möjligt att förstå dess fulla mening först när Sonen kom till jorden. Författarens tanke är att Faderns uppenbarelse i Sonen gav nyckeln till förståelsen av Gamla testamentets sanna bredd, precis som bilden på ett pussel är nyckeln till att man finner rätt plats för varje pusselbit. Jesus tog fram så mycket av Gamla testamentet i ljuset.

Jesus kom för att vara vår ställföreträdare och frälsare. Han tog vår plats i striden och besegrade ormen. På ett liknande sätt är Jesus i Hebreerbrevet en pionjär, en ledare och föregångare (Heb. 2:10; 6:20). Han strider för oss och är vår representant. Det innebär också att vad Gud gjorde för Jesus, vår ställföreträdare, vill han också göra för oss. Han som upphöjde Jesus till sin högra sida vill att också vi ska sitta med Jesus på hans tron (Upp. 3:21). Guds budskap till oss i Jesus omfattar inte bara vad Jesus sade utan också vad Fadern gjorde genom honom och för honom, allt till vårt bästa i tiden och för evigt.

`Tänk igenom vad det betyder att Jesus, Gud, kom till den här jorden. Hur ger denna sanning dig hopp?`