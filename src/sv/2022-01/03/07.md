---
title:  Studiehjälp
date:  14/01/2022
---

Jesus ankomst till den här jorden som Guds Son fyllde flera uppgifter samtidigt. För det första kom han som Guds Son för att uppenbara Fadern för oss. Genom sina handlingar och ord visade Jesus oss hurdan Fadern verkligen är och varför vi kan förtrösta på och lyda honom.

Jesus kom också som den utlovade Davids, Abrahams och Adams son, genom vilken Gud lovat att segra över fienderna och härska över världen. Jesus kom alltså för att ta Adams plats som mänsklighetens överhuvud och fullfölja Guds ursprungliga syfte för dem (1 Mos. 1:26–28; Ps. 8:4–10). Jesus kom för att vara den rättfärdige härskare som Gud alltid velat att den här världen ska ha.

”Orden som uttalades över Jesus vid Jordan: ’Han är min älskade Son. I honom har jag min glädje’, innefattar hela mänskligheten. Gud talade till Jesus som vår ställföreträdare. Trots all vår synd och svaghet är vi inte bortkastade som värdelösa. Han har skänkt oss sin nåd ’i den Älskade’ (Ef. 1:6). Härligheten som omgav Kristus är ett löfte om Guds kärlek ... Ljuset som föll över Frälsarens huvud kom från himlens öppnade port. Samma ljus ska också komma över oss om vi ber om hjälp att stå emot frestelsen. Rösten som talade till Jesus säger till varje människa som tror: ’Denne är mitt älskade barn som är min glädje’ ” (Ellen White: Messias, s. 96, 97).

**Samtalsstart**

Berätta för varandra vem Jesus är för er. Hur finns han med i er vardag?

**Förbön**

Be att Jesus ska fylla er tillvaro i ännu högre grad.

**Samtalsfrågor**

`Vi har lärt oss att en bättre förståelse av Jesus ord och handlingar hjälper oss att förstå Gud, Fadern, bättre. På vilka praktiska sätt skulle en bättre förståelse av Jesus berika din relation med Gud, Fadern?`

`Vi har lärt oss att Guds sätt att tala till och bemöta Jesus är hur han vill tala till oss och behandla oss. Vad säger det oss om hur vi bör behandla andra?`

`Fundera över hur viktig Kristus eviga gudom är. Vad går förlorat om vi tror att Jesus på något sätt var en skapad varelse, lik oss, men som gick till korset? Sätt det i kontrast med verkligheten att Kristus var evig Gud och att han själv gick till korset. Vad är den stora skillnaden mellan de två tankarna?`

`Läs Upp. 14:7 och samtala i studiegruppen om att ära Gud. På vilket sätt är det en del av sanningen för vår tid och de tre änglarnas budskap att vi ärar Gud?`