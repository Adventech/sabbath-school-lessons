---
title:  Jesus, den utlovade Sonen
date:  08/01/2022
---

> <p>Nyckeltext</p>
> ”men nu vid denna tidens slut har han talat till oss genom sin son, som han har insatt till att ärva allting liksom han också har skapat världen genom honom. Och han, som är utstrålningen av Guds härlighet och en avbild av hans väsen och som bär upp allt med kraften i sitt ord, har renat oss från synden och sitter på Majestätets högra sida i höjden”  (Heb. 1:2, 3).

### Veckans Huvudtexter
Jes. 2:2, 3; Heb. 1:1–4; 2 Mos. 24:16, 17; Jes. 44:24; Heb. 1:10; Luk. 1:31, 32; Heb. 1:5.

Direkt efter att Adam och Eva hade syndat lovade Gud dem ”avkomma”, en son som skulle befria dem från fienden, återta det förlorade arvet och fullfölja syftet som de hade skapats till (1 Mos. 3:15). Denne son skulle både representera och återlösa dem genom att ta deras plats och ytterst genom att förgöra ormen.

”När Adam och Eva först hörde löftet såg de framåt mot att det snart skulle uppfyllas. De välkomnade sin förstfödde son med glädje. De hoppades att han skulle vara Befriaren. Men det dröjde innan löftet uppfylldes” (Ellen White: Messias, s. 31). Löftet bekräftades senare till Abraham. Gud svor honom att han skulle få en ”ättling”, en son, och genom honom skulle alla folk på jorden bli välsignade (1 Mos. 22:16–18; Gal. 3:16). Detsamma gjorde Gud med David. Han lovade David att en av hans avkomlingar skulle vara Guds egen son och upprättas som en rättfärdig härskare över alla kungar på jorden (2 Sam. 7:12–14; Ps. 89:27–29). Vad varken Adam och Eva, Abraham eller David någonsin kunde föreställa sig var dock att deras ättling och återlösare skulle vara Gud själv.