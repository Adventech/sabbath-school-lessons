---
title:  Missionsnytt
date:  14/01/2022
---

#### Ta den nya vägen

Jag älskade min kyrka i byn Kodo i Östtimor. Varje söndag deltog jag i gudstjänsterna i den. Jag gick på varje bönemöte. Jag deltog i alla församlingens aktiviteter.

Sedan kom Mario till min by.

Mario berättade för mig att han bodde i en avlägsen by men hade skickats av Adventistsamfundet till min by som frivillig bibelarbetare. Jag hade aldrig hört talas om Marios samfund.

Mario berättade för mig om hur han tidigare troget hade gått i kyrkan varje söndag precis som jag gjorde i tron att detta var vilodagen som Gud hade välsignat. Han sa att när han började studera Bibeln mer noggrant hade han förstått att det är lördagen som är Bibelns sabbat. Då hade han bestämt sig för att bli sjundedagsadventist.

Han öppnade sin bibel, och medan han förklarade såg jag själv bevis i Bibeln för att lördagen är den sjunde dagen i Bibelns vecka, och att söndagen är den första dagen.

Jag kände att jag måste be till Gud om detta. Jag frågade Gud om jag skulle fortsätta att göra på mitt gamla sätt och fira söndagen som helig, eller om jag borde välja den nya vägen och fira lördagen som helig.

Jag bad tre dagar i rad. Den tredje natten drömde jag att jag såg framför mig två vägar: en gammal väg och en ny väg. Någon stod bredvid mig och sa: ”Det är bättre om du följer den nya vägen.”

På morgonen vaknade jag och kom ihåg drömmen lika bra som om det hade hänt medan jag var vaken.

Den dagen kom Mario till mitt hem och frågade mig om jag hade lust att arbeta tillsammans med honom i min vän Angelos köksträdgård. Medan vi arbetade berättade Mario för Angelo om Bibelns lära. Mario talade alltid om Bibeln medan han hjälpte byborna i deras köksträdgårdar, och vi tyckte om att lyssna på honom. Men hans ord berörde mitt hjärta på ett speciellt sätt just den här dagen. Jag frågade honom om han kunde lära mig mer om Bibeln.

Jag blev döpt några månader senare och berättade för min fru om Bibeln. Hon blev döpt samtidigt som två andra familjer i vår by blev döpta.

Livet har inte varit så enkelt för oss sedan vi gick med i adventistkyrkan. Flera år efter min frus dop krävde hennes bror, som var ledare i kyrkan som vi tidigare hade tillhört, att vi skulle avsäga oss vår tro. Han slog till och med min fru i min närvaro.

”Bara din man får konvertera till den religionen”, sa han. ”Du får inte göra det.”

”Jag är redan gift och har en familj”, svarade hon. ”Det finns ingen anledning till att vår familj inte ska få dela samma tro.”

Mitt jobb som säkerhetsvakt lämnar mig inte med mycket pengar över som jag kan ge som missionsgåvor, men jag brinner för att berätta för andra om Jesus. Att lyda Jesus missionsbefallning är en glädje, eftersom jag vet att varje människa är mycket dyrbar i Guds ögon. Jag berättar för varje person som jag möter att Jesus älskar dem och vill rädda dem.