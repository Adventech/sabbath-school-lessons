---
title:  ”Jag har fött dig idag”
date:  13/01/2022
---

Heb. 1:5 återger Faderns ord till Jesus: ”Du är min son, jag har fött dig idag.” Vad betyder det att Jesus var född? När hände det? Visar inte detta att Jesus på något sätt var skapad av Gud i det förgångna, som en del tror?

`Läs Heb. 1:5; 2 Sam. 7:12–14; Ps. 2:7; Luk. 1:31, 32. Vilket löfte till David tillämpas på Jesus i Hebreerbrevet?`

Jesus var född i den bemärkelsen att Gud förklarade att han var den utlovade härskaren, Davids son. Tanken att en gud förklarade att en härskare var hans son var vanlig i den grekisk-romerska världen. Det gav härskaren legitimitet och makt över landet. ”Sonen” som det används här i Hebreerbrevet är en kunglig titel (se Ps. 2:6, 7 som delvis citeras i Heb. 1:5).

Gud lovade David att hans son skulle bli den sanne legitime härskaren över folken. En av Davids ättlingar skulle alltså utses till Guds utvalda kung. Genom denna process skulle kungen av Davids ätt bli Guds efterföljare och arvtagare. Gud skulle segra över sina fiender och ge honom folken som arv (Ps. 89:28; 2:7, 8).

Som vi kan läsa i Rom. 1:3, 4 och Apg. 13:32, 33 erkändes Jesus offentligt som Guds Son och därmed som den utlovade härskaren. Jesus dop och förvandling på förklaringsberget var tillfällen då Gud identifierade och meddelade att Jesus var hans Son (Matt. 3:17; 17:5).

Enligt Nya testamentet blev Jesus ”Guds Son i makt och välde” när han uppstod och satte sig vid Guds högra sida (Rom. 1:4). I den stunden uppfyllde Gud sitt löfte till David att hans son skulle etableras som Guds utvalda kung och hans tron över folken skulle upprättas för evigt (2 Sam. 7:12–14).

Kejsaren (symbolen för Rom) var ingen legitim ”guds son”, härskare över folken. Nej, det var Jesus som var det. Att Jesus föddes syftar på början av hans makt över folken, hans tronbestigning, och inte på början av hans existens, eftersom Jesus alltid har funnits. Det fanns aldrig en tid då han inte fanns, eftersom han är Gud.

Heb. 7:3 säger faktiskt att Jesus ”dagar har ingen början, hans liv inget slut” (jfr Heb. 13:8) eftersom han är evig. Tanken att Jesus är Guds enfödde Son handlar alltså inte om Kristus natur som gudom utan om hans roll i frälsningsplanen, då Kristus fullföljde alla förbundslöftena som den utlovade kungen.