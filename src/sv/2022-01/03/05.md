---
title:  Han har också skapat världen genom honom
date:  12/01/2022
---

Hebreerbrevet bekräftar att Gud skapade världen genom Jesus, och att Jesus uppehåller världen med sin makts ord.

`Läs Jes. 44:24; 45:18; Neh. 9:6. I Gamla testamentet bekräftade Herren att han ”ensam” skapat världen och att han är den ende Guden. Hur kan vi förena detta med Nya testamentets bekräftelse att Gud skapat universum ”genom” Jesus (Heb. 1:2, 3)?`

Somliga anser att Jesus var instrumentet genom vilket Gud skapade. Det är inte möjligt. För det första: enligt författaren är Jesus Herren som skapade världen; han var ingen medhjälpare. Heb. 1:10 säger att Jesus är Herren som skapade jorden och himlarna och tillämpar också på honom vad Ps. 102:26–28 säger om Herren (Jahve) som Skaparen. För det andra säger Heb. 2:10 att ”för” och ”genom” Fadern skapades världsalltet. (Exakt samma uttryck tillämpas på Jesus i Heb. 1:2.) Fadern skapade och Jesus skapade (Heb. 1:2, 10; 2:10). Det finns en fullständig överensstämmelse mellan Fadern och Sonen i syfte och verksamhet. Detta är en del av treenighetens mysterium. Jesus skapade och Gud skapade, men det finns bara en skapare, Gud, vilket innebär att Jesus är Gud.

Heb. 4:13 visar att Jesus också är domare. Hans auktoritet att härska och döma kommer från det faktum att Gud skapade allting och uppehåller universum (Jes. 44:24–28).

Heb. 1:3 och Kol. 1:17 bekräftar att Jesus också uppehåller allting. I det ingår antagligen tanken om vägledning och styre. Det grekiska verbet fero betyder ”bära, uppbära, hålla uppe” och används om en vind som kommer farande och driver en båt (Apg. 27:15, 17) eller om att Gud leder profeter till att ”frambära” ett budskap (2 Pet. 1:21). Alltså är Jesus i verklig bemärkelse inte bara den som skapade oss utan också den som uppehåller oss. Varje andetag, varje hjärtslag, varje stund i vår existens finns  i Jesus, grunden för all skapad existens.

`Läs Apg. 17:28. Vad säger den versen oss om Jesus och hans makt? Tänk sedan på konsekvenserna av att denne Jesus dör på korset för våra synder. Hur ser vi vår Herres självförnekande karaktär i hans offer för oss?`