---
title:  Han är utstrålningen av Guds härlighet
date:  11/01/2022
---

`Läs Heb. 1:2–4. Vad lär vi oss här om Jesus?`

Här koncentrerar vi oss på den del som säger att han är ”utstrålningen av Guds härlighet och en avbild av hans väsen” (Heb. 1:3).

`Läs 2 Mos. 24:16, 17; Ps. 4:6; 36:9; 89:15. Hur hjälper dessa texter oss att förstå vad Guds härlighet är?`

I Gamla testamentet syftar Guds härlighet på hans synliga närvaro bland sitt folk (2 Mos. 16:7; 24:16, 17; 3 Mos. 9:23; 4 Mos. 14:10). Denna närvaro förknippas ofta med ljus eller utstrålning.

Bibeln låter oss veta att Jesus är ljuset som kom till den här världen för att uppenbara Guds härlighet (Heb. 1:3; Joh. 1:6–9, 14–18; 2 Kor. 4:6). Tänk t.ex. på hur Jesus förvandlades på förklaringsberget: ”Där förvandlades han inför dem: hans ansikte lyste som solen, och hans kläder blev vita som ljuset” (Matt.17:2).

Liksom vi inte kan uppfatta solen förutom genom ljuset som strålar ut från den kan man känna Gud bara genom Jesus. Utifrån vårt perspektiv är de två ett. Guds härlighet är själva ljuset, och därför finns där ingen skillnad i det faktiska väsendet mellan Gud och Jesus, precis som det inte finns någon skillnad mellan ljuset och dess utstrålning.

Hebreerbrevet säger också att Jesus är ”en avbild” av Faderns väsen (Heb. 1:3). Poängen i metaforen är att det finns en fullständig väsenslikhet mellan Fadern och Sonen. Lägg märke till att människor bär Guds avbild men inte hans väsen (1 Mos. 1:26). Men Sonen är av samma väsen som Fadern. Inte undra på att Jesus sade: ”Den som har sett mig har sett Fadern” (Joh. 14:9).

`Varför är det så fantastiska nyheter att Jesus uppenbarar Faderns karaktär och härlighet för oss? Vad säger Jesus om hurdan Fadern är?`