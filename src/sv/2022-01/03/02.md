---
title:  I denna sista tid
date:  09/01/2022
---

Det första stycket i Hebreerbrevet visar att författaren trodde att han levde i den sista tiden. Bibeln använder två uttryck om framtiden som har olika betydelse. Profeterna talade om ”kommande dagar” (t.ex. 5 Mos. 4:30, 31; Jer. 23:20). Profeten Daniel talade om ”den sista tiden” för att mer specifikt uttrycka den sista tiden i jordens historia (Dan. 8:17; 12:4).

`Läs 4 Mos. 24:14–19 och Jes. 2:2, 3. Vad lovade Gud att han skulle göra för sitt folk i kommande dagar?`

Flera av Gamla testamentets profeter förkunnade att Gud i ”kommande dagar” skulle resa upp en kung som skulle förgöra sitt folks fiender (t.ex. 4 Mos. 24:14–19) och dra andra folk till Israel (t.ex. Jes. 2:2, 3). Hebreerbrevet säger att dessa löften uppfylldes i Jesus. Han besegrade Satan och drog alla folk till sig (Kol. 2:15; Joh. 12:32).  I denna bemärkelse hade ”den sista tiden” börjat eftersom Jesus har uppfyllt Guds löften.

Våra andliga fäder dog i tro. De såg och välkomnade löftena från fjärran men fick dem inte. Å andra sidan har vi sett hur de uppfylldes i Jesus.

Låt oss för en stund tänka på Guds löften och Jesus. Fadern lovade att han skulle låta sina barn uppstå från de döda (1 Thess. 4:15, 16). De underbara nyheterna är att han inledde sina barns uppståndelse med Jesus uppståndelse (1 Kor. 15:20; Matt. 27:51–53). Fadern lovade också en ny skapelse (Jes. 65:17). Han började uppfylla det löftet genom att skapa ett nytt andligt liv i oss (2 Kor. 5:17; Gal. 6:15). Han lovade att upprätta sitt slutgiltiga rike (Dan. 2:44). Han invigde det riket genom att befria oss från Satans makt och sätta Jesus som vår härskare (Matt. 12:28–30; Luk. 10:18–20). Detta är dock bara en början. Vad Fadern började göra i och med Jesus första ankomst ska han fullfölja vid hans andra ankomst.

`Se på alla Guds löften som har gått i uppfyllelse i det förflutna. Hur hjälper de oss att lita på honom när det gäller löften som ännu inte har gått i uppfyllelse?`