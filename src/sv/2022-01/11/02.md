---
title:  Den rättfärdige ska leva av tro
date:  06/03/2022
---

`Läs Heb. 10:35–39. Vad upplever du att Gud säger till oss där?`

Uthållighet nämns som karakteristiskt för Guds folk i den sista tiden. Utan den skulle de inte kunna ta emot löftena (Upp. 13:10; 14:12). För att hålla ut behöver de troende vara orubbliga i sin tro (Heb. 10:23; 4:14).  Brevet har visat att ökengenerationen inte kunde ta emot löftena eftersom de saknade tro (Heb. 3:19). Hebreerbrevet beskriver de troende som att de också står vid tröskeln till uppfyllelsen av löftena (Heb. 9:28; 10:25, 36–38), och behöver utöva tro om de vill få del av dem (Heb. 10:39).

Författaren inleder sin utläggning om tron med ett citat från Hab. 2:2–4. Habackuk hade frågat Gud varför han tolererade att svekfulla människor förtryckte de rättfärdiga (Hab. 1:12–17). Profeten och hans folk led och ville därför att Gud skulle agera. Gud svarade dock att det fanns en bestämd tid då hans löfte skulle uppfyllas, och de behövde vänta (Hab. 2:2–4). Habackuk och hans folk levde, likt oss, mellan tiden för löftet och dess uppfyllelse. Guds budskap fortsatte i Hebreerbrevet: ”Ännu en liten tid, sedan kommer han som skall komma, och han skall inte dröja” (Heb. 10:37; se även Hab. 2:3).

Budskapet syftar på Jesus. Han är den rättfärdige, och han förkroppsligar tron som behagar Gud och ger liv (Heb. 10:5–10).

Varför skulle han då ”dröja”? Det ska han inte. Han har redan kommit för att dö för oss (Heb. 9:15–26) och ska definitivt komma när tiden är inne (Heb. 9:27, 28; 10:25).

Guds budskap fortsatte: ”Min rättfärdige skall leva genom sin tro” (Heb. 10:38). Detsamma säger Paulus i Rom. 1:17 och Gal. 3:11. Rom. 1:16, 17 är särskilt upplysande eftersom det förklarar att Guds rättfärdighet uppenbaras ”genom tro till tro”. Vad Paulus menar är att Guds trohet mot sina löften kommer först, och hans rättfärdighet resulterar i vår tro och/eller trohet.

Eftersom Gud förblir trogen sina löften (2 Tim. 2:13) förblir också den rättfärdige det, som gensvar på Guds trohet.

`Varför är det viktigt att inse att vår tro är ett resultat av och får näring av Guds trohet? Hur kan vi lära oss att lita mer på hans trohet mot oss och de löften han har gett oss?`