---
title:  Rachavs och de övrigas tro
date:  09/03/2022
---

`Läs Heb. 11:31 och Jos. 2:9–11. Varför finns Rachav, en hednisk prostituerad, med här bland heliga, bibliska människor?`

Rachav är troligtvis den mest oväntade personen i Heb. 11. Hon är en av två kvinnor som nämns vid namn. Hon är den tionde på listan, där de första är Israels förfäder och patriarker, var och en betraktad som rättfärdig. När vi kommer till henne finner vi att hon inte bara är kvinna utan också en hednisk prostituerad.

Det mest överraskande är att hon också är det tematiska centrumet och höjdpunkten i kapitlet. Listan är organiserad på ett unikt sätt. Varje strof börjar med det upprepade ”i tro”. Det grundläggande mönstret är ”i tro gjorde den och den det och det” eller ”i tro hände det och det för den och den”. Det upprepade mönstret ökar förväntan hos läsaren att höra höjdpunkten att ”i tro ledde Josua folket till det utlovade landet.”

Men det är inte vad texten säger. Nej, man hoppar över Josua, och en prostituerad tar hans plats! Sedan Rachav har nämnts upphör tvärt det upprepade mönstret med ”Behöver jag säga mer?” (Heb. 11:32). Därefter räknar författaren snabbt upp några namn och händelser som han inte kommenterar närmare.

Rachavs trosgärning var att hon hade hört, trott och lytt, även om hon inte såg. Hon hade inte sett Egyptens plågor eller befrielsen vid Sävhavet, eller vattnet som flödade ur en klippa, eller bröd som kom ner från himlen, men hon trodde ändå. Hon var ett bra exempel för Hebreerbrevets läsare, som inte hade hört Jesus predika eller sett honom utföra underverk. Hon är även ett bra exempel för oss övriga, som inte heller har gjort det.

”Rachav var en sköka som bodde vid Jerikos mur. Hon gömde de två israelitiska spejare som hade sänts ut för att utforska stadens försvar. På grund av hennes vänlighet mot dem och hennes bekännelse att hon trodde på Gud lovade spejarna att skona Rachavs och hennes familjs liv när anfallet mot Jeriko kom” (Ellen White: Daughters of God, s. 35).

Sedan fortsätter brevet (Heb. 11:35–38) med en lista av prövningar som många mötte. Uttrycket ”vägrade att låta sig befrias” (Heb. 11:35) antyder att de hade haft möjlighet att komma undan men valt att inte göra det, eftersom de såg fram emot en lön från Gud.

`Vi har inte sett någonting av följande ske: skapelse på sex dagar, uttåget från Egypten, Kristus kors. Men varför har vi ändå så många goda skäl till att tro att de har ägt rum?`