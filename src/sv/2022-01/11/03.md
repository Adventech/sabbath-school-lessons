---
title:  Abrahams tro
date:  07/03/2022
---

Hebreerbrevet definierar tron så här: ”Tron är grunden för det vi hoppas på; den ger oss visshet om det vi inte kan se” (Heb. 11:1). Sedan följer en lista över trogna människor från Israels historia som är exempel på vad tro är och visar hur de visade tro genom sina gärningar.

`Läs Heb. 11:1–19. Vad gjorde dessa trons hjältar som gav exempel på deras tro? Hur står deras handlingar i relation till hoppet om det vi inte kan se?`

Abraham är kanske den viktigaste personen i detta kapitel. Hans sista troshandling är särskilt vägledande i fråga om trons sanna natur.

Hebreerbrevet noterar att när Gud sade till Abraham att denne skulle erbjuda Isak som ett offer verkade det som en motsägelse från Guds sida (Heb. 11:17, 18). Isak var inte Abrahams ende son. Ismael var hans förstfödde, men Gud hade sagt till Abraham att det var i sin ordning att acceptera Saras önskan och skicka iväg Ismael och hans mor eftersom Gud skulle ta hand om dem, men också därför att Abrahams avkomma skulle komma genom Isak (1 Mos. 21:12, 13). Men i nästa kapitel ber Gud Abraham att han ska offra Isak som brännoffer! Vad Gud sade i 1 Mos. 22 verkade helt motsäga hans löften i 1 Mos. 12–21.

Hebreerbrevet drar slutsatsen att Abraham löste dilemmat på ett häpnadsväckande sätt genom att dra slutsatsen att Gud kunde uppväcka Isak från de döda efter att Abraham hade offrat honom. Detta är häpnadsväckande därför att ingen ännu hade uppstått. Det verkar dock som om Abrahams tidigare erfarenheter med Gud ledde honom till den slutsatsen. Trots att Abraham var ”så gott som död” (Heb. 11:12) och Sara inte kunde få barn ”höll Abraham fast vid hoppet och trodde” fastän ”allt hopp var ute … att han kunde bli far till många folk”. Han trodde på en ”Gud, som ger de döda liv och talar om det som ännu inte finns som om det redan fanns” (Rom. 4:17–20). Abraham måste ha utgått ifrån att om Gud i någon bemärkelse redan hade gett Isak liv från de döda kunde han göra det igen. I Guds ledning i det förflutna såg Abraham en antydan om vad Gud kunde göra i framtiden.

`Varför är det viktigt att tänka på hur Gud har lett oss i våra liv i det förflutna för att vår tro och förtröstan på honom ska bestå?`