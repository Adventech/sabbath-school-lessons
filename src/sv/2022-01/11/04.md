---
title:  Mose trodde på det som inte kunde ses
date:  08/03/2022
---

`Läs Heb. 11:20–28. Vad gjorde dessa trons människor? Hur förhåller sig deras handlingar till hoppet och det som inte kan ses?`

Mose är det andra främsta exemplet i detta kapitel om tro. Moses liv inleds och avslutas med två olydnadshandlingar mot en kung. Hans föräldrar gömde honom när han föddes, för ”de lät sig inte skrämmas av kungens påbud” (Heb. 11:23), och Mose lämnade Egypten och ”fruktade inte kungens vrede” (Heb. 11:27). Moses viktigaste handling var dock att han inte lät sig ”kallas son till faraos dotter” (Heb. 11:24). Hänvisningen till ”faraos dotter” som Moses adoptivmor antyder att han var utvald till att bli nästa farao. Moses var dock villig att lämna bakom sig framtidsutsikten att bli härskare över den tidens mäktigaste nation. I stället blev han ledare för nyligen befriade slavflyktingar.

`Jämför Heb. 11:24–27 och 10:32–35. Vilka var likheterna mellan situationen för Hebreerbrevets ursprungliga mottagare och Moses erfarenhet?`

Moses storhet var att han kunde se bortom den egyptiske kungens löften och se framåt mot det osynliga, nämligen Guds löften. Hebreer-brevet säger att nyckeln var att Mose riktade sin blick mot ”lönen”, inte mot Egyptens rikedomar. Denna lön är densamma som nämns i Heb. 10:35, som Gud har lovat till alla som tror på honom.

Orden om Moses beslut måste ha ekat starkt i de ursprungliga läsarnas hjärtan. De hade hållit ut i anklagelser och hån för sin tro på Kristus. De hade också uthärdat lidanden och mist sin egendom (Heb. 10:32–34). Några satt i fängelse (Heb. 13:3). Som parallell valde Mose att bli illa behandlad tillsammans med Guds folk. I stället för Egyptens rikedom bar han smädelser som anknöt till Kristus, eftersom han trodde att lönen från Kristus var större än allt Egypten kunde erbjuda.

`Vad har du mött för strider för din tro? Vad har du fått ge upp för den? Varför är lönen till slut värd det, även om du inte kan se det nu?`