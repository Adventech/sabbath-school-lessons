---
title:  Jesus, vår tros upphovsman och fullkomnare
date:  10/03/2022
---

`Läs Heb. 12:1–3. Vad ber dessa verser oss att göra?`

Höjdpunkten på utläggningen om tron kommer verkligen i och med Jesus i Heb. 12. Brevet började med Jesus, som ”skall komma” och som inte ska ”dröja” (Heb. 10:37), och det avslutas med Jesus som vår tros ”upphovsman och fullkomnare” (Heb. 12.2). Detta innebär att Jesus är den som gör tron möjlig, och han är exemplet som fullkomligt förkroppsligar vad trons liv handlar om. Med Jesus har tron uppnått sitt fulla uttryck.

Jesus är vår tros ”upphovsman” i åtminstone tre avseenden. För det första är han den enda som har fullbordat loppet i dess mest fullständiga betydelse. De som omtalades i förra kapitlet har ännu inte nått målet (Heb. 11:39, 40). Men Jesus har trätt in i Guds vila i himlen och sitter vid Faderns högra sida. Tillsammans med dessa andra ska vi regera med Jesus i framtiden (Upp. 20:4).

För det andra var det faktiskt Jesus fullkomliga liv som gjorde det möjligt för dessa andra att fullborda sina livs lopp (Heb. 10:5–14). Hade Jesus inte kommit skulle alla andras livslopp ha varit meningslösa.

Slutligen är Jesus anledningen till att vi har tro. Som ett med Gud uttryckte han Guds trohet mot oss. Gud gav aldrig upp i sina ansträngningar att rädda oss, och det är därför vi kan få lönen till slut om vi inte ger upp. Jesus löpte sitt lopp i uthållighet och förblev trogen, även när vi är trolösa (2 Tim. 2:13). Vår tro är bara ett svar på hans trofasthet.

Slutligen är Jesus trons ”fullkomnare” eftersom han fullständigt visar hur trons lopp ska löpas. Hur löpte han? Han avstod från och gav upp allt för att rädda oss (Fil. 2:5–8). Han syndade aldrig. Jesus höll sin blick fäst vid lönen, som var glädjen framför honom att få se människosläktet räddat genom hans nåd. Han uthärdade därför missförstånd och misshandel, han brydde sig inte om korsets skam (Heb. 12:2, 3).

Nu är det vår tur att gå vidare. Fastän vi aldrig kan uppnå vad Jesus gjorde i vår egen kraft har vi hans fullkomliga exempel framför oss. Genom tro på honom och genom att (likt de andra innan oss) hålla vår blick fäst vid honom kan vi gå framåt i tro, i förtröstan på hans löften om en stor lön.