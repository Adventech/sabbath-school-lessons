---
title:  Han blygdes inte för att kalla dem bröder
date:  17/01/2022
---

Hebreerbrevet säger att Jesus inte blygdes för att kalla oss sina bröder (Heb. 2:11). Förutom att Jesus var ett med Gud inkluderade han oss som en del av sin familj. Denna solidaritet står i kontrast till den offentliga skam som Hebreerbrevets läsare utsattes för i sin omgivning (Heb. 10:33).

`Läs Heb. 11:24–26. På vilket sätt är Moses beslut en bild på vad Jesus gjorde för oss?`

Har du tänkt på vad det betydde för Mose att kallas ”son till faraos dotter”? Han var en mäktig gestalt i den tidens starkaste imperium. Han fick den högsta civila och militära utbildningen och blev en ansedd man. Stefanos säger att Mose ”uppträdde med kraft i både ord och handling” (Apg. 7:22). Ellen White säger också att han var ”mycket omtyckt hos de egyptiska arméerna” och att farao ”hade beslutat att hans adopterade dotterson skulle bli hans efterträdare på tronen” (Det var mycket gott, s. 220). Men Mose lämnade alla dessa privilegier när han valde att identifiera sig själv med israeliterna, ett slavfolk utan utbildning och makt.

`Läs Matt. 10:32, 33; 2 Tim. 1:8, 12; Heb. 13:12–15. Vad ber Gud oss om?`

Detta var en del av problemet för Hebreerbrevets läsare. Efter att ha lidit förföljelse och förkastelse hade deras andliga tillväxt stannat av (Heb. 5:11, 12) och det antyds att de kanske till och med skämdes för Jesus (Heb. 12:2, 3). Genom sina handlingar riskerade några att göra Jesus till åtlöje, i stället för att hedra honom (Heb. 6:6). Därför manar författaren ständigt läsarna att ”hålla fast” vid sin ”bekännelse” (Heb. 4:14; 10:23).

Gud vill att vi bekänner Jesus som vår Gud och vår broder. Som vår återlösare har Jesus betalat vår skuld. Som vår broder har han visat oss hur vi ska leva för att ”formas efter hans sons bild, så att denne skulle vara den förstfödde bland många bröder” (Rom. 8:29).

`Tänk en stund på beslutet som Jesus fick ta för att räkna oss som ”syskon”. Varför var det han gjorde så mycket mer förnedrande för honom själv än det Mose gjorde? Vad säger det oss om Guds kärlek till oss?`