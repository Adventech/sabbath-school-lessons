---
title:  Brodern som förebild
date:  20/01/2022
---

Ytterligare en anledning till att Jesus tog på sig den mänskliga naturen och levde bland oss var att han kunde bli vårt exempel, den enda som kunde ge oss en förebild av vad som är det rätta sättet att leva inför Gud.

`Läs Heb. 12:1–4. Hur får vi löpa det kristna livets lopp, enligt det som skrivs här?`

I den här texten är Jesus höjdpunkten i en lång lista av människor som räknas upp som exempel på tro. Här kallas Jesus för ”trons upphovsman och fullkomnare”. Det grekiska ordet för ”upphovsman”, archegos, kan också syfta på någon som går före, i detta fall Jesus, som går framför de troende som följer efter. Ordet ”fullkomnare” ger tanken att Jesus visade tro på Gud i dess renast möjliga form. Avsnittet lär oss att Jesus är den första som har löpt vårt lopp med framgång och att han är den som har fullkomnat vad det innebär att leva av tro.

Heb. 2:13 säger: ”likaså: Jag vill sätta min lit till honom, och vidare: Se, här är jag och barnen som Gud har gett mig.” Vad som händer här är att Jesus säger att han förlitar sig på Gud. Det är en hänvisning till Jes. 8:17, 18.

Jesaja uttalade dessa ord inför ett fruktansvärt hot om invasion från Israels rike och Syrien (Jes. 7:1, 2). Hans tro stod i kontrast till kung Achas bristande tro (2 Kung. 16:5–18). Gud hade manat Achas att förtrösta på honom och be om ett tecken på att han kunde befria honom (Jes. 7:1–11). Gud hade redan lovat honom, som en Davids son, att han skulle beskydda Achas som sin egen son. Nu erbjöd sig Gud generöst  att bekräfta löftet med ett tecken. Men Achas vägrade att be om ett tecken och skickade i stället budbärare till Tiglat Pileser, kungen av Assyrien, och sade: ”Jag är din tjänare och son” (2 Kung. 16:7). Så sorgligt! Achas föredrog att vara Tiglat Pilesers ”son” i stället för Guds son.

Men Jesus förlitade sig på Gud och hans löften om att han ska lägga fienderna under hans fötter (Heb. 1:3; 10:12, 13). Gud har gett samma löfte till oss, och vi behöver tro honom, så som Jesus gjorde (Rom. 16:20).

`Hur lär vi oss att lita på Gud om inte våra dagliga val återspeglar den tilliten? Vad är nästa viktiga val du behöver göra, och hur kan du försäkra dig om att det visar tillit till Gud?`