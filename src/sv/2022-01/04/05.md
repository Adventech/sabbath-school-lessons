---
title:  Fullkomnad genom lidande
date:  19/01/2022
---

`Läs Heb. 2:10, 17, 18 och 5:8, 9. Vilken funktion fyllde lidandet i Jesus liv?`

Aposteln säger att Gud gjorde Jesus ”fullkomnad genom lidande”. Uttrycket är överraskande. Författaren har sagt att Jesus är ”utstrålningen av Guds härlighet och en avbild av hans väsen” (Heb. 1:3), oskyldig, obefläckad och helig (Heb. 4:15; 7:26–28; 9:14; 10:5–10). Detta innebär att Jesus inte behövde besegra någon form av moralisk eller etisk ofullkomlighet.

Hebreerbrevet säger dock att Jesus gick igenom en process av ”fullkomnande” som möjliggjorde för honom att frälsa oss. Han fullkomnades i betydelsen att han blev utrustad till att vara vår frälsare.

1. Jesus var ”fullkomnad genom lidande” för att leda oss i vår frälsning (Heb. 2:10). Han dog på korset som ett offer så att Fadern juridiskt kunde rädda oss. Jesus var det fullkomliga offret, det enda. Som Gud kunde han döma oss, men tack vare sitt offer kan han också rädda oss.

2. Jesus lärde sig lydnad genom lidande (Heb. 5:8). Lydnad var nödvändig för två saker. För det första gjorde lydnaden hans offer godkänt (Heb. 9:14; 10:5–10). För det andra gjorde hans lidanden att han kunde bli vårt exempel (Heb. 5:9). Jesus ”lärde sig” lydnad eftersom han aldrig hade upplevt det tidigare. Vem skulle han som Gud behöva lyda? Som evig Son och ett med Gud lydde man honom som världsalltets härskare. Därför gick Jesus inte från olydnad till lydnad utan från suveränitet och herravälde till underkastelse och lydnad. Den upphöjde Sonen blev en lydig Människoson.

3. Lidanden uppenbarade Jesus som en barmhärtig och trogen överstepräst (Heb. 2:17, 18). Lidanden gjorde inte Jesus barmhärtigare. Nej, det var på grund av hans barmhärtighet som han frivilligt dog på korset för att rädda oss (Heb. 10:5–10; jfr Rom. 5:7, 8). Ändå var det genom lidanden som Jesus broderskärlek verkligen uttrycktes och uppenbarades.

`Om den syndfrie Jesus led kommer vi som syndare säkert också att lida. Hur kan vi lära oss att hålla ut i livets tragedier och samtidigt finna hopp och försäkran från Herren, som har uppenbarat sin kärlek till oss på så många olika sätt?`