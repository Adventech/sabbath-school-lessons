---
title:  Missionsnytt
date:  21/01/2022
---

#### Bättre miljö räddar familjen

Abul Kalam trodde inte sina öron när han hörde ADRA-utbildaren berätta att Abul kunde rädda miljön samtidigt som han fick större skördar och därmed förse sin familj med all den mat den behövde.

Under nästan 40 år hade Abul sett hur hans magra jord gav mindre och mindre skördar. Ju mer kemisk gödsel och besprutningsmedel han köpte (och det var oerhört dyrt) desto sämre gick det. Hans lilla familj var i fara. På senare tid hade hans fru och barn bara kunnat äta två måltider om dagen.

När Abul gick med i ADRA-gruppen i sin by Gouripur i Bangladesh var det för att han såg att en del andra grannar hade lyckats få större skördar sedan de blivit en del av ADRA-gruppen. Vad var hemligheten?

Abul fick lära sig en risplanteringsteknik som heter SRI (System of Rice Intensification). Den ger större skördar men drar ut mindre näring ur jorden. Han fick också lära sig hur han kunde gödsla med biologisk gödsel istället för kemisk, och hur han biologiskt kunde hålla skadeinsekter borta från grödorna. Detta var nytt för honom och mycket billigare än det han försökt tidigare. Det lät för bra för att vara sant – så han var ivrig att själv testa.

Tidigare hade Abul planterat som man gjort i generationer. Han fick nu lära sig att jorden behöver vila för att återhämta sig. Man kan inte plantera samma grödor på samma jord varje år, men det går bra att plantera grödor som ger tillbaka det som jorden förlorat när den har burit samma grödor år efter år.

Abul var både förvånad och tacksam när han fick sina nya skördar. Han fick dubbelt så mycket ris, och de grönsaker han planterat där riset tidigare hade växt smakade så gott eftersom de hade odlats utan kemisk gödning och bekämpningsmedel. Han hade också lärt sig att plantera grönsaker som kunde ge viktig näring till hans familj.

Idag kan Abul Kalams familj äta tre måltider varje dag, och han kan t.o.m. sälja en del av grönsakerna eftersom ekologiskt odlade grönsaker har blivit populära då människorna vet att smaken är bättre.

”Detta är inget mindre än ett mirakel!”  utropar Abul. ”Hur är det möjligt att man kan ta vara på jorden, sin miljö och samtidigt öka sin egen skörd? Min tacksamhet till ADRA vet inga gränser. Vem skulle kunna tro att en kristen organisation skulle kunna hjälpa oss muslimer på ett så fantastiskt sätt? Jag tackar Allah för ADRA!”

Jesus sa: ”Vad ni har gjort för någon av dessa minsta som är mina bröder, det har ni gjort för mig.” Genom sitt arbete vill ADRA visa människor att Gud älskar dem och bryr sig om den situation de befinner sig i. Han vill ge dem liv, liv i överflöd. Förvaltarskap över jorden och miljön är en viktig del av det budskap vi som ADRA bär till världen.