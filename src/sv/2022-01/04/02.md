---
title:  Brodern som återlösare
date:  16/01/2022
---

`Läs 3 Mos. 25:25–27, 47–49. Vem kunde återlösa någon som mist sin egendom eller sin frihet på grund av fattigdom?`

Moses lag föreskrev att när någon var så fattig att han måste sälja sin egendom eller t.o.m. sig själv för att överleva skulle han få tillbaka sin egendom vart femtionde år, under friåret. Friåret var ett ”stort” sabbatsår då lån avskrevs, egendomar återgavs och frihet förkunnades för de fångna.

Femtio år var dock en lång väntetid. Därför föreskrev Moses lag också att den närmaste släktingen kunde betala den del som återstod av skulden och därmed återlösa sin släkting mycket tidigare.

Den närmaste släktingen var också den som garanterade rättvisan i fråga om mord. Han var blodshämnare och kunde gripa den som hade mördat hans nära släkting och straffa mördaren (4 Mos. 35:9–15).

`Läs Heb. 2:14–16. Hur beskrivs Jesus här?`

Texten beskriver oss som djävulens slavar, men Jesus är vår återlösare. När Adam syndade kom människorna under Satans makt. Som resultat hade vi ingen kraft mot synden (Rom. 7:14–24). Än värre var att vår överträdelse förutsatte dödsstraff, vilket vi inte kunde ta (Rom. 6:23). Alltså var vår situation till synes hopplös.

Men Jesus tog på sig människans natur och blev kött och blod som vi. Han blev vår närmaste släkting och återlöste oss. Han skämdes inte för att kalla oss ”bröder” (Heb. 2:11).

Paradoxalt nog uppenbarade Jesus också sin gudomliga natur genom att ta på sig vår natur och återlösa oss. I Gamla testamentet är Jahve Israels sanne återlösare, deras närmaste släkting (t.ex. Ps. 19:15; Jes. 41:14; 43:14; 44:22; Jer. 31:11; Hos. 13:14).

`På vilka sätt kan du få en djupare erfarenhet av hur nära dig Jesus kan vara? Varför är den erfarenheten så viktig för din tro?`