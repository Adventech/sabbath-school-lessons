---
title:  Kött och blod som vi
date:  18/01/2022
---

Hebreerbrevet säger att Jesus tog på sig vår mänskliga natur så att han kunde vara vår representant och dö för oss (Heb. 2:9, 14–16; 10:5–10). Här är grunden för frälsningsplanen och vårt enda hopp om evigt liv.

`Läs Matt. 16:17; Gal. 1:16; 1 Kor. 15:50 och Ef. 6:12. Vilka brister i den mänskliga naturen pekar dessa texter på med uttrycket ”kött och blod”?`

Uttrycket ”kött och blod” betonar bräckligheten i det mänskliga tillståndet, dess svaghet (Ef. 6:12), brist på förståelse (Matt. 16:17; Gal. 1:16) och utsatthet för döden (1 Kor. 15:50). Hebreerbrevet säger att Jesus i ”allt” blev ”lik sina bröder” (Heb. 2:17). Det betyder att han blev helt och fullt människa. Han inte bara ”såg ut som” eller ”verkade vara” människa, utan han var det verkligen, som en av oss.

Hebreerbrevet säger dock också att Jesus skilde sig från oss i fråga om synd. För det första syndade Jesus aldrig (Heb. 4:15). För det andra hade Jesus en mänsklig natur som var ”helig, oskyldig, obefläckad, skild från syndare” (Heb. 7:26). Vi har onda böjelser. Vårt slaveri under synden börjar djupt inom själva vår natur. Vi är ”av köttslig natur, såld[a] till slav[ar] under synden” (Rom. 7:14; se även Rom. 7:15–20). Högmod och andra syndiga drivkrafter orenar även våra goda handlingar. Men Jesus natur var inte fördärvad av synden. Det var så den måste vara. Om Jesus hade varit ”köttslig, såld … under synden” likt oss skulle han också ha behövt en frälsare. Men Jesus kom som en frälsare och offrade sig själv som ”ett felfritt offer” till Gud för oss (Heb. 7:26–28; 9:14).

Jesus krossade sedan djävulens makt genom att dö som ett syndfritt offer för våra synder och därmed göra det möjligt för oss att få förlåtelse och bli försonade med Gud (Heb. 2:14–17). Jesus bröt också syndens makt genom att ge oss kraft att leva ett rättfärdigt liv genom att han fullföljde det nya förbundets löfte att skriva lagen i våra hjärtan (Heb. 8:10). Alltså har Jesus besegrat fienden och effektivt befriat oss så att vi nu ”kan tjäna den levande Guden” (Heb. 9:14). Satans slutliga utplåning kommer dock vid den yttersta domen (Upp. 20:1–3, 10).

`Det är viktigt att vi gör allt vi kan för att leva upp till den höga kallelsen som vi har i Kristus. Samtidigt vet vi att vi inte är felfria. Vi syndar ibland utan att vi har för avsikt att göra det. Vad kan vi göra då (1 Joh. 1:7–2:2; Rom 8:38, 39)?`