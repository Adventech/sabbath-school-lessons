---
title:  Smaka Guds goda ord
date:  06/02/2022
---

`Läs Heb. 6:4, 5. Vad fick de troende i Kristus när de var trogna mot honom?`

Att ha ”blivit upplysta” innebär att ha blivit omvända (Heb. 10:32). Det syftar på dem som har vänt sig från ”mörkret” som Satans makt innebär till Guds ”ljus” (Apg. 26:17, 18). Därav följer befrielse från synd (Ef. 5:11) och okunnighet (1 Thess. 5:4, 5). Verbformen här antyder att denna upplysning är en Guds handling genom Jesus, ”utstrålningen av Guds härlighet” (Heb. 1:3).

Att ha ”smakat den himmelska gåvan” och ”fått del av helig ande” är synonyma uttryck. Guds ”gåva” kan syfta på hans nåd (Rom. 5:15) eller den heliga Anden, genom vilken Gud ger denna nåd (Apg. 2:38). De som har ”smakat” av den heliga Anden (Joh. 7:37–39; 1 Kor. 12:13) har upplevt Guds nåd. I det ingår också kraften att fullfölja hans vilja (Gal. 5:22, 23).

Att ”smaka Guds goda ord” (Heb. 6:5) är att personligen uppleva evangeliets sanning (1 Pet. 2:3). ”Den kommande världens krafter” syftar på Guds under som han ska utföra för de troende i framtiden: uppståndelse (Joh. 5:28, 29), våra kroppars förvandling och evigt liv. De troende börjar dock ”smaka” av dem redan nu. De har upplevt en andlig uppståndelse (Kol. 2:12, 13), fått ett nytt sinne (Rom. 12:2) och evigt liv i Kristus (Joh. 5:24).

Författaren tänker kanske på ökengenerationen som upplevde Guds nåd och hans frälsning. Ökengenerationen ”lystes upp” av eldstoden (Neh. 9:12, 19; Ps. 105:39) och fick manna som en himmelsk gåva (2 Mos. 16:15). Den fick den heliga Anden (Neh. 9:20). Den smakade också på ”allt det goda Herren hade lovat” (Jos. 21:45) och ”den kommande världens krafter” i ”under och tecken” i och med att den befriades från Egypten (Apg. 7:36). Det påpekas dock att ökengenerationen avföll från Gud trots dessa bevis (4 Mos. 14:1–35). På liknande sätt riskerade Hebreerbrevets läsare att göra detsamma, trots alla bevis på Guds välvilja som de hade fått del av.

`Vad har varit din egen erfarenhet av de saker som dessa verser i Hebreerbrevet talar om? Hur har du t.ex. upplevt den upplysning de hänvisar till?`