---
title:  Jesus, själens ankare
date:  10/02/2022
---

Författarens varningar mot avfall och uppmuntran till kärlek och tro kulminerar med en vacker, upplyftande utläggning om tryggheten i Kristus.

`Läs Heb. 6:17–20. På vilket sätt garanterade Gud sina löften till oss?`

Gud bekräftade sina löften på flera olika sätt. För det första bekräftade han sitt löfte med en ed (Heb. 6:17). Enligt Bibeln blev Guds eder till Abraham och David den yttersta grunden för förtröstan på Guds bestående välvilja mot Israel. När Mose försökte säkra Guds förlåtelse åt Israel efter avfallet med guldkalven hänvisade han till Guds ed till Abraham (se 2 Mos. 32:11–14; 1 Mos. 22:16–18). Styrkan i hans vädjan var att Guds ed var oåterkallelig (Rom. 9:4; 11:28, 29).

När psalmisten bad för Israel inför Gud hänvisade han på ett liknande sätt till Guds ed till David. Gud hade sagt: ”jag skall inte kränka mitt förbund och inte ändra det jag har sagt. Detta har jag svurit vid min helighet: David skall jag aldrig svika, hans ätt skall råda för evigt. Hans tron skall bestå som solen, finnas för evigt som månen, det trovärdiga vittnet i skyn” (Ps. 89:35–38). Enligt Nya testamentet uppfylldes de båda ederna i Jesus, Abrahams avkomma, som steg upp till himlen och satte sig på Davids tron (Gal. 3:13–16; Luk. 1:31–33, 54, 55).

För det andra garanterade Gud sina löften till oss genom att sätta Jesus på sin högra sida. Jesus himmelsfärd har som syfte att bekräfta löftet till de troende eftersom Jesus steg dit upp som den som ”öppnade vägen för oss” (Heb. 6:20). Hans himmelsfärd visar oss att Guds frälsning är säker. Gud ledde Jesus till härligheten genom att han led döden för alla så att han kunde ”föra många söner till härlighet” (Heb. 2:9, 10). Jesus närvaro inför Fadern är ”vår själs ankare” (Heb. 6:19) som fästs vid Guds tron. Gud har satsat sitt styres ära på att han uppfyller sitt löfte till oss genom Jesus. Vad mer bekräftelse behöver vi?

`Vad känner du när du tänker på att Gud har gett dig en ed? Hur ger den tanken dig frälsningsvisshet även när du känner dig ovärdig?`