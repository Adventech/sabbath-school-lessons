---
title:  Missionsnytt
date:  11/02/2022
---

#### Dubbel lön eller dubbel välsignelse

Tina, hennes man och deras fyra barn i Östtimor hade ont om pengar. Tina arbetade som revisor och receptionist, och hennes man arbetade som mekaniker. Det fanns inte någon adventistskola i Östtimor. Men på något sätt hade de tidigare nätt och jämnt haft råd att betala sin sons skolavgifter på en adventist-internatskola i grannlandet Indonesien. Men pojkens skolavgifter i Indonesien var höga, och familjen hade inga besparingar. Det fanns inget utrymme för de oväntade räkningar som började staplas upp till följd av några familjebegrav-ningar och en utdragen familjekris.

Tina blev desperat. Hon sökte och fick jobb som säsongsarbetare på en jordgubbsodling i Tasmanien i Australien. Hon hoppades att hon efter de sex månader hon fick jobba kunde betala av familjens skulder och få pengar över.

Ägaren betalade dubbel lön på lördagar. På lördagsmorgonen gick Tinas rumskamrat, som också var från Östtimor, till jordgubbslandet. Tina stannade kvar på rummet.

I två månader firade Tina sabbaten ensam på rummet. Men en sabbat bestämde hon sig för att leta efter Adventkyrkan i Launceston, den närmaste staden. Men hon hittade inte i den främmande staden och gick snabbt vilse. Efter att ha gått i två timmar såg Tina en man som jobbade i sin trädgård.

”God morgon”, sa Tina. ”Kan du hjälpa mig? Var ligger busshållplatsen? Jag är från Östtimor och jag letar efter Adventkyrkan”, förklarade hon.

”Jaså! Min fru är adventist fast hon brukar inte gå i kyrkan”, sa mannen. ”Men jag känner andra adventister som gör det.”

Mannen ordnade så att Tina kom till kyrkan, och hon gick i kyrkan varje sabbat i fortsättningen.

Församlingsmedlemmarna välkomnade Tina varmt och gav henne mat, kläder och lite annat. Tinas rumskamrat och andra arbetare blev arga när de såg alla presenter hon hade fått.

”Vad är den verkliga anledningen till att du kom till Australien?” frågade de.

”Jag kom för att arbeta och tjäna pengar precis som ni”, svarade Tina.

”I så fall, varför jobbar du inte på lördagarna när vi får dubbel lön?”

Tina blev ledsen över de falska anklagelserna. Men mot slutet av halvåret undrade hon ibland om hon hade fattat rätt beslut. Hennes lön räckte knappt till att betala familjens skuld till skolan. Men dagen då Tina flög hem till Östtimor hade hon mer pengar än de kvinnor som hade arbetat på lördagarna. Hur kunde det komma sig?

På Tinas sista sabbat i Australien gav församlingsmedlemmarna henne en hög med kuvert. När Tina öppnade kuverten fanns pengar i vart och ett av dem. Det var mer pengar än hon skulle ha tjänat om hon hade arbetat och fått dubbel lön varje lördag.

Tina säger: ”Jag hade verkligen inte förväntat mig detta. Församlingen hade redan gett mig så mycket. Men jag valde Guds välsignelse framför dubbel lön.”

