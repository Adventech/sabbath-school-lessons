---
title:  Inget offer för synderna finns kvar
date:  08/02/2022
---

Varningen i Heb. 6:4–6 liknar mycket varningen i Heb. 10:26–29. Det förklaras att förkastelse av Jesus offer lämnar läsarna utan någon möjlighet till förlåtelse för synden eftersom det inte finns någon annan väg till förlåtelse förutom Jesus (Heb. 10:1–4).

`Läs Heb. 10:26–29. På vilka tre sätt beskriver författaren synden som inte kan förlåtas?`

Författaren säger inte att det inte finns någon försoning för någon synd som begås efter att man har fått kunskap om sanningen. Gud har utsett Jesus som vår försvarare (1 Joh. 2:1). Genom honom har vi förlåtelse för synderna (1 Joh. 1:9). Synden som det inte finns något offer eller någon försoning för beskrivs som att man trampar Guds Son under sina fötter, vanhelgar förbundsblodet, kränker den heliga Anden (Heb. 10:29). Låt oss se på dessa uttryck.

Uttrycket ”trampar Guds son under sina fötter” (Heb. 10:29) beskriver att människan förkastar Jesus herravälde. Titeln ”Guds Son” påminde läsarna om att Gud hade satt Jesus på sin högra sida och lovat honom att lägga hans fiender under hans fötter (Heb. 1:13; se även 1:5–12, 14). Att trampa Jesus under sina fötter innebär att avfällingen har behandlat Jesus som en fiende. I samband med brevets argument (Heb. 1:13) kan det betyda att vad avfällingens liv beträffar har Jesus avsatts från tronen (som avfällingen nu själv ockuperat) och lagts under hans fötter i stället. Det är vad den onde ville göra i himlen (Jes. 14:12–14) och vad ”laglöshetens människa” ska försöka göra i framtiden (2 Thess. 2:3, 4).

Uttrycket ”vanhelgar förbundsblodet” syftar på att människan förkastar Jesus offer (Heb. 9:15–22). Det antyder att Jesus blod inte har en renande kraft.

Uttrycket ”kränker nådens Ande” är mycket starkt. Det grekiska ordet enybrisas betyder också ”håna, smäda, behandla övermodigt” och uttrycker övermod och arrogans. Ordet står i stark kontrast till beskrivningen av den heliga Anden som ”nådens Ande”. Det antyder att avfällingen har reagerat på Guds erbjudande av nåd med förakt.

Den avfällige är i en ohållbar situation. Han förkastar Jesus, hans offer och den heliga Anden.