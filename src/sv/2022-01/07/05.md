---
title:  Bättre ting
date:  09/02/2022
---

Efter en sträng och allvarlig varning i Heb. 6:4–8 ger författaren uttryck för förtröstan på att läsarna inte har fallit ifrån Guds Son och inte kommer att göra det i framtiden heller. Han tror att hans åhörare tar emot varningen och bär tillbörlig frukt. De är som en ”åker” som odlas av Gud och ger den frukt han förväntar sig. Dessa människor får Guds välsignelse (Heb. 6:7), som är ”frälsning” (Heb. 6:9).

`Läs Heb. 6:9–12. Räkna upp det goda som läsarna har gjort och fortsätter att göra, och förklara vad det innebär.`

De troende visar sin kärlek till Guds ”namn”, dvs. till honom själv, genom sin tjänst för de heliga. Dessa var inga isolerade handlingar i det förflutna utan sträckte sig till nuet. Exceptionella handlingar visar inte människans sanna karaktär. De tyngsta beläggen för kärlek till Gud är inte ”religiösa” handlingar i sig utan kärlekshandlingar gentemot medmänniskor, särskilt de utsatta (Matt. 10:42; 25:31–46). Alltså uppmanas de troende att inte ”glömma” att göra gott (Heb. 13:2, 16).

Se på Heb. 6:12. Versen varnar för att låta sig ”förslöas”, vilket karakteriserar dem som inte mognar och som riskerar att avfalla (Heb. 5:11; 6:12). Hoppet hålls inte levande genom intellektuella trosövningar utan genom kärleksgärningar (Rom. 13:8–10).

Författaren vill att läsarna ska ta efter dem som genom tro och tålamod får ärva löftena. Han har redan presenterat ökengenerationen som ett negativt exempel på dem som genom bristande tro och tålamod gått miste om det utlovade arvet. Sedan presenterar han Abraham (Heb. 6:13–15) som ett exempel på dem som genom tro och tålamod ärvt löftena. Listan på positiva exempel förlängs med trons människor i Heb. 11 och når sin klimax med Jesus i Heb. 12 som det största exemplet på tro och tålamod (Heb. 12:1–4). I Upp. 14:12 karakteriserar tro, tålamod och lydnad för buden den sista tidens heliga.

`Ibland måste vi varna människor vi älskar. Vad kan vi lära oss av författarens tillvägagångssätt när det gäller att varna och uppmuntra andra?`