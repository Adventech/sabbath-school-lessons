---
title:  Omöjligt att på nytt föra till omvändelse
date:  07/02/2022
---

`Jämför Heb. 6:4–6; Matt. 16:24; Rom. 6:6; Gal. 2:20; 5:24 och 6:14. Vad antyder jämförelsen om vad det innebär att korsfästa Kristus?`

Den grekiska grundtexten betonar ordet ”omöjligt”. Det är omöjligt för Gud att återupprätta dem som ”avfallit” eftersom de ”korsfäster Guds son en andra gång” (Heb. 6:6). Författaren vill betona att det inte finns någon annan väg till frälsning än genom Kristus (Apg. 4:12). Frälsning på något annat sätt är lika omöjligt som att Gud kunde ”ha ljugit” (Heb. 6:18) eller att behaga Gud ”utan tro” (Heb. 11:6).

Att på nytt korsfästa Guds Son är ett bildligt uttryck som försöker beskriva vad som händer i den personliga relationen mellan Jesus och den troende.

När de religiösa ledarna korsfäste Jesus gjorde de det därför att Jesus utgjorde ett hot mot deras överhöghet och autonomi. De hoppades kunna utplåna Jesus som person och förgöra en kraftfull och farlig fiende. På liknande sätt utmanar evangeliet individens suveränitet och självbestämmande på den mest grundläggande nivån. Det väsentliga i det kristna livet är att ta sitt kors och förneka sig själv (Matt. 16:24). Detta innebär att korsfästa ”världen” (Gal. 6:14), ”den gamla människan” (Rom. 6:6) och vårt ”kött med alla dess lidelser och begär” (Gal. 5:24). Syftet med det kristna livet är att genomgå en sorts död. Om vi inte upplever att det egna jaget dör kan vi inte få det nya livet Gud vill ge oss (Rom. 6:1–11).

Kampen mellan Jesus och jaget är en kamp fram till döden (Rom. 8:7, 8; Gal. 5:17). Det är en svår kamp som vi inte genast vinner. Texten här syftar inte på den som ibland misslyckas i striden mot ”den gamla människan” och ”köttet”. Denna synd syftar på den som efter att ha upplevt en äkta frälsning och vad den innebär (Heb. 6:4, 5) beslutar sig för att Jesus är ett hot mot den sortens liv han eller hon vill ha och övergår till att döda relationen med honom. Alltså: så länge människan inte helt väljer att vända sig bort från Kristus finns det fortfarande hopp om frälsning.

`Vad betyder det att dö från sitt jag och ta på sig korset? Vad finner du vara svårast att lämna över till Kristus herravälde?`