### I denna sista tid: Hebreerbrevets budskap

_Félix Cortez kvartalets huvudförfattare_

Det var i kyrkan han först såg henne. Han gick dit för att uträtta ett ärende, försjunken i sina tankar, när han fick syn på det. Målningen var lite mindre än två meter hög och tre meter bred, men flickan den avbildade hade en märklig, fängslande påverkan på den unge mannen. Varför kunde han inte sluta att titta på henne? Vad var det? Efter lite funderingar insåg han att det var hennes ögon. Målningen framställde bara hennes ansikte, och hon såg intensivt på någonting. Men vad var hon så upptagen med och varför? Under en lång tid efteråt kunde han inte få målningen ur sitt huvud.

Flera år senare avslöjade konstnären, Arnold Jiménez, några hemligheter för honom. Målningen var gjord för att fånga åskådaren med hennes ögon, men den verkliga hemligheten fanns i hennes pupiller. När man såg närmare kunde man finna ut att de återspeglade det hon tittade på. Hennes ögon var riktade mot Jesus på korset.

Bilden av Jesus i Hebreerbrevet kan ha en liknande fängslande kraft på oss. Jesus beskrivs först och främst som universums härskare som sitter vid Guds högra sida. Otaliga änglar hyllar honom, tillber och tjänar honom (Heb. 1:5–14; 12:22–24). Han har vunnit rätten att regera eftersom han genom sin egen död har försäkrat att djävulen kommer att utplånas (Heb. 2:14–16). Jesus är också en upphöjd överstepräst. Han är syndfri, fullkomligt helig och lever för evigt för att tjänstgöra för oss i den himmelska helgedomen (Heb. 7:26–8:5). Han har vunnit rätten att göra det eftersom han offrade sig själv som ett fullkomligt offer, en gång för alla, för alla och för evigt (Heb. 10:1–14). Jesus har också medlat det nya förbundet mellan Gud och hans folk, ett förbund som består för evigt (Heb. 8:6–13).

Det som fängslar läsaren vid Jesus bild är dock inte bara vad Jesus har gjort utan vem han är. Han föddes av en kvinna liksom vi, och han har prövats och förlöjligats som vi. Ändå sitter han fortfarande i centrum för universums makt. När vi ser på den himmelska scenen med dess olika och fantastiska himmelska varelser dras våra ögon till honom som finns i centrum för allt det där, och som är häpnadsväckande lik oss eftersom han blev en av oss. Jesus är vår broder, och han är där, i himlen, som vår representant! Trots vår synds skam och vårt fallna tillstånd!

I Jesus person möts tre dimensioner av berättelsen om återlösningen. Först finns där den personliga dimensionen. För läsare som är trötta på det kristna livets prövningar och svårigheter (Heb. 10:32–34) är Jesus trons upphovsman och fullkomnare. De behöver se på honom som också led för syndarna (Heb. 12:1–4). För det andra finns där den kollektiva, nationella dimensionen. För Guds folk på väg mot Guds utlovade land är Jesus den nye Josua. De behöver följa hans ledning (Heb. 3, 4, 11, 12). För det tredje finns där den universella dimensionen. Jesus är den nye Adam, Människosonen, i vilken Guds syften för mänskligheten uppfylls (Heb. 2:5–10; 12:22–28).

Bilden av Jesus som fångar bredden, längden, höjden och djupet av Guds kärlek till oss är ämnet för detta kvartal. Precis som Jesus bild i ögonen på flickan i målningen fängslade den unge mannens blick kan Jesus bild så som den framställs i Hebreerbrevet fängsla inte bara vår blick utan vår kärlek till och beundran för Jesus, vår broder i himlen.

_Félix Cortez-Valles är biträdande professor i nytestamentlig litteratur vid teologiska seminariet vid Andrews University. Han är gift med Alma Gloria Alvarez och har två barn, Hadid, som är pastor i New Jersey, och Alma, arkeolog vid Andrews University._