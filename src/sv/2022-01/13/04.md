---
title:  Tänk på era ledare
date:  22/03/2022
---

`Läs Heb. 13:7–17. Hur bör vi förhålla oss till våra ledare?`

I Heb. 13:7–17 finns en uppmaning att respektera och lyda församlingens ledare. Den börjar med en uppmaning att tänka på tidigare ledare som förkunnade Guds ord för dem, och den avslutas med en uppmaning att lyda de nuvarande ledarna (Heb. 13:17). De tidigare ledarna är sannolikt de som först förkunnade ordet och grundade församlingen. Att tänka på dem innebär inte bara att försöka minnas eller hedra dem till det yttre. Författaren förklarar att de ska tänka på dem genom att beakta resultatet av deras gärning och ta efter deras tro.

Han menar att det bästa sättet att tänka på och prisa dem är att ta efter dem. På detta sätt har han lagt till församlingens grundare på listan över troshjältar som de troende noga skulle beakta. Denna lista omfattar troshjältarna från Heb. 11, och Jesus, det fullkomliga exemplet på tro, i Heb. 12. Författaren noterar vidare att Jesus är ”densamme igår, idag och i evighet” (Heb. 13:8). Jesus står i stark kontrast mot falska lärare som varierar med tiden och vilkas undervisning är ”alla slags främmande läror” (Heb. 13:9).

Uppmaningen att tänka på ledarna i Heb. 13:7 upprepas ännu starkare i slutet av avsnittet. De troende uppmanas att lyda sina ledare, eftersom de vakar över deras själar. Ledarna beskrivs här som pastorer som är ansvariga för församlingens, sin hjords, andliga välbefinnande och som ska göra räkenskap inför Gud för deras andliga tillstånd (se även 1 Pet. 5:1–4; 1 Kor. 3:10–15). Samtidigt kan tanken också tillämpas på alla samfundsledare och på alla nivåer av samfundet.

Sammanhanget antyder också att dessa ledare är herdar under Jesus, ”fårens store herde” (Heb. 13:20). Kombinationen av omsorg och trohet från ledarna och lydnad eller tillit från medlemmarna ger glädje. Detta kan innebära att ledarna kan tjäna församlingen med glädje eller att de ger en redogörelse för församlingen inför Gud med glädje och inte med sorg.

`Vad kan du göra för att stärka eller förbättra relationen mellan ledare och medlemmar i din församling och med ledarna runt omkring i världen?`