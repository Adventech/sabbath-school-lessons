---
title:  Omsorg om Guds folk
date:  20/03/2022
---

`Läs Heb. 13:1, 2; Rom. 12:13; 1 Tim. 3:2; Tit. 1:8; 1 Pet. 4:9. Vilken roll hade gästfriheten i den tidiga församlingen?`

Den kristna tron var en rörelse på vandring. Den var ofta beroende av både de kristnas och ickekristnas gästfrihet. Uppmaningen att ”inte glömma” att visa gästfrihet syftar troligen inte bara på att man missar att ta emot någon utan att man avsiktligt inte gör det.

Författaren tänker inte bara på gästfrihet mot andra troende. Han påminner sina läsare om att genom att visa gästfrihet mot främlingar har somliga visat det mot änglar utan att veta om det (Heb. 13:2). Kanske tänkte han på de tre män som besökte Abraham och Sara (1 Mos. 18:2–15). Gästfrihet innebär att man delar med sig av det man har till andra och tar del i deras lidanden, vilket är vad Jesus gjorde för oss (Heb. 2:10–18).

Syskonkärleken mot dem som sitter i fängelse handlar inte bara om att de troende kommer ihåg dem i sina böner utan också att de ger materiell hjälp och känslomässigt stöd. Det fanns risk för att man medvetet försummade dem som satt i fängelse. De som gav materiell hjälp och känslomässigt stöd till dem som samhället dömt identifierade sig själva med dem. I en bemärkelse ställde de sig ”vid deras sida” och riskerade själva social utstötning (Heb. 10:32–34).

Författarens uppmaning använder bilder och språk för att uppmuntra läsarna i fråga om dem som sitter i fängelse. För det första påminner han om läsarnas eget stöd till deras tillfångatagna bröder i det förflutna. De hade blivit ”följeslagare” eller ”partners” med dem som ”blev smädade och förföljda och gjordes till allmänt åtlöje, eller också ställde ni er vid deras sida som behandlades så” (Heb. 10:33). För det andra påminner språkbruket om det exempel som Mose gav. Han ”ville hellre fara illa tillsammans med Guds folk än ha en kortvarig glädje av synden” (Heb. 11:25). Till slut fångar han upp idealet om syskonkärleken. Han påminner läsarna om att de ska handla ”som om det gällde er egen kropp” (Heb. 13:3). De befinner sig under samma mänskliga förhållanden och bör behandla andra som de själva skulle vilja bli behandlade om de var i den situationen, i fängelse. Därför ska de ge materiell hjälp och känslomässigt stöd till dem som sitter i fängelse och visa att de inte är bortglömda.

Vad mer kan vi göra för de som sitter i fängelse, oavsett om de är församlingsmedlemmar eller inte?