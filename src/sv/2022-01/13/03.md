---
title:  Habegär och sexuell omoral
date:  21/03/2022
---

`Läs Heb. 13:4, 5; Luk. 16:10–18; 1 Kor. 5:1; Ef. 5:3–5; Kol. 3:5. Vilka två onda ting nämns i dessa texter?`

Här varnas läsarna för sexuell omoral och habegär eftersom de utgör allvarliga hot mot syskonkärleken. De nytestamentliga författarna och antikens moralister såg faktiskt en koppling mellan dem.

Författarens uppmaning att hålla äktenskapet i ära innebär att vi ska undvika allt som kan äventyra det. Det innebär att inte bryta mot äktenskapslöftet och att akta sig för skilsmässor som inte är berättigade (jfr Matt. 19:9). Att bevara den äkta sängen obefläckad syftar på att akta sig för att kränka äktenskapet genom sexuella relationer utanför det. I Nya testamentet syftar ordet ”otuktig” på alla former av sexuell omoral (1 Kor. 5:9–11; 6:9, 10; Ef. 5:5; 1 Tim. 1:9, 10; Upp. 21:8; 22:15). Det grekisk-romerska samhället hade också sexuellt lössläppt etik. Motstridiga normer var vanliga; män kunde ha utomäktenskapliga sexuella relationer så länge de hölls hemliga. Författaren varnar dock att Gud dömer de otuktiga. De troende ska inte låta sociala konventioner forma deras egna etiska normer.

”Kärleken till pengar” var en av de huvudsakliga formerna av ondska i den grekisk-romerska världen. I ett brev till Timotheos skriver Paulus faktiskt om penningkärleken som en källa till all ondska (1 Tim. 6:10).

Att stå emot detta onda är en inställning som uppmuntras i flera brev. För det första: ”nöj er med vad ni har” (se även 2 Kor. 9:8; Fil. 4:11, 12). Vidare ska de kristna tro på och ta till sig Guds löfte: ”Jag skall aldrig svika dig, aldrig överge dig” (Heb. 13:5).  Detta löfte gav Gud på flera olika platser och tillfällen till sitt folk, och det gäller även oss idag (1 Mos. 28:15; 5 Mos. 31:6, 8; Jos. 1:5; 1 Krön. 28:20). De troende inbjuds sedan att reagera på Guds löfte med orden från Ps. 118:6: ”Herren är med mig – jag har ingenting att frukta: vad kan människor göra mig?” Hänvisningen till Ps. 118 är passande eftersom psalmisten där uttrycker sin förtröstan på Gud, trots lidandet som har drabbat honom från de otroende.

`På vilka sätt underminerar dagens samhälle sexuell renhet och uppmuntrar samtidigt också människans kärlek till pengar? På vilka praktiska sätt kan vi stärka våra försvar mot dessa två farliga former av ondska?`