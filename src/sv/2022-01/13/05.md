---
title:  Låt er inte ryckas med främmande läror
date:  23/03/2022
---

`Jämför Heb. 13:9; 2;9; 4:16 och 6:19, 20. Hur får man nåd? Hur stärks våra hjärtan?`

Relationen mellan falska läror och mat i Heb. 13:9 syftar knappast på skillnaden mellan ren och oren mat. Varför?

För det första: I brevet verkar författaren inte vara intresserad av skillnaden mellan ren och oren mat. Vi vet från Apg. 15 att den kristna församlingen bekräftade både att de troende är frälsta av nåd (Apg. 15:7–11) och att de skulle fortsätta att följa vissa matföreskrifter (Apg. 15:19, 20). Distinktionen mellan ren och oren mat och andra bibliska föreskrifter står inte emot nåden. Författaren hävdar faktiskt att det nya förbundet har skrivit lagen i hjärtat (Heb. 8:10–12). Men vad han gör mycket klart är att djuroffren och det levitiska prästerskapets medling i helgedomen har ersatts av Jesus överlägsna offer och prästerliga medling (Heb. 8:4, 5; 10:1–18).

För det andra: sammanhanget antyder att författaren inte kritiserar läsarna för att de avstår från viss mat utan för att de deltar i något i hopp om att på något sätt förtjäna nåden (Heb. 13:9). Troligen varnar han för deltagande i en judisk ritual eller kultmåltider som firades som en förlängning av djuroffer i templet och som antogs ge andliga förmåner eller nåd. Nåd förmedlas dock inte genom dessa måltider utan kommer bara genom Jesus Kristus offer och prästerliga medling. De troende ”har ett offeraltare” (Heb. 13:10), Kristus kors, från vilket de kan äta (Joh. 6:47–58).

I Hebreerbrevet kommer ”nåden” från Guds tron (Heb. 4:16). Denna nåd, medlad genom Kristus, är ett ”ankare”, ”tryggt och säkert”, fäst vid själva Guds tron (Heb. 6:19, 20; jfr 4:16). Det är denna nåd vi får genom Kristus offer, som ger trygghet och säkerhet till våra hjärtan. När våra hjärtan har stärkts på detta sätt rycks de inte längre med ”av alla slags främmande läror” (Heb. 13:9) eller ”tappar kursen”, bort från Gud (Heb. 2:1).

`Tänk på Kristus fullkomliga offer. Varför tänker somliga då att de måste ”lägga till” något till detta offer? Varför är allt sådant emot evangeliet och den nåd vi finner i Jesus?`