---
title:  Gå till Jesus utanför lägret
date:  24/03/2022
---

`Jämför Heb. 13:10–14; Mark. 8:34; Matt. 10:38; Luk. 14:27; Gal. 2:20. Vad betyder det att gå till Jesus utanför lägret?`

Platsen utanför porten var den mest orena i hela lägret. Rester av offerdjuren brändes där (3 Mos. 4:12). De spetälska uteslöts från lägret (3 Mos. 13:46), och smädare och andra brottslingar avrättades där (3 Mos. 24:10–16, 23; 1 Kung. 21:13; Apg. 7:58). Dessa föreskrifter utgick ifrån att Gud var i lägret. Allt orent skulle kastas utanför eftersom Gud inte ville se något ”orent” eller ”motbjudande” (4 Mos. 5:3; 5 Mos. 23:14).

Jesus led på korset utanför Jerusalem (Joh. 19:17–20). Detta betonar skammen som drabbade honom (Heb. 12:2). Officiellt dömdes han för att ha ”smädat namnet”, och därför var han förkastad och avrättad utanför muren (Mark. 14:63, 64; se 3 Mos. 24:11, 16). Jesus kastades utanför lägret som något skamligt, orent, motbjudande (Heb. 12:2). Men Hebreerbrevet uppmanar de troende att följa Jesus utanför porten och uthärda den skam som han uthärdade (Heb. 12:2; se 13:13). Detta var också den väg Mose gick. Han valde att bära samma ”smälek” som Messias, i stället för Egyptens rikedom (Heb. 11:26).

Men paradoxalt nog antyder Hebreerbrevet att Guds närvaro nu är utanför lägret. Att följa Jesus utanför lägret innebär inte bara att bära hans ”smälek” eller skam utan också att ”gå ut till honom” (Heb. 13:13) så som israeliterna som sökte Herren gick ”utanför lägret” i öknen när Mose avlägsnade Guds tält från lägret efter guldkalven (2 Mos. 33:7). Denna berättelse antyder att när de icke-troende förkastade Jesus innebar det också att de förkastade Gud, som Israel gjorde vid avfallet med guldkalven (2 Mos. 32, 33). Lidandets och skammens väg är också vägen till Gud.

Författaren inbjuder läsarna att följa Jesus, ”vår tros upphovsman och fullkomnare” (Heb. 12:2), och han inbjuder dem också att betrakta sina nuvarande lidanden som en tillfällig tillrättavisning som till slut bär frukt som är ”frid och rättfärdighet” (Heb. 12:11). De lämnar en fördärvad stad eller ett fördärvat läger i sitt sökande efter en kommande stad som har Gud själv som sin arkitekt (Heb. 13:14; 11:10, 16).

`Finns det något i ditt liv som gör att de som finns runt omkring dig utsätter dig för ”smälek” eller skam för att du tror på Jesus?`