---
title:  Missionsnytt
date:  25/03/2022
---

#### Guds sista chans

Jag utmanade Gud med en djärv bön.

”Käre Gud, jag ger dig en sista chans i mitt liv”, bad jag. ”Jag har deltagit i så många gudstjänster och församlingsprogram under hela mitt liv, men ingenting har haft någon varaktigt positiv inverkan på mitt liv. Jag fortsätter att misslyckas med det kristna livet, så vad är det för mening med att ens försöka vara kristen? Snart kommer jag att få två veckors semester, och jag vill bara hålla mig borta hemifrån. Så jag tänker delta i ett bibelläger. Herre, det här är din sista chans. Om detta inte fungerar, lovar  jag dig att du kommer att förlora mig för alltid!”

Jag hade växt upp i en adventistfamilj i Malaysia. Jag var van från tidig barndom att gå i kyrkan och delta i församlingens aktiviteter. Men jag fann ingen glädje i kyrkan. Samtidigt saknade jag frid, så jag bad och åkte till församlingens bibelläger.

Vi studerade helgedomen i två veckor. Jag visste inget om helgedomen. Jag läste inte Bibeln på egen hand, och att gå i kyrkan var bara en vana. Församlingsmedlemmarna berättade gärna för mig hur man bör leva som adventist. Men ingen hade berättat för mig att kärnan i kristendomen är att lära känna Jesus och utveckla en vänskap med honom. Och att det är detta som är hela meningen med att vara kristen och adventist.

Medan jag studerade helgedomen lärde jag mig om Guds självuppoffrande kärlek. Jag lärde mig att han förlåter alla mina synder, och att hans högsta önskan är att jag ska välja att leva i hans närhet för alltid.

Guds kärlek fyllde tomheten hos mig. Jag gav mitt hjärta till Jesus, och han började arbeta i mitt liv.

Något oväntat hände när jag återvände till mitt arbete. Jag undervisade förskolebarn i musik. Jag förväntades illustrera lektionerna med fantasifigurer som jultomten, älvor och häxor. En dag höll jag en lektion om att lyssna och bad barnen att matcha inspelade ljud med bilder av en tickande farfarsklocka, flaxande fladdermöss och skramlande skelett i ett hemsökt slott. Två av mina duktigaste elever, Ethan och Lucas, ville inte delta. I slutet av lektionen sa jag att jag ville prata med dem.

”Vad har det tagit åt er två idag? Varför gör ni inte det ni ska?” frågade jag. 

Ethan svarade: ”Jag är kristen. Jag mår dåligt av att lyssna på detta.” Sedan brast han ut i gråt. Lucas nickade instämmande.

Gud talade till mig genom de små pojkarna. Jag tänkte: ”Varför lär jag barn om djävulens ting?” 

Jag kände att jag borde säga upp mig, men hur skulle jag försörja mig? Gud är större, oavsett hur stor striden är. Han har alltid en plan. I sista minuten öppnade Gud en oväntad dörr. Jag erbjöds ett jobb som lärare på Adventist International Mission School i Korat, Thailand.

Gud är god, och han besvarade mina böner om att kunna fortsätta undervisa i musik. Efter två år som förskolelärare blev jag chef för musikavdelningen på missionsskolan. Jag har aldrig upplevt så stor frid eller varit så fylld av glädje. Gud antog min utmaning och vann mitt hjärta, och nu är det min önskan att hjälpa andra att uppleva hans kärlek.