---
title:  Studiehjälp
date:  25/03/2022
---

”När den helige Ande hade kommit till apostlarna gick de ut för att förkunna en levande Frälsare. Då var deras enda önskan att människor skulle bli frälsta. De gladde sig över den kärleksfulla gemenskapen med de andra troende. De var milda, omtänksamma, villiga att avstå och att göra vilken uppoffring som helst för evangeliets skull. När de var tillsammans med varandra varje dag visade de den kärlek som Kristus hade uppmanat dem att visa mot varandra. Genom osjälviska ord och handlingar försökte de tända den kärleken i andra människors sinnen ...

Men så småningom kunde man märka en förändring. Församlingens medlemmar började finna fel hos varandra. Deras tankar sysslade med andras brister, och en kritiserande anda smög sig in bland dem. Då förlorade de Frälsaren och hans kärlek ur sikte. De blev mer noga med de yttre formerna. De lade större vikt vid teori än vid ett praktiskt kristet liv. I sin iver att fördöma andra förbisåg de sina egna fel. De förlorade broderskärleken som Kristus hade uppmanat dem att visa mot varandra. Det värsta av allt var att de inte längre var medvetna om vad de hade förlorat. De insåg inte att lyckan och glädjen försvann alltmer från deras liv. Och de förstod inte att bristen på Guds kärlek i deras sinnen snart skulle leda till att de levde i andligt mörker.

Johannes insåg att den här broderskärleken höll på att försvinna från församlingen. Därför betonade han ständigt för de troende att de behövde den kärleken. Hans brev till församlingen är fyllda av den tanken. ’Mina älskade, låt oss älska varandra’, skrev han, ’för kärleken kommer från Gud. Var och en som älskar är född av Gud och känner Gud. Den som inte älskar har inte lärt känna Gud, för Gud är kärlek. Så uppenbarades Guds kärlek till oss: han sände sin enfödde Son till världen för att vi skulle leva genom honom. Detta är kärleken: inte att vi har älskat Gud, utan att han har älskat oss och sänt sin Son till försoning för våra synder. Mina älskade, om Gud har älskat oss så högt, är också vi skyldiga att älska varandra’ (1 Joh. 4:7–11)” (Ellen White: Genom vatten och eld, s. 409, 410).

**Samtalsstart**

Berätta om något tillfälle då du blev rejält uppmuntrad. Hur kändes det? Har du någon gång uppmuntrat någon som varit nedstämd? Hur kändes det?

**Förbön**

Gud, tack för kärleken som du skänkt. Vi ber att du ska göra oss frimodigare att visa gästfrihet och syskonkärlek, både mot varandra och mot människor som inte tillhör vår troendegemenskap.

**Samtalsfrågor**

`Det kristna livet betraktas ofta som en personlig, individuell relation mellan Jesus och den troende. Detta är dock bara en aspekt av det kristna livet. Varför är det viktigt att tänka på att Gud leder oss som en grupp? Vad kan jag förvänta mig av gruppen?`

`Vilka är de bästa indikatorerna på att syskonkärleken är stark i en församling? Förbered dig att skapa en lista i studiegruppen.`

`Vad är sann syskonkärlek? Vad karakteriserar den, vilka är orsakerna och följderna? Hur skulle du skilja den från falsk syskonkärlek?`