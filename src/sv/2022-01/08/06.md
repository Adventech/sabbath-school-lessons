---
title:  Det nya förbundet har löst problemet med hjärtat
date:  17/02/2022
---

`Jämför det nya förbundets löften i Jer. 31:33 och Hes. 36:26, 27. Hur är de relaterade?`

Det första förbundsdokumentet skrevs av Gud på stentavlor och förvarades i förbundsarken som ett viktigt vittne för Guds förbund med sitt folk (2 Mos. 31:18; 5 Mos. 10:1–4). Dokument skrivna på sten kunde dock brytas sönder, och bokrullar, som Jeremia erfarit, kunde skäras av och brännas (Jer. 36:23).

Men nu ska Gud skriva sin lag i sitt folks hjärtan. Hjärtat syftar på hjärnan, organet för minne och förståelse (Jer. 3:15; 5 Mos. 29:4), och är särskilt platsen för medvetna beslut (Jer. 3:10; 29:13).

Detta löfte försäkrade inte bara att alla fick tillträde till lagen och kunskap om den. Ännu viktigare var att det medförde en förändring i nationens hjärta. Israels problem var att deras synd var ”upptecknad med järnstift, ristad med diamantspets på deras hjärtas tavla” (Jer. 17:1). De hade hårda hjärtan (Jer. 13:10; 23:17). Därför var det omöjligt att få dem att göra det rätta (Jer. 13:23).

Jeremia pålyste ingen lagändring eftersom Israels problem inte var lagen utan hjärtat. Gud ville ha Israels trohet som en tacksam respons på vad han hade gjort för dem. Därför gav han dem de tio budorden med en historisk prolog där han uttryckte sin kärlek till och omsorg om dem (2 Mos. 20:1, 2). Gud ville att Israel skulle lyda hans lagar som ett erkännande av att han ville deras bästa, en sanning som uppenbarades i deras förunderliga befrielse från Egypten. Deras lydnad skulle vara ett uttryck för tacksamhet och visa att deras relation var verklig.

Detsamma gäller även oss idag. Jesus kärlek och död för oss är prologen till det nya förbundet (Luk. 22:20). Sann lydnad kommer från hjärtat som ett uttryck för kärlek (Matt. 22:34–40). Denna kärlek är ett särskiljande tecken på den heliga Andens närvaro i den troendes liv. Gud utgjuter sin kärlek över oss genom sin Ande (Rom. 5:5), och den visar sig genom att vi i vår tur visar kärlek (Gal. 5:22).

`Det forntida Israel skulle älska Gud även utan att förstå Kristus död. Varför bör vi älska Gud ännu mer än vad de gjorde? På vilket sätt visar lydnad att den kärleken är verklig?`