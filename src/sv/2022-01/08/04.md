---
title:  Det nya förbundet har en bättre medlare
date:  15/02/2022
---

`Läs Heb. 8:1–6 i nuB eller FB. Varför är Jesus en bättre medlare i förbundet?`

Det grekiska ordet för ”medlare” är mesites och kommer från mesos, ”mitt/emellan”. Det syftar på någon som står mitt i eller går mellan någonting. Det var en teknisk term för någon som fullföljde en eller flera av följande funktioner: 1) en medlare mellan två parter, 2) en förhandlare eller affärsmäklare, 3) ett vittne i ordets juridiska betydelse, eller 4) en som står som säkerhet och därmed garanterar att en överenskommelse genomförs.

Vårt ord ”medlare” är en för begränsad översättning av mesites i Hebreerbrevet och täcker inte hela det grekiska ordets innebörd. Hebreerbrevet betonar den fjärde funktionen. Jesus är inte en ”medlare” i betydelsen att han avgör en dispyt mellan Fadern och människorna. Han är inte fredsmäklare som försonar parter i en konflikt eller ett vittne som bevittnar existensen av en överenskommelse eller dess giltighet. Nej, Hebreerbrevet förklarar att Jesus är en garant (eller säkerhet) för det nya förbundet (Heb. 7:22). I Hebreerbrevet är ordet ”medlare” lika med ”garant”. Han garanterar att förbundslöftena uppfylls.

Kristus död gör det möjligt att instifta det nya förbundet eftersom den tillfredsställer kraven från det första förbundet med Israel som brutits (Heb. 9:15–22). I denna bemärkelse är Jesus garanten som själv tog på sig alla de juridiska förpliktelser som brutits. I en annan bemärkelse garanterar Jesus förhärligande i himlen att Guds löften till människorna uppfylls (Heb. 6:19, 20). Jesus garanterar förbundet eftersom han har visat att Guds löften är sanna. Genom att uppväcka Jesus från de döda och sätta honom på sin högra sida har Fadern visat att han ska uppväcka oss och hämta oss till sig.

Jesus är en större medlare än Mose eftersom han tjänstgör i den himmelska helgedomen och har offrat sig själv för oss (Heb. 8:1–5; 10:5–10). Moses ansikte återspeglade Guds härlighet (2 Mos. 34:29–35), men Jesus är Guds härlighet (Heb. 1:3; Joh. 1:14). Mose talade med Gud ansikte mot ansikte (2 Mos. 33:11), men Jesus är Guds Ord (Heb. 4:12, 13; Joh. 1:1–3, 14).

`Ja, Kristus har uppfyllt förbundets krav på lydnad. Vad är lydnadens roll, i ljuset av detta, i våra liv, och varför är den fortfarande så viktig?`