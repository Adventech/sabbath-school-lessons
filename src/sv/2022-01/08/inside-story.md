---
title:  Missionsnytt
date:  18/02/2022
---

#### Mirakelbussen

Mirakelbussen

Zelindo är en 42-årig butiksägare i Öst-timor. Han bad till Gud om hjälp att köpa en rökfri buss som han gärna ville sätta i trafik på sin ö i Indiska oceanen.

När han blev kristen lärde han sig vikten av att leva på ett hälsosamt sätt. Han slutade att röka och att dricka alkohol. Han sålde inte cigaretter eller alkohol i butiken, men han ville göra något mer för att hjälpa andra som behövde vara i en rökfri miljö.

Zelindos syster som bor i staden Surabaya i Indonesien berättade att bussar vanligtvis kostade 35 000 dollar, men hon hade hittat en buss som var till salu för 31 500 dollar.

Zelindo betalade 15 000 dollar i förskott från sina besparingar. Tre månader senare skickade han ytterligare 6 500 dollar.

När bussen anlände med fartyg till Östtimors huvudstad räknade Zelindo med att betala av resten med pengar som hans bror Fernando hade lovat att bidra med.

En söndagsmorgon fick Zelindo ett telefonsamtal om att bussen hade anlänt till hamnen och han kunde hämta den dagen efter. Han behövde ta med sig 10 000 dollar för att kunna ta emot leveransen. Han var inte orolig eftersom hans bror hade lovat honom pengarna.

Den kvällen höll Zelindo och hans fru på att räkna sina butiksinkomster från föregående vecka. Det brukade de göra tillsammans varje söndagskväll. Vanligtvis varierade beloppet mellan 10 000 och 13 000 dollar, men den här gången blev slutsumman 28 000 dollar.

Zelindo och hans fru såg förvånat på varandra. Hur kunde det vara möjligt?

Nästa morgon gick Zelindo till sin bror för att hämta de utlovade pengarna. Men Fernando sa: ”Jag tänkte ringa dig, men jag glömde. Jag vill berätta att jag tyvärr inte kan hjälpa dig med de 10 000 dollarna.”

Zelindo log bara. Han var inte besviken. Han insåg att Gud redan hade hjälpt honom. Han hade tillräckligt med pengar från butiken för att betala för bussen.

Bussen, som heter Salvation (Räddningen), har blivit välkänd över hela ön och är särskilt populär bland gravida kvinnor och mammor med barn. Rökning är förbjuden ombord, och glad lovsångsmusik spelas medan bussen färdas mellan städerna. En stor skylt på sidan av bussen förkunnar att Jesus snart kommer tillbaka.

”Folk älskar bussen”, säger Zelindo. ”De älskar den eftersom ingen får röka ombord.”

Till och med polisen gillar den, och de har sagt till andra förare: ”Ni måste göra som Räddningsbussen. De tillåter ingen att röka på bussen. Ni måste följa deras exempel.”

Människor har bett Zelindo att utöka sin busstrafik till andra distrikt. Zelindo svarar att han ber till Herren om pengar till att köpa en andra buss.

Genom Zelindos inflytande och bussen har fem personer bestämt sig för att bli döpta.

”Gud välsignar bussen och min butik”, säger Zelindo. ”Jag tackar Gud för att han använder båda för att leda människor till att lära känna honom.”