---
title:  Nytt och förnyat
date:  14/02/2022
---

`Jämför Heb. 8:10–12; 5 Mos. 6:4–6; 30:11–14 och Jer. 31:31–34. Vad lär det oss om det nya förbundets natur?`

Löftet om ett nytt förbund i Hebreerbrevet hänvisar tillbaka till Jeremia. Enligt Jeremia var Guds löfte om ett nytt förbund faktiskt en förnyelse av det gamla förbundet som han först hade slutit med Israel genom Mose (Jer. 31:31–34). Man skulle då kunna hävda att Jer. 31 strängt taget inte var något ”nytt” förbund utan en ”förnyelse” av det ursprungliga förbundet med Israel.

Problemet i det gamla förbundet var att folket bröt det (Heb. 8:8, 9). Felet fanns inte i förbundet utan hos folket. Hade Israel sett symboliken som pekade på den kommande Messias och trott på honom skulle förbundet inte ha brutits. Men för att vara rättvis så fanns det många troende genom Israels historia i vilka förbundets syften uppfylldes och som hade lagen i sitt hjärta (Ps. 37:31; 40:9; 119:11; Jes. 51:7).

Det nya förbundet är en förnyelse av det gamla, men i en bemärkelse är det faktiskt nytt. Jeremias löfte om ett ”nytt förbund” förebådade inte bara en förnyelse av villkoren som fanns före exilen. Det hade brutits och förnyats flera gånger eftersom folket flera gånger avfallit. Och det berodde på att folket helt enkelt inte var villiga att hålla sin del av förbundet med Gud (Jer. 25:4–7).

Gud lovade alltså att göra något nytt (Jer. 31:22). Förbundet skulle inte bli likt det som Gud hade stiftat med ”deras fäder” (Jer. 31:32). På grund av folkets otrohet uppfylldes aldrig löftena som Gud hade gett under det mosaiska förbundet. Nu skulle Gud, i kraft av det Jesus gått i god för (Heb. 7:22), uppfylla syftena med sitt förbund. Gud ändrade inte på sin lag och sänkte inte normerna, utan han sände sin Son som en garant för förbundslöftena (Heb. 7:22; 6:18–20). Det är därför det inte finns några förbannelser i detta förbund. Där finns bara välsignelser eftersom Jesus har uppfyllt det fullkomligt.

`Läs 2 Tim. 2:13. Vad kan vi lära oss från Guds trohet mot sitt folk och sina planer när vi betraktar våra relationer med andra och våra planer?`