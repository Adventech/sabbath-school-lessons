---
title:  Behovet av ett nytt förbund
date:  13/02/2022
---

`Läs Heb. 7:1–19. Varför behövdes det ett nytt förbund?`

Att Jesus utsågs som en sådan överstepräst som Melkisedek innebar enligt Hebreerbrevet att ett nytt förbund hade stiftats. Det gamla förbundet hade det levitiska prästerskapet som sin grund (Heb. 7:11). De levitiska prästerna agerade som medlare mellan Gud och Israel, och lagen uteslöt alla andra från prästerskapet. Författaren drar då slutsatsen att ändringen av prästerskapet innebär en ändring av lagen om prästerskapet, likväl som en ändring av förbundet (Heb. 7:12, 18, 19).

Problemet med det gamla förbundet var att det inte kunde göra någon fullkomlig (Heb. 7:11). Författaren talar om det levitiska prästerskapet och dess tjänst (offer, högtider mm.). Djuroffren kunde inte ge sann, total rening från synden, inte heller tillträde till Gud (Heb. 10:1–4; 9:13, 14; 10:19–23).

Att ett nytt förbund var nödvändigt innebär inte att Gud var orättvis mot Israel när han gav dem det gamla förbundet. Det levitiska prästerskapet och helgedomstjänsten skulle beskydda dem från avgudadyrkan och också visa dem på Jesus kommande tjänst. Hebreerbrevet betonar att offren var ”en skugga av det goda som skall komma” (Heb. 10:1).

Genom att peka på Jesus skulle offren ha hjälpt folket att sätta sitt hopp till och sin tro på ”Guds lamm som tar bort världens synd” (Joh. 1:29; jfr Jes. 53). Detta är vad även Paulus poängterar när han säger att lagen har ”varit vår övervakare tills Kristus kom, för att vi skulle göras rättfärdiga genom tron” (Gal. 3:24) och: ”Kristus är slutet på lagen, så att var och en som tror kan bli rättfärdig” (Rom. 10:4).

Med andra ord: inte ens de tio budorden, hur goda och fullkomliga de än är, kan ge frälsning (Rom. 3:20–28; 7:12–14). De ger oss en fullkomlig norm för rättfärdighet, men de ger inte rättfärdighet, precis som en spegel inte kan ta bort åldersrynkorna. För fullkomlig rättfärdighet behöver vi Jesus som vår ställföreträdare.

`Varför kan inte lagen rädda oss? Kan man inte tycka att vi borde bli räddade om vi höll alla buden alldeles felfritt?`