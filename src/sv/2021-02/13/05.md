---
title:  Nytt förbund och evigt liv
date:  23/06/2021
---

**”Då sade Jesus till henne: ’Jag är uppståndelsen och livet. Den som tror på mig skall leva om han än dör, och den som lever och tror på mig skall aldrig någonsin dö’ ” (Joh. 11:25, 26).**

Det finns två dimensioner i det eviga livet. Den nuvarande dimensionen leder den troende till en erfarenhet av ett rikt liv nu (Joh. 10:10), som omfattar många löften som vi fått för våra liv här och nu.

Den framtida dimensionen är naturligtvis evigt liv, löftet om kroppens uppståndelse (Joh. 5:28, 29; 6:39). Fastän det fortfarande ligger i framtiden är det en händelse som är värd allt, en händelse som omfattar hela vårt hopp som kristna.

`Studera dagens text. Vad säger Jesus? Var finns det eviga livet? Vad menar Jesus egentligen med att de som tror aldrig ska dö, även om de dör? (Se Upp. 2:11; 20:6, 14; 21:8.)`

Naturligtvis dör vi alla, men enligt Jesus är denna död bara en sömn, ett temporärt tillstånd, och för dem som tror på honom leder det till livets uppståndelse. När Kristus kommer tillbaka kommer de döda i Kristus att uppstå odödliga, och de av hans efterföljare som är vid liv ska på ett ögonblick förvandlas till odödlighet. Både de döda och de levande som tillhör Kristus får samma uppståndelsekropp. Odödligheten börjar då för Guds folk.

Vilken fantastisk glädje att veta att graven inte är slutet utan att det inte finns något slut; vi får ett nytt liv som varar för evigt.

”Jesus blev ett med oss för att vi skulle kunna bli ett med honom. Det är tack vare kraften i den föreningen som vi ska stiga upp ur graven. Det ska inte bara ske för att uppenbara Kristus makt, utan därför att hans liv har blivit vårt liv genom tron. De som ser Kristus i hans sanna väsen och tar emot honom i sitt hjärta har evigt liv. Det är genom Anden som Kristus bor i oss. Och när vi tar emot Guds Ande genom tron blir detta början till detta eviga liv” (Ellen White: Messias, s. 355).

`På vilka sätt kan löftet om evigt liv göra ditt liv rikare redan nu? Vad kan löftet göra för den som kämpar eller sörjer?`