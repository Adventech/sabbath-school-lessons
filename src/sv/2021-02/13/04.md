---
title:  Nytt förbund och nytt hjärta
date:  22/06/2021
---

**”… så att Kristus genom tron kan bo i era hjärtan med kärlek. Stå fasta och var stadigt rotade i honom, så att ni tillsammans med alla de heliga förmår fatta bredden och längden och höjden och djupet och lära känna Kristi kärlek som är väldigare än all kunskap, tills hela Guds fullhet uppfyller er”  (Ef. 3:17–19).**

Som kvartalets tidigare studier visat är det nya förbundet ett förbund där Herren lägger sin lag i våra hjärtan (Jer. 31:31–33). Det är inte bara lagen som finns där. Enligt dagens text finns även Kristus i våra hjärtan, vilket naturligtvis är logiskt, för Kristus och hans lag är nära sammankopplade. Med Kristus lag i våra hjärtan och med Kristus som också bor där (det grekiska ordet för ”bo” betyder också ”bosätta sig” och ger en tanke om beständighet) kommer vi till ännu en stor förmån med förbundet: ett nytt hjärta.

`Vad menas med ett nytt hjärta? Vilken skillnad gör det att få ett nytt hjärta?`

Läs dagens text på nytt. Lägg märke till att Paulus betonar kärleken och säger att vi behöver ”stå fasta och stadigt rotade” i den. Det antyder stabilitet, fasthet och beständighet på kärlekens grund. Vår tro betyder ingenting om den inte är grundad på kärlek till Gud och medmänniskor (Matt. 22:37–39; 1 Kor. 13). Denna kärlek kommer inte i något vakuum. Nej, den kommer därför att vi har fått en glimt av Guds kärlek till oss (en kärlek ”som är väldigare än all kunskap”), som manifesteras genom Jesus. Som ett resultat förvandlas våra liv och våra hjärtan, och vi blir nya människor med nya tankar, nya önskningar, nya mål. Det är vårt gensvar på Guds kärlek till oss som förvandlar våra hjärtan och ger oss kärlek till andra. Kanske är det vad Paulus, åtminstone delvis, menar när han säger att vi fylls av ”Guds fullhet”.

`Läs 1 Joh. 4:16 och Ef. 3:17–19. Vad är den gemensamma nämnaren i dessa två texter?`

`Detta att Jesus ska ”bo i våra hjärtan” kan lätt bli en abstrakt tanke. Men för apostlarna var det en verklighet, något som genomsyrade hela delas liv. Hur skulle ett liv med Jesus i hjärtat se ut idag? Hur kan du få uppleva att ”hela Guds fullhet uppfyller” dig (Ef. 3:19)? Hur kan ni i studiegruppen hjälpa varandra att få uppleva detta?`