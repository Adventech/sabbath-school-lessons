---
title:  Fri från skuld
date:  21/06/2021
---

**”Nu blir det alltså ingen fällande dom för dem som tillhör Kristus Jesus” (Rom 8:1).**

En ung kvinna hade blivit brutalt mördad av en okänd mördare. Polisen gillrade en fälla, en mikrofon på hennes grav. En kväll flera månader efter hennes död kom en ung man till graven, böjde knä och grät och bad kvinnan om förlåtelse. Polisen grep honom naturligtvis efter de inspelade orden.

Vad drev mannen till graven? Inget annat än skuld.

Även om vi inte har mördat, är vi alla skyldiga. Alla har vi gjort något som vi skäms för, något som vi önskar att vi kunde göra ogjort, trots att det inte är möjligt.

Tack vare Jesus och det nya förbundets blod behöver ingen av oss leva brännmärkt av skulden. Enligt dagens text finns det ingen fällande dom mot oss. Den yttersta Domaren deklarerar oss oskyldiga, betraktar oss som om vi inte gjort det vi känner skuld för.

`På vilket sätt hjälper följande texter oss att förstå Rom. 8:1? Joh. 5:24; Rom. 3:24, 25; 2 Kor. 5:21.`

Ett av de fantastiska löftena i en förbundsrelation med Herren är att vi inte längre behöver leva under skuldens börda. Tack vare förbundets blod kan vi som väljer att träda in i förbundsrelationen med Gud välja att förbli under trons villkor, i omvändelse och lydnad, och få skuldbördan borttagen. När Satan försöker viska i våra öron att vi är onda, att vi är för syndiga för att bli accepterade av Gud, kan vi göra det Jesus gjorde när Satan prövade honom i öknen: vi kan citera Bibeln, och en av de bästa av alla verserna är Rom. 8:1. Detta innebär inte att vi förnekar att synden är en verklighet i våra liv. I stället innebär det att vi tack vare förbundsrelationen som vi har med Jesus inte längre behöver leva under den syndens fördömelse. Jesus tog på sig straffet för oss och står nu inför Fadern, vädjar för oss med sitt eget blod och presenterar sin egen rättfärdighet i stället för våra synder.

`Vilken skillnad gör det för dig att veta att Gud har förlåtit dig, vilka synder du än kan ha begått?  Hur påverkar det din syn på dem som syndat mot dig?`