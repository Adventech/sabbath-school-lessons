---
title:  Glädje
date:  20/06/2021
---

**”Detta skriver vi för att vår glädje skall bli fullkomlig” (1 Joh. 1:4).**

Med några enkla ord uttrycker Johannes en av de stora förmåner vi som förbundsfolk har: löftet om glädje.

Som kristna hör vi ofta att vi inte ska styras av känslorna, att tro inte är känslor, och att vi behöver se bortom våra känslor. Allt det är sant. Men samtidigt skulle vi inte vara människor om vi inte hade våra känslor, emotioner och sinnesstämningar. Vi kan inte förneka våra känslor, men vi behöver förstå dem, ge dem deras rätta roll, och se till att de inte tar över våra liv. Men att förneka dem är att förneka att vi är människor (vi skulle lika gärna kunna säga till en cirkel att inte vara rund). Som denna vers säger bör vi inte bara ha känslor (i detta fall glädje) utan de ska också vara fullkomliga. Det är rätt långt ifrån tanken att känslor ska förnekas.

`Läs versen ovan i sitt sammanhang, från och med kapitlets början. Vad var det Johannes skrev till de tidiga kristna, som han hoppades skulle göra deras glädje fullkomlig? Varför skulle det ge dem glädje?`

Johannes var en av de ursprungliga tolv apostlarna. Han var med nästan ända från början av Kristus tre och ett halvt år långa verksamhet. Han var vittne till några av de mest häpnadsväckande händelserna i Jesus liv (han var där vid korset, i Getsemane och också på förklaringsberget). Som ögonvittne var han därmed väl kvalificerad att tala om detta ämne.

Men lägg också märke till att betoningen inte ligger på honom själv. Den ligger på vad Jesus har gjort för lärjungarna så att de nu kan ha gemenskap, inte bara med varandra utan med Gud själv. Jesus har öppnat vägen för oss till denna nära relation med Herren, och ett resultat av denna gemenskap, denna relation, är glädje. Johannes vill att de ska veta att vad de har hört om Jesus är sant (han såg, vidrörde, kände och hörde honom), så att även de kan träda in i en glädjefull relation med sin himmelske Fader som älskar dem och som gav sig själv för dem genom sin Son.

`På sätt och vis ger Johannes här sitt personliga vittnesbörd. Om det var du som skulle beskriva din relation med Jesus, vad skulle du skriva då? Johannes hoppades att det han skrev skulle göra deras glädje större. Vad skulle du vilja säga för att öka någon annans glädje över relationen med Gud?`