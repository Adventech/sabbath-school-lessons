---
title:  Missionsnytt
date:  25/06/2021
---

#### Dörr till dörr

Allt började när jag kom in på gymnasiet i San Fernando en liten mexikansk stad som ligger ungefär en två timmars bilresa söder om gränsen mot delstaten Texas i USA.

Jag blev god vän med en klasskamrat som hette Ketzy. Hon berättade att hon var adventist. Hon inbjöd mig otaliga gånger att följa med på läger och andra aktiviteter som församlingen anordnade. Men jag tackade alltid nej hela skoltiden.

Efter studenten kom Ketzy in på universitetet, medan min ansökan avslogs. Jag kände mig ledsen i ett helt år. Men när sedan Ketzy ännu en gång inbjöd mig till att följa med på läger gick jag med på att åka.

De andra deltagarna på lägret var trevliga och jag kände mig välkommen. I tre dagar ägnade vi oss åt praktiska missionsprojekt. Vi rensade en flod och renoverade en adventistkyrka. Jag blev förvånad över hur bra det kändes att hjälpa andra.

Följande sabbat gick jag i kyrkan. Medlemmarna hjälpte mig och uppmuntrade mig att ta del i församlingens aktiviteter. Jag lärde mig mycket när jag läste Bibeln, och jag fortsatte att gå i kyrkan.

Exakt en månad efter lägret kom en teologistuderande från Montemorelos University för att hålla evangeliska möten i Adventkyrkan. Jag bjöd hem honom på middag, och han talade med min familj om Bibeln. Strax innan han skulle gå frågade han mig: ”Har du funderat på dopet?”

Genast bestämde jag mig för att bli döpt. Mina föräldrar och Ketzy såg på när jag döptes tre dagar senare.

En månad gick och jag deltog i en scoutcamporee vid Montemorelos University. Under ett möte blev jag ombedd att berätta min historia. När jag var klar sa mötesledaren: ”Och hon vill studera på Montemorelos.”

Det hade jag faktiskt inga planer på att göra. Jag hade inte råd. Men jag kände att jag borde pröva när en lärare föreslog att jag skulle arbeta som litteraturevangelist under sommaren. På så sätt kunde jag kanske tjäna de pengar som behövdes för att betala för undervisningen. Medan jag gick från dörr till dörr i närheten av universitetet insåg jag att det gjorde mig glad att sälja andliga böcker, och att det var något som Gud hade gett mig gåvan att göra.

När sommaren var över sa pappa och mamma att jag måste komma hem. Hemma igen längtade jag efter att åka tillbaka till universitetet för att arbeta som litteraturevangelist. Till slut körde mina föräldrar mig tillbaka, men de var arga på mig och sa inte ens adjö när de släppte av mig.

En månad gick utan att mina föräldrar hörde av sig. De var så klart sårade. Jag ringde pappa. Innan jag hann lova att jag skulle komma hem sa han: ”Stanna där du är. Mamma och jag går i Adventkyrkan.”

Sex veckor senare blev pappa och mamma döpta tillsammans med min 17-åriga bror och 13-åriga syster.

Vår hemstad San Fernando är liten, och alla vet att min familj har blivit adventister. Många familjer visar intresse för kyrkan. Jag vet inte vad som kommer att hända härnäst. Det här är bara början på vårt andliga äventyr.