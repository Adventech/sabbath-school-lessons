---
title:  Missionsnytt
date:  11/06/2021
---

#### Inte som jag hade tänkt mig

Efter att  Fabiola hade blivit döpt i Villahermosa i Mexiko bad hon för att hennes pappa också skulle ge sitt hjärta till Jesus. Många gånger verkade dock hans fall vara hopplöst.  Han var ofta berusad. Han hånade och förolämpade sin fru. Och hans ansikte var ständigt förvridet av ilska.

Fabiola försökte tala med sin pappa om Jesus, men han gick då vanligtvis därifrån. Men hon tröttnade inte på att be för honom.

Efter 18 år blev Fabiolas böner besvarade. Men svaret skedde inte på det sätt som hon hade föreställt sig.

När Fabiolas pappa var 75 år fick han veta att han hade levercancer. Cancern hade spridit sig för mycket för att den skulle kunna behandlas och botas. När Fabiola förstod att hennes pappa snart skulle dö började hon be ännu intensivare för hans frälsning.

”Herre, ge mig de rätta orden så att jag kan berätta för pappa om dig”, bad hon varje morgon och kväll. ”Och ge mig mod att göra det”, bad hon.

Hon stod bredvid sin pappas säng och tog hans hand. Hon kände sig nervös. Detta betydde så mycket för henne.

”Jag älskar dig så mycket”, sa hon. ”Låt mig be med dig.” Till hennes förvåning lät pappan henne be med honom.

Efter den dagen bad Fabiola och hennes pappa tillsammans varje morgon och kväll. När de hade bett läste Fabiola Bibeln för honom och sjöng psalmer. Hennes pappa lyssnade tyst.

Cancern spred sig snabbt, och pappan blev allt svagare. En av Fabiolas adventistvänner erbjöd sig att studera Bibeln med honom. Till Fabiolas förvåning gick hennes pappa med på att studera Bibeln tillsammans med hennes vän Rita.

Eftersom Fabiolas pappa snabbt blev sämre studerade Rita med honom oftare än hon brukade göra med andra människor. De studerade en gång varje dag i en vecka. Efter den sjunde gången frågade Rita Fabiolas pappa om han ville ge sitt hjärta till Jesus.

”Vill du bli döpt om du orkar?” frågade hon. Fabiolas pappa svarade att han gärna ville bli döpt. Roger Pech, som är kaplan vid Southeast Adventist Hospital, döpte honom i en barnpool av plast ute i familjens trädgård klockan 13:30 en onsdag.

Den kvällen ville inte Fabiolas pappa gå och lägga sig i sovrummet. Han ville stanna hos sin familj i vardagsrummet. Strax efter midnatt tog han sitt sista andetag.

Pappans ansikte som så ofta var förvridet av ilska medan han levde, såg ovanligt fridfullt ut i kistan. De sörjande undrade om han hade gått i kyrkan utan deras vetskap. Fabiola berättade att han hade gett sitt hjärta till Jesus några timmar innan han dog.

Fabiola är övertygad om att Gud utförde ett underverk. Efter 18 år ändrades hennes pappas inställning under en period av bara två månader, från den tid då han fick sin diagnos och till dagen då han dog.

”Pappa lyssnade på den heliga Andens vädjan och gav sitt hjärta till Jesus. Det som är omöjligt för människan är möjligt för Gud”, sa Fabiola. ”Jag är tacksam, även om det inte skedde på det sätt som jag hade förväntat mig.”