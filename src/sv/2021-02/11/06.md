---
title:  Himmelsk tjänst 
date:  10/06/2021
---

Studera Heb. 9:24, särskilt i det sammanhang som det gavs som förklaring till Kristus tjänst i himlen för oss efter hans offerdöd för oss. Mycket skulle kunna sägas, men vi koncentrerar oss på en punkt, uttrycket i slutet som säger att Kristus nu träder fram inför Gud med vår sak.

Tänk på vad det betyder. Vi är syndiga, fallna människor. Vi skulle förtäras av Guds härlighets glans om vi mötte den nu. Men hur onda vi än har varit och hur grovt vi än har våldfört oss på Guds heliga lag har vi någon som träder fram inför Gud med vår sak. Vi har ett ombud som står inför Fadern för vår skull. Tänk på hur kärleksfull, förlåtande och accepterande Kristus var här på jorden. Denne samme person är nu vår Medlare i himlen!

Detta är den andra delen av de goda nyheterna. Jesus tog inte bara på sig straffet för våra synder på korset (1 Pet. 2:24), utan han står nu inför Gud som medlare mellan himmel och jord, mellan mänskligheten och Gudomen.

Detta är fullt begripligt. Jesus, som både Gud och människa (en syndfri, fullkomlig människa) är den enda som kan överbrygga den klyfta mellan människan och Gud som synden har orsakat. Det avgörande att komma ihåg i allt detta (fastän det finns mer) är att det nu finns en människa, en mänsklig varelse, som kan relatera till alla våra prövningar, smärtor och frestelser (Heb. 4:14, 15) och representera oss inför Fadern.

`”Gud är en, och en är förmedlaren mellan Gud och människor, människan Kristus Jesus, som gav sig själv till lösen för alla, vittnesbördet när tiden var inne” (1 Tim. 2:5, 6). I vilka två roller placerar denna text Jesus, och hur förebildades de i den jordiska helgedomstjänsten?`

Det nya förbundets fantastiska nyheter är att tack vare Jesus har nu ångrande syndare någon som representerar dem i himlen inför Fadern. Jesus förtjänade det som syndare själva aldrig skulle ha kunnat förtjäna, fullkomlig rättfärdighet, den enda rättfärdighet som kan bestå inför Gud. Med den fullkomliga rättfärdigheten härdade Jesus ut i sitt liv genom lidande (Heb. 2:10). Han står nu inför Gud och gör anspråk för oss på förlåtelse för synd och makt över synden. Utan det skulle vi inte ha något hopp, varken nu och verkligen inte vid domen.

`Be och reflektera över tanken på att en människa, en som har upplevt syndens frestelse, står inför Gud i himlen. Vad betyder detta för dig personligen? Vilken sorts hopp och uppmuntran ger det?`