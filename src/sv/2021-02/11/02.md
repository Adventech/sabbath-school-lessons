---
title:  Relationer
date:  06/06/2021
---

**”Jag skall slå upp min boning bland er och aldrig känna avsky för er. Jag skall vandra mitt ibland er och vara er Gud, och ni skall vara mitt folk” (3 Mos. 26:11, 12).**

En sak bör vara klar vid det här laget: såväl i det gamla som i det nya förbundet söker Herren en nära, kärleksfull relation med sitt folk. I själva verket försöker förbunden bidra till utformningen av (i brist på bättre ord) ”regler” för den relationen.

Relationen är viktig för förbundet, oavsett tid och sammanhang. Men för att relationen ska finnas behövs det samverkan, kommunikation och kontakt, särskilt för syndiga, fallna, tvivlande människor. Herren, som självklart vet detta, tog initiativet att försäkra sig om att han skulle visa sig själv för oss på sådana sätt att vi inom den fallna mänsklighetens ram kunde relatera till honom på ett meningsfullt sätt.

`Läs 2 Mos. 25:8 där Herren befaller Israel att bygga en helgedom. Vilka orsaker ger Herren dem för varför han ville att de ska göra det?`

Svaret på denna fråga för med sig naturligtvis en annan fråga: varför? Varför vill Herren bo bland sitt folk?

Sanningen kan kanske finnas i dagens två verser ovan. Notera att Herren vill slå upp sin boning bland dem och att han sedan säger att han inte ska ”avsky” dem. Senare säger han att han ska ”vandra” bland dem och vara deras Gud, och de ska vara hans folk (3 Mos. 26:11, 12). Se på de olika aspekterna i dessa texter. Återigen kommer relationen fram mycket tydligt.

`Ta några minuter för detaljerna i 3 Mos. 26:11, 12 och 2 Mos. 25:8. Skriv ner hur de olika aspekterna passar in i Herrens ord att han söker en relation med sitt folk.`

`Koncentrera dig särskilt på att han ska ”aldrig känna avsky för er”. Vad finns det i själva helgedomen som möjliggör att den fallna, syndfulla mänskligheten kan bli accepterad av Herren, och varför är det så viktigt för processen i utformningen av ett förbund?`