---
title:  Ställföreträdaren
date:  08/06/2021
---

**”… som offrade sig för våra synder för att rädda oss ur den nuvarande onda tidsåldern, efter vår Guds och faders vilja” (Gal. 1:4).**

Tveklöst är ett av Nya testamentets nyckelteman (om inte det enda) att Jesus Kristus dog som ett offer för världens synder. Denna sanning är grunden för hela frälsningsplanen. Varje teologi som förnekar blodets försoning i Kristus förnekar den kristna trons hjärta och själ. Ett blodlöst kors kan inte frälsa någon.

`Reflektera över dagens text och svara sedan på dessa frågor: Dog Jesus frivilligt? För vilka dog han? Vad skulle hans död uträtta?`

Ställföreträdande är nyckeln i hela frälsningsplanen. På grund av vår synd förtjänar vi att dö. Kristus ”offrade sig för våra synder” (Gal. 1:4) i sin kärlek till oss. Han dog den död vi förtjänar. Hans död som syndarnas ställföreträdare är den stora sanning från vilken all annan sanning utgår. Vårt hopp om återupprättelse, frihet, förlåtelse, evigt liv i paradiset, vilar på det verk som Jesus utförde när han gav sig själv för våra synder. Utan det skulle vår tro vara meningslös. Vi skulle lika gärna kunna sätta vår tro till en bildstod av en fisk. Frälsning kommer endast genom blodet, genom Kristus blod.

`Läs följande texter: Matt. 26:28; Ef. 2:13; Heb. 9:14; 1 Pet. 1:19. Vad säger de oss om blodet? Vilken roll spelar blodet i frälsningsplanen?`

”Det är inte Guds vilja att du ska vara missmodig och plåga din själ med fruktan för att Gud inte accepterar dig eftersom du är syndig och ovärdig … Du kan säga: jag vet att jag är en syndare och att det är därför jag behöver en Frälsare … Jag har inga förtjänster eller någon godhet varigenom jag kan hävda min frälsning, men jag lägger fram inför Gud det fläckfria Lammets försonande blod, som tar bort världens synd. Detta är min enda vädjan” (Ellen White: The Faith I Live By, s. 100).

`Fundera över citatet från Ellen White ovan. Skriv om det med egna ord och gör det personligt. Lägg din fruktan och smärta där och skriv sedan ner vad löftena där ger dig. Vad har du för hopp tack vare det nya förbundets blod?`