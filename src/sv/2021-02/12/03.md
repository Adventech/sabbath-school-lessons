---
title:  Förbundet och offret
date:  14/06/2021
---

**”Ni vet att det inte var med förgängliga ting, silver eller guld, som ni friköptes från det meningslösa liv som ni övertagit från era fäder. Nej, det var med blodet från ett lamm utan fel eller fläck, Kristi dyrbara blod” (1 Pet. 1:18, 19).**

`Vad menar Petrus med att vi blev friköpta?`

När Petrus talar om Kristus försoningsdöd på korset påminner tanken om en forntida praxis att köpa en slav fri genom att betala en lösesumma (den betalades ofta av en släkting). Kristus friköpte oss från syndens slaveri och dess slutgiltiga frukt, döden, men han gjorde det genom sitt ”dyrbara blod”, sin ställföreträdande och frivilliga död på Golgota. Återigen, detta är grunden för alla förbund: utan det är förbundet inget och meningslöst, eftersom Gud då inte på ett rättmätigt sätt hade kunnat fullfölja sin del av överenskommelsen, att ge det eviga livets gåva till alla som tror.

`Se på följande texter: Rom. 6:23; 1 Joh. 5:11, 13. Vad är det gemensamma budskapet i dem?`

Vi har detta löfte om evigt liv eftersom bara Jesus kunde reparera den brytning som först orsakade att det eviga livet gick förlorat. Hur? Eftersom enbart Skaparens rättfärdighet och oändliga värde kunde återgälda skulden vi var skyldiga för lagbrottet. Så omfattande var brottet som synden hade orsakat. Vad skulle det säga om allvaret i Guds eviga morallag om någon dödlig, tidsbunden och skapad varelse kunde ta straffet för brott mot den? Endast En som är lik Gud själv, inom vilken hela livet existerar, inte som lånat eller härlett till någon annan utan evigt, kunde betala lösesumman som krävdes för att befria oss från lagens skuld. Det är så förbundslöftena uppfylls. Det är så vi har löftet om evigt liv, redan nu. Det är så vi har friköpts från synd och död.

`Det finns ingen bild som helt kan få oss att förstå omfattningen av vad Gud har gjort för oss. Men tänk dig att ett barn på ett museum kastar en ballong fylld med färg på en Rembrandtmålning och förstör den helt. Målningen är värd många miljoner. Barnet har förstås inte en chans att betala sin skuld. Hela dess liv skulle överskuggas av skulden och den omöjliga kampen att betala den. På vilket sätt liknar det vår situation?`