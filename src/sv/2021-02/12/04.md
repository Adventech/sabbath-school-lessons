---
title:  Abrahams tro – 1
date:  15/06/2021
---

**”Abram trodde Herren, och därför räknade Herren honom som rättfärdig” (1 Mos. 15:6).**

Denna vers förblir en av de djupaste i hela Bibeln. Den bidrar till att upprätta den bibliska religionens avgörande sanning, att vi får rättfärdighet enbart genom tro, och den gör det flera århundraden innan Paulus skrev om det i Romarbrevet. Allt detta hjälper till att bevisa att ända sedan Eden har frälsningen alltid kommit på det sättet.

Versens omedelbara sammanhang hjälper oss att förstå hur stor Abrams tro var då han trodde på Guds löfte om att han skulle få en son, trots alla fysiska fakta som tycktes göra löftet omöjligt. Det är den typ av tro som inser sin egen hjälplöshet. Det är en tro som kräver jagets totala underkastelse. Den förutsätter en total överlåtelse till Herren, och den resulterar i lydnad. Detta var Abrams tro, den som gjorde att Herren räknade honom som rättfärdig.

`Vad innebär det att Herren räknade ”honom som rättfärdig”? Är det skillnad mellan att ”vara” rättfärdig och att ”räknas som” rättfärdig?`

Även om mycket av Abrams liv var ett liv i tro och lydnad, så var det inte ett liv i fullkomlig tro och fullkomlig lydnad. Tidvis visade han brister på båda områdena. (Låter det inte som vem som helst av oss?) Allt detta leder till den viktiga poängen: rättfärdighet som frälser oss är en rättfärdighet som tillräknas oss, som tillskrivs oss (för att använda en elegant teologisk term). Det innebär att vi förklaras rättfärdiga inför Gud trots våra brister, och att himlens Gud ser på oss som rättfärdiga fastän vi inte är det. Så gjorde han med Abram, och så gör han med alla ”dem som har tro som Abraham” (Rom. 4:16).

`Läs Rom. 4:1–7. Paulus använder 1 Mos. 15:6 för att lyfta fram skillnaden mellan rättighet och nåd. Vad innebär det i ditt liv?`