---
title:  Återspeglingar från Golgota
date:  13/06/2021
---

Det är ingen skillnad mellan Gamla testamentets väg till frälsning under Sinaiförbundet och Nya testamentets väg till frälsning under det nya förbundet. I både Gamla och Nya testamentet, i det gamla lika väl som i det nya förbundet, är frälsningen endast genom tro. Om frälsning gavs genom något annat, som gärningar, skulle den vara något vi hade rätt till, något Skaparen var skyldig att ge oss. Bara de som inte förstår syndens allvar kan tro att Gud hade någon sorts skyldighet att frälsa oss. Den enda skyldighet som fanns var i stället den som vi var skyldiga den överträdda lagen. Vi kunde naturligtvis inte uppfylla denna skyldighet; lyckligtvis gjorde Jesus det för oss.

”När män och kvinnor helt förstår hur stort offret är som himlens Majestät gav genom att dö i människans ställe, då blir frälsningsplanen större och återspeglingen från Golgota väcker kärleksfulla, heliga och livfulla känslor i den kristnes hjärta. Lovprisning till Gud och Lammet kommer att finnas i deras hjärtan och på deras läppar. Högmod och självupphöjelse kan inte blomstra i hjärtat hos dem som håller scenerna från Golgota i färskt minne … Inga av världens rikedomar har ett tillräckligt högt värde för att återlösa en förlorad själ. Vem kan mäta den kärlek Kristus kände för en förlorad värld när han hängde på korset och led för skyldiga människors synder? Den kärleken är omätlig, oändlig.

Kristus har visat att hans kärlek var starkare än döden. Han fullföljde människans frälsning, och fastän han hade den mest fruktansvärda konflikten med mörkrets makter blev hans kärlek ändå, mitt i allt detta, starkare och starkare. Han uthärdade att hans Fader dolde sitt ansikte, tills han ur sin själs förtvivlan utropade: ’Min Gud, min Gud, varför har du övergivit mig?’ Hans arm gav frälsning. Priset för att friköpa människan betalades när i själens sista strid de ord uttalades som verkar återklinga genom hela skapelsen: ’Det är fullbordat.’

Scenerna från Golgota väcker de djupaste känslor. Över detta ämne är det i sin ordning att visa sin entusiasm. Att Kristus, som var så förnämlig, så oskyldig, led en så smärtsam död och bar tyngden av världens synd kan vi aldrig till fullo fatta med våra tankar och föreställningar. Längden, bredden, höjden och djupet hos en sådan häpnadsväckande kärlek är inget vi kan begripa. När vi tänker på det oöverträffade djupet hos Frälsarens kärlek borde det fylla sinnet, beröra och smälta själen, rena och lyfta känslorna och helt förvandla hela karaktären” (Ellen White: Testimonies for the Church, vol. 2, s. 212, 213).

`Be över det Ellen White skriver här. Ha med dig dessa tankar när du läser Gal. 6:14. Vad innebär det att ”berömma sig av Jesus kors”?`