---
title:  Förbundets förpliktelser
date:  22/04/2021
---

**”Ja, jag har utvalt honom för att hans barn och efterkommande skall lyda hans befallning att hålla sig till Herrens vägar och göra vad som är rätt och rättfärdigt. Då skall det gå i uppfyllelse som Herren har lovat Abraham” (1 Mos. 18:19).**

Som vi sett hittills är ett förbund alltid ett nådens förbund där Gud gör för oss det vi själva aldrig skulle kunna göra. Förbundet med Abraham är inget undantag.

I sin välvilja hade Gud utvalt Abraham som sitt redskap i förkunnelsen av frälsningsplanen för världen. Att Gud skulle fullfölja sina förbundslöften var dock kopplat till Abrahams villighet att göra det som var rättfärdigt och lyda honom i tro. Utan den lydnaden från Abrahams sida kunde Gud inte använda honom.

1 Mos. 18:19 visar hur nåd och lag är relaterade. Det börjar med nåd (”Jag har utvalt honom”) och åtföljs av faktumet att Abraham är en människa som kommer att lyda Herren och även få sin familj att lyda. Tro och gärningar visar sig här i en nära förening, som de ska. (Se Jak. 2:17.)

`Observera dock uttrycket i 1 Mos. 18:19, särskilt den sista delen. Vad säger det om Abrahams lydnad? Lydnad är inte ett medel som leder till frälsning, så vilken betydelse får den här? Kunde förbundet fullbordas utan den, enligt texten? Förklara ditt svar.`

Förbundets välsignelser kunde inte njutas av eller behållas om inte vissa villkor uppfylldes av dem som fick nytta av det. Villkoren behövdes inte för att stifta förbundet, men de skulle uppfyllas genom kärlek, tro och lydnad. De skulle visa upp relationen mellan människa och Gud. Lydnad var medlet genom vilket Gud kunde fullfölja sina förbundslöften till folket.

Brott mot förbundet, genom olydnad, är otrohet mot den upprättade relationen. När förbundet bryts är det inte villkoret för dess beständighet som bryts utan villkoret för dess fullbordan.

`Kan du i din egen erfarenhet med Herren se varför lydnad är så viktig? Kan du tänka dig några exempel från Bibeln eller från din egen erfarenhet där olydnad gör det omöjligt att uppfylla förbundets löften? I så fall vilka, och ännu viktigare: vad är botemedlet?`