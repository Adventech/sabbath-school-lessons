---
title:  Missionsnytt
date:  23/04/2021
---

#### När gasbehållaren exploderade

Noelia hade bråttom att hinna bli färdig med sin matlagning före solnedgången. Hon hade arbetat som bibelarbetare under en serie evangeliska möten. Hittills hade 25 personer blivit döpta. Och nu funderade ytterligare en kvinna från mötena på att bli döpt. Hon hade bjudit hem Noelia för att studera Bibeln tillsammans med henne på fredagskvällen. Därför hade Noelia extra bråttom.

Noelia höll på att laga en guyansk favoritmaträtt på gasspisen i ettan hon hyrde i Chase Village i Trinidad och Tobago. På sängen bakom henne låg hennes mobil. Hon hörde ljudet som signalerade att hon hade fått ett sms. Hon vände på huvudet och tänkte kolla. Sedan … Bom!

En hög explosion skakade hela lägenheten. Kraften i explosionen slängde iväg Noelia tvärs över rummet, och hennes rygg slog hårt i väggen.

När Noelia föll ner på golvet kändes det som om en osynlig hand reste upp henne och ställde henne på fötterna. Den knuffade henne genom det brandfyllda rummet och ut genom ytterdörren.

Utanför skrek Noelia på hjälp. Grannarna såg lågorna som kom ut genom dörren. Någon ringde efter en ambulans och blev uppmanad av den som tog emot nödsamtalet att hälla kallt vatten över Noelia tills ambulansen var framme.

Noelia var tacksam för det kalla vattnet. Hon hade fått andra gradens brännskador. Ambulansen körde henne till en akutmottagning som låg närmare hennes lägenhet än sjukhuset. Hon behövde behandling snarast möjligt.

Läkaren frågade ambulanspersonalen vad som hade hänt. ”Gasbehållaren exploderade medan hon lagade mat hemma”, svarade en sjukvårdare.

”Det kan inte stämma. Ingen överlever när en gasbehållare exploderar i samma rum”, sa läkaren misstroget.

Noelia hörde samtalet och tackade tyst Gud för livet.

Församlingsmedlemmarna blev chockerade när de fick höra om olyckshändelsen. Hela dagen bad de för Noelia och sjöng sånger för henne. När solen gick ner efter sabbaten hade Noelias ben svällt upp och hon kunde inte längre gå.

Under den följande månaden turades kvinnorna i församlingen om att vara hos Noelia och hjälpa henne under dagarna. Pastorer besökte henne och bad för henne. Noelias återhämtning gick oväntat snabbt. Efter bara en och en halv månad kunde hon gå, och snart var hon sitt gamla jag igen. Läkaren blev också förvånad över hur snabbt Noelias hud hade läkt.

”Du har verkligen tur”, sa hon.

”Jag tror inte på tur”, svarade Noelia. ”Jag tror att det är en gåva från Gud. Detta är svaret på församlingens böner.”

Efter explosionen fördjupades Noe-lias förhållande med Gud. Hon hade alltid älskat honom, men nu litade hon ännu mer på honom. Hon slutade oroa sig för vardagliga problem och kom ihåg att Gud hade räddat henne för ett syfte.

Idag hjälper Noelia till att driva ett Center of Influence i en stor stad. Centret når ut till människor från icke-kristna religioner i Trinidad och Tobago.

”Ingenting kan hindra mig från att göra Guds verk”, säger Noelia.