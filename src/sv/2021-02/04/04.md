---
title:  Från Abram till Abraham 
date:  20/04/2021
---

Fastän Guds namn har andlig och teologisk betydelse gäller de inte bara Gud. Människors namn i det forntida Mellanöstern var inte lika meningslösa identifikationer som våra namn ofta är för oss. Att ge en flicka namnet Maria eller Sussi gör inte mycket skillnad för oss idag. Men för gamla tiders semiter var människors namn tungt laddade med andlig betydelse. Alla semitiska namn har en betydelse och består vanligtvis av ett uttryck eller en kort sats som ger uttryck för en önskan eller tacksamhet från föräldrarnas sida. T.ex. betyder Daniel ”Gud är domare”, Joel ”Jahve är Gud” och Natan ”Guds gåva”.

På grund av namnens betydelse kunde de ofta ändras för att återspegla en radikal förändring i någons liv och omständigheter.

**Läs följande texter. Vilka situationer handlar de om och varför är namnen ändrade i dessa situationer?**

`1. 1 Mos. 32:28`

`2. 1 Mos. 41:45`

`3. Dan. 1:7`

I en bemärkelse är det dock inte så svårt ens för moderna människor att förstå betydelsen av vad någon kallas. Där finns underförstådda och tidvis mer direkta effekter. Om någon ständigt kallas ”dum” eller ”hemsk” och dessa benämningar ständigt används av många kan de förr eller senare ha en inverkan på hur personen i fråga ser på sig själv. På samma sätt verkar det vara möjligt att genom att namnge människor på ett visst sätt eller byta ut deras namn påverka deras självuppfattning och därmed deras ageranden.

Med tanke på detta är det inte svårt att förstå varför Gud ändrade Abram till Abraham. Abram betyder ”upphöjd fader”. Gud ändrade det till Abraham som betyder ”fader till många”. I Guds förbundslöfte ”Jag skall göra dig övermåttan fruktsam, och folk och kungar skall utgå från dig” (1 Mos. 17:6) blir namnbytet ännu mer begripligt. Kanske var det Guds sätt att hjälpa Abraham att förtrösta på förbundslöftet, som gavs till en 99-åring, gift med en äldre kvinna som fram till dess inte fått några barn. Kort sagt gjorde Gud detta för att öka Abrahams tro på hans löften till honom.