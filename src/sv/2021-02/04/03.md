---
title:  ´El Shaddaj
date:  19/04/2021
---

**”När Abram var 99 år uppenbarade sig Herren för honom och sade: ’Jag är Gud den Väldige. Håll dig alltid till mig och var oförvitlig’ ” (1 Mos. 17:1).**

Jahve hade uppenbarat sig själv för Abraham flera gånger tidigare (1 Mos. 12:1, 7; 13:14; 15:1, 7, 18). Nu uppenbarar han sig i texten ovan på nytt för honom och presenterar sig själv som ”den Väldige”, ett namn som bara används i 1 Mos. och Job. Det namnet består av ´El, ett vanligt namn för Gud bland semiterna. Den exakta innebörden av Shaddaj är inte helt säker, men ”Väldig”, ”Högst” eller ”Allsmäktig” verkar vara de mest sannolika alternativen. (Jfr Jes. 13:6; Joel 1:15.) Den avgörande tanken i användningen av detta namn tycks vara kontrasten mellan Guds makt och kraft och mänsklighetens svaghet och bräcklighet.

`Läs 1 Mos. 17:1–6, som hjälper oss att sätta allting i ett större sammanhang. Varför ville Herren vid denna tid betona sin makt och kraft för Abram? Vad sade Gud som gjorde det nödvändigt för  Abram att förtrösta på den makten och kraften? Se särskilt på vers 6.`

Översättningen av 1 Mos. 17:1–6 är i våra vedertagna svenska Biblar ganska exakt: ”När Abram var 99 år uppenbarade sig Herren [Jahve] för honom och sade: ’Jag är Gud den Väldige [´El Shaddaj]. Håll dig alltid till mig och var oförvitlig. Jag skall instifta ett förbund mellan mig och dig och göra din ätt övermåttan talrik.’ Då föll Abram ner på sitt ansikte, och Gud sade till honom: ’Detta är mitt förbund med dig: du skall bli fader till många folk ... jag skall låta dig bli fader till många folk. Jag skall göra dig övermåttan fruktsam…” [kursiverat här]. Namnet ´El Shaddaj förekommer också i 1 Mos. 28:3, där Isak säger att ´El Shaddaj ska välsigna Jakob och göra honom fruktsam och låta honom föröka sig.

Ett liknande löfte från ´El Shaddaj finns i 1 Mos. 35:11; 43:14 och 49:25, som alla antyder Guds generositet. ´El, Gud med makt och kraft, och Shaddaj, Gud med ofattbara rikedomar, som han är villig att ge dem som söker dem i tro och lydnad.

`Hur kan namnet ’El Shaddaj ge oss tröst och hjälpa oss att lita på Guds kraft och generositet?`