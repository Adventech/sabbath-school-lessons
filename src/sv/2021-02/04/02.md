---
title:  Jahve och förbundet med Abraham
date:  18/04/2021
---

**”Herren sade till Abram: ’Jag är Herren, som har fört dig från Ur i Kaldeen för att ge dig detta land som egendom’ ” (1 Mos. 15:7).**

Namn kan ibland vara som varumärken. De blir så nära associerade i våra sinnen med vissa egenskaper att när vi hör namnet blir vi genast påminda om dessa. Vilka egenskaper blir du t.ex. påmind om när du hör namnen Albert Einstein, Martin Luther King jr, Gandhi, eller Dorkas? Var och en är de associerade med vissa egenskaper och ideal.

På Bibelns tid lade människorna i Mellanöstern en stor vikt vid namnens betydelse. ”Hebreerna tänkte alltid att ett namn antydde antingen sin bärares personliga egenskaper, eller namngivarens tankar och känslor, eller de aktuella omständigheter under vilka namnet gavs” (The SDA Bible Commentary, vol. 1, s. 523).

När Gud först trädde in i en förbundsrelation med Abram gjorde han sig själv känd för patriarken under namnet JHWH, Jahve (ofta HERREN i olika bibelöversättningar, t.ex. FB och nuB). I 1 Mos. 15:7 står det därför: ”Jag är HERREN, som har fört /förde dig ut …” (FB, nuB).

Namnet JHWH förekommer 6 828 gånger i Gamla testamentet men är ändå på något sätt dolt i ett mysterium. Det verkar vara en form av verbet hajja, ”vara” och kan då betyda ”den Evige”, ”den Varande”, ”han som existerar i sig själv”, eller ”han som lever för evigt”. De gudomliga attribut som titeln tycks betona är självexistensen och troheten. De pekar på Herren som en levande Gud, livets Källa, i motsats till de hedniska gudarna, som inte hade någon annan existens än sina tillbedjares fantasi.

Gud förklarar själv betydelsen av Jahve i 2 Mos. 3:14: ”Jag är den jag är.” Denna mening uttrycker verkligheten av Guds ovillkorliga existens och antyder också hans makt över det förflutna, nuet och framtiden.

Jahve är också Guds personliga namn. Identifikationen av Jahve som den som förde Abram ut ur Ur syftar på förkunnelsen av Guds förbund med honom i 1 Mos. 12:1–3. Gud vill att Abram ska känna till hans namn, eftersom det namnet uppenbarar aspekter av hans identitet, personliga natur och karaktär. Utifrån denna kunskap kan vi lära oss att lita på hans löften (Ps. 9:11; 91:14).

`När du tänker på Jahve [Herren], vilka egenskaper kommer automatiskt till dina tankar? Kärlek, vänlighet och omsorg, eller fruktan, stränghet och disciplin? Vilka tankar får du automatiskt när du tänker på namnet Jesus?`