---
title:  Förbundet med Noa
date:  05/04/2021
---

**”Men med dig vill jag upprätta ett förbund. Du skall gå in i arken tillsammans med dina söner, din hustru och dina sonhustrur”  (1 Mos. 6:18).**

I versen ovan förekommer ordet förbund för första gången i Bibeln. I det här sammanhanget har Gud just talat om för Noa om sitt beslut att förgöra jorden på grund av den massiva och pågående spridningen av synden. Fastän denna förödelse kom genom en världsvid flod övergav Gud inte jorden som han hade skapat. Han fortsätter att erbjuda den förbundsrelation som först började verka efter syndafallet. Det gudomliga ”Jag” som erbjuder förbundet är själv grunden för Noas trygghet. Som en Gud som håller förbundet lovar Herren att beskydda familjemedlemmarna som var villiga att leva i en överlåten relation med honom, en relation som ledde till lydnad.

`Kom ihåg att tanken på ett förbund antyder mer än en part. Hade Noa en del av överenskommelsen som han skulle uppfylla? Vad kan vi lära oss om hur Gud relaterar till människor?`

Gud talar om för Noa att det kommer en flod och hela världen ska förgöras. Men Gud ingår en överenskommelse med honom där han lovar att rädda Noa och hans familj. Mycket stod på spel, för om Gud inte höll sin del av löftet skulle Noa, oavsett vad han gjorde, ha utplånats med resten av världen.

Gud sade att han skulle ingå ett ”förbund” med Noa. Ordet i sig antyder en avsikt att respektera vad man säger att man ska göra. Det är inte bara något lättvindigt konstaterande. Ordet i sig är laddat med lojalitet. Tänk om Herren hade sagt till Noa: ”Se, världen ska få sitt slut i en förfärlig översvämning, och jag kanske räddar dig, kanske inte. Gör under tiden si eller så, och sedan får vi se vad som händer, men jag ger inga garantier.” Sådana ord ger knappast den sortens försäkran och löfte som finns i själva ordet förbund.

`Det finns de som hävdat att Noas flod inte var världsomfattande utan bara lokal. I så fall bryts Guds löfte i 1 Mos. 9:15 (se även Jes. 54:9) varje gång en lokal flod inträffar (och de inträffar ständigt). Däremot bevisar faktumet att någon mer världsomfattande flod inte inträffat giltigheten i Guds förbundslöfte. Kort sagt, hur mycket kan vi lita på Guds löften?`