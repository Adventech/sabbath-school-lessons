---
title:  Förbundets grunder
date:  04/04/2021
---

”Jag skall instifta ett förbund mellan mig och dig och göra din ätt övermåttan talrik” (1 Mos. 17:2).

”Det hebreiska ordet för ’förbund’ (som förekommer ca 287 gånger i Gamla testamentet) är berith. Det kan också översättas ’testamente’ eller ’sista vilja’. Dess ursprung är oklart, men det har kommit att betyda något som binder samman två parter. Det användes dock för många olika typer av ’band’ både mellan människor och mellan människa och Gud. Det användes allmänt när båda parter var människor, och i en särskild religiös användning när förbundet var mellan Gud och människan. Den religiösa användningen var faktiskt en metafor grundad på den vanliga användningen men med en djupare anknytning [innebörd]” (J. Arthur Thompson: ”Covenant (OT)”, The International Standard Bible Encyclopedia, revised edition, Grand Rapids, MI: William B. Eerdmans Publishing Company, 1979, vol. 1, s. 790).

Likt äktenskapsförbundet definierar det bibliska förbundet både en relation och en överenskommelse. Som överenskommelse innehåller det bibliska förbundet följande grundläggande delar:

- Gud bekräftade förbundets löften med en ed (Gal. 3:16; Heb. 6:13, 17).
- Förbundets förpliktelse var lydnad för Guds vilja som den uttrycks i de tio budorden (5 Mos. 4:13). 
- Det medel genom vilket Guds förbunds förpliktelse ytterst uppfylls är genom Kristus och frälsningsplanen (Jes. 42:1, 6).

`Se på de tre punkterna ovan (Guds löften, vår lydnad och frälsningsplanen). Hur kan du se dessa faktorer verka i din egen vandring med Herren? Skriv ner hur de visar sig i ditt liv idag.`

I Gamla testamentet undervisade offersystemet med sina förebilder människor om hela frälsningsplanen. Genom dess symboler lärde sig patriarkerna och Israel att tro på den kommande Återlösaren. Genom dess riter kunde den ångerfulla människan finna förlåtelse för sin synd och befrielse från skuld. På så sätt kunde människan behålla förbundets välsignelse, och den andliga tillväxten som återupprättade Guds avbild i livet kunde fortsätta, även när män-niskorna misslyckades med att hålla sin del av överenskommelsen.

`I den hebreiska Bibeln finns det förbund mellan människor. I den används ändå ordet berith huvudsakligen om relationen mellan Gud och människan. Tänk på vem Gud är och vad vi är i jämförelse med honom. Vilken sorts relation beskriver då ett sådant förbund?`