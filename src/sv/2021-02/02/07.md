---
title:  Studiehjälp
date:  09/04/2021
---

Läs Ellen White: ”Abraham i Kanaan”, s. 113–120, i Det var mycket gott; ”Profeter ger mod”, s. 382–385, i Från makt till maktlöshet.

”Oket som knyter oss till arbetet är Guds lag. Den stora kärlekens lag uppenbarades i Eden och förkunnades på Sinai. I det nya förbundet skrivs den i våra sinnen. Den knyter människorna till Guds vilja i deras uppgift. Om vi fick följa våra egna önskningar och gå åt det håll som vår vilja skulle leda oss skulle vi falla i Satans snaror och få samma egenskaper som han. Därför begränsar Gud oss till sin vilja som är hög, ädel och upplyftande. Han vill att vi ska ta itu med uppdragets plikter med tålamod och förstånd. Kristus har själv burit arbetets ok när han var människa. Han sa: ’Att göra din vilja, min Gud, är min glädje. Din lag är i mitt hjärta’ (Ps. 40:9). ’Jag har inte kommit ner från himlen för att göra min egen vilja, utan hans vilja som har sänt mig’ (Joh. 6:38). Jesus hade kärlek till Gud, ville att han skulle bli ärad och älskade det fallna människosläktet. Allt detta fick honom till att komma ner till jorden för att lida och dö. Detta var kraften som styrde hans liv. Han uppmanar oss att följa den principen” (Ellen White: Messias, s. 299, 300).

**Sammanfattning**

Syndens ankomst störde den relation som Skaparen ursprungligen hade upprättat med människofamiljen genom de första föräldrarna. Nu försöker Gud återupprätta den kärleksfulla relationen med hjälp av ett förbund. Detta förbund innebär både en hängiven relation mellan Gud och oss (likt ett äktenskapsband) och ett arrangemang för att rädda oss och föra oss till harmoni med dess Skapare. Gud drivs av sin stora kärlek till oss och är själv den som tar initiativet till förbundsrelationen. Genom löften och nåderika handlingar manar han oss att komma in i gemenskap med honom.

**Samtalsstart**

Gud har sagt att han har slutit ett förbund med oss människor. Vad betyder det för er personligen?

**Förbön**

Tacka Gud för att han älskar er så mycket att han har slutit ett evigt förbund med er.

**Samtalsfrågor**

`Var Guds förbund med Noa, Abram, Mose och oss en fortsättning på hans förbund med Adam, eller var det någonting nytt? Jämför 1 Mos. 3:15; 22:18 och Gal. 3:8, 16.`

`Varför är den personliga, relationella aspekten av ett förbund så viktig? Med andra ord: du kan ha en juridiskt bindande överenskommelse, ett ”förbund”, med någon utan en nära, personlig samverkan. Men den sortens arrangemang är inte vad Herren söker i sin förbundsrelation med hans folk. Varför är det så? Samtala.`

`På vilka sätt är ett äktenskap en bra bild på ett förbund? På vilka sätt är bilden med äktenskapet bristfällig som en beskrivning av ett förbund?`