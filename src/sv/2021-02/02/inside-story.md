---
title:  Missionsnytt
date:  09/04/2021
---

#### Chenelle och bilen

31-åriga Chenelle var en av ledarna för en vidareutbildning för lärare. De satt i en skola i Trinidads och Tobagos huvudstad Port of Spain. Plötsligt hördes det ett skallrande ljud från skottlossning med ett halvautomatiskt vapen.

Lärarna sprang till fönstret på tredje våningen. På gatan flydde en man till fots från en vit bil. Skottlossningen kom från bilen. Några lärare skrek, och alla duckade innan bilen passerade skolan. I två långa minuter väntade de. Slutligen tystnade ljudet från skottlossningen.  Chenelle hörde då hur skolbarnen skrek av rädsla. Hon grät. Detta var andra gången på sju månader som hon hade hört skottlossning.

Lärarna gick ner för att trösta barnen. Chenelle lämnade skolan. Poliser stod utanför och bad förarna att flytta sina parkerade bilar. Men de förbjöd Chenelle att gå till sin bil.

”Får jag åtminstone se den?” frågade hon.

En polis ledde henne fram till hennes svarta bil. Bilfönstren var genomborrade av kulhål. Chenelle fick en chock. Hon hade köpt bilen mindre än två år tidigare.

Senare fick Chenelle veta att två personer, en av dem en liten pojke, hade träffats av kulor. Lyckligtvis hade ingen dött. Chenelles bil hade fått stora skador eftersom mannen som hade varit måltavla för skytten hade flytt till fots från sin egen bil och hade gömt sig bakom hennes bil.

När Chenelle hade kommit hem den kvällen tackade hon Gud för hans beskydd. ”Tack, Gud, för att du räddade mitt liv och alla andras i närheten under skottlossningen”, bad hon.

Chenelle mindes då ett samtal som hon hade haft bara en dag tidigare. Medan hon hade väntat på bilverkstaden för ett oljebyte på sin bil hade hon och en av mekanikerna diskuterat hur människor ofta tar sina bilar på för stort allvar. Ja, somliga kanske sätter större värde på dem än de gör på Gud. Under samtalet berättade Chenelle om hur hon sju månader tidigare hade råkat ut för en skottlossning på en motorväg. Bilen som var inblandad i skottlossningen hade kört in i hennes bil och skadat den svårt. Efter olyckan bestämde Chenelle att Jesus var viktigare än hennes bil. ”Jag kan förlora min bil i morgon, men så länge Kristus skonar mitt liv kommer jag att fortsätta tjäna honom”, hade hon då sagt.

Dagen därpå, den 12 juni 2019, skedde skottlossningen utanför skolan.

Efter skolskjutningen fick Chenelle rådet att sälja sin bil av flera vidskepliga bekanta.

”Sälj din bil”, sa någon och ryste. ”Den drar till sig otur för dig.”

”Ja, gör dig av med den”, sa en annan. ”Det är något onaturligt med bilen.”

Men Chenelle såg ingen anledning till att vara rädd för bilen eller att sälja den när den hade blivit lagad.

”Vi ska inte lägga fokus på materiella ting. Vi bör lägga vårt fokus på Gud och hans ledning i våra liv”, säger hon.

Chenelle ser inte på sin bil på samma sätt som hennes vidskepliga bekanta gör. Tvärtom ser hon den som ett vittne om Guds godhet.