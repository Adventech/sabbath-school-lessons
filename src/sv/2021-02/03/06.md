---
title:  ”Kvar blev bara Noa”
date:  15/04/2021
---

**”Herren utplånade allt som fanns till på jorden, människor och fyrfotadjur, kräldjur och himlens fåglar: allt utplånades från jorden. Kvar blev bara Noa och de som var med honom i arken” (1 Mos. 7:23).**

I den här texten talas det för första gången i Bibeln om dem som ”blev kvar”. Begreppet kommer från ett annat ord vars rot används många gånger i Gamla testamentet i samma syfte.

”Men Gud sände mig hit före er, för att låta er bli kvar på jorden och hålla er vid liv, till räddning för många” (1 Mos. 45:7, FB, kursiverat här).

”Och den som är kvar i Sion, den som sparats i Jerusalem, skall kallas helig, var och en i Jerusalem som är skriven bland dem som skall leva” (Jes. 4:3, kursiverat här).

”Den dagen skall Herren åter lyfta sin hand för att friköpa dem som är kvar av hans folk” (Jes. 11:11, kursiverat här).

I alla dessa texter är de kursiverade orden kopplade till samma ord som bli/vara kvar i 1 Mos. 7:23.

`Se på 1 Mos. 7:23 och de andra exemplen. Vad tror du att uttrycket de som ”blir/är kvar” betyder här? Vad var omständigheterna som ledde till att de ”blev kvar”? Hur passar förbundet in i tanken på dem som ”blir/är kvar”?`

Vid tiden för floden blev Skaparen till en Domare för världen. Den annalkande domen väckte frågan om allt liv på jorden, även människorna, skulle förgöras. Om inte, vilka skulle överleva? Vilka skulle bli kvar?

I detta fall var det Noa och hans familj. Men Noas räddning var kopplad till Guds förbund med honom (1 Mos. 6:18), ett förbund som härstammade från och stiftades av en nådig Gud. De överlevde bara tack vare det som Gud gjorde för dem, hur viktig deras samverkan än var. Vilka Noas förbundsförpliktelser än var och oavsett hur troget han följde dem var hans enda hopp Guds välvilja.

`Utifrån vår förståelse omfattar den sista tidens händelser en tid då Gud har en rest, en grupp som blir/finns kvar (se Upp. 12:17, ”hennes andra barn”). Vilka paralleller kan vi se i berättelsen om Noa som hjälper oss att förbereda oss för att vara en del av den resten? På vilka sätt fattar vi dagligen beslut som kan påverka just var vi till slut står vid den tiden?`