---
title:  Syndens princip 
date:  11/04/2021
---

När Gud var färdig med sin skapelse visste han att allting var ”mycket gott” (1 Mos. 1:31). Sedan kom synden och förhållandena förändrades. Allt var inte längre ”mycket gott”. Guds goda skapelse var fördärvad av synden och alla dess avskyvärda konsekvenser. Upproret nådde förskräckliga proportioner på Noas tid; ondskan förtärde människosläktet. Bibeln ger oss inte många detaljer (se vidare Ellen White: Det var mycket gott, s. 73–75), men det var tydligt att överträdelserna och upproret var någonting som inte ens en kärleksfull, tålmodig och förlåtande Gud kunde tolerera.

Hur kunde det bli så illa så snabbt? Svaret är kanske inte så svårt att finna. Hur många människor idag har inte ställt sig samma fråga när de har sett på sina synder: Hur kunde det bli så illa så snabbt?

**Se på texterna nedan. Skriv upp vad som är poängen i dem. Lägg märke till syndens ständiga framväxt:**

`1. 1 Mos. 3:6`

`2. 1 Mos. 3:11–13`

`3. 1 Mos. 4:5`

`4. 1 Mos. 4:8`

`5. 1 Mos. 4:19`

`6. 1 Mos. 4:23`

`7. 1 Mos. 6:2`

`8. 1 Mos. 6:5, 11`

Det som beskrivs i 1 Mos. 6:5, 11 uppstod inte i ett vakuum. Det fanns en historia före de händelserna. Detta förfärliga resultat har en orsak. Synden blev successivt värre. Den tenderar att göra det. Synden är inte som ett skärsår med någon automatisk, inbyggd process som läker den. Nej, om synden lämnas okontrollerad mångfaldigas den och får inte nog förrän den lett till fördärv och död. Man behöver inte föreställa sig livet före floden för att se den principen verka. Den finns överallt runt omkring oss.

Inte undra på att Gud hatar synd. Inte undra på att synden kommer att utplånas. En rättfärdig, kärleksfull Gud skulle inte kunna göra något annat med den.

De goda nyheterna är naturligtvis att fastän Gud vill göra sig av med synden vill han rädda syndarna. Det är vad förbund handlar om.