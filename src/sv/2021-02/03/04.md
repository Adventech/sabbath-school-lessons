---
title:  Förbundet med Noa
date:  13/04/2021
---

**”Men med dig vill jag upprätta mitt förbund. Du skall gå in i arken med dina söner, din hustru och dina sonhustrur”  (1 Mos. 6:18, FB).**

I denna enda vers har vi grunderna för det bibliska förbund som Gud ingår med människorna: Gud och människorna träder in i en överenskommelse. Mycket enkelt.

Men där finns fler aspekter än vad ögat först ser. Till att börja med finns där aspekten att människan ska visa lydnad. Gud säger till Noa att han och hans familj ska gå in i arken. De har sin del att göra, och om de inte gör det är förbundet brutet. Om förbundet bryts är de själva de yttersta förlorarna, för de är sist och slutligen förbundets förmånstagare. För om Noa hade sagt nej till Gud och inte velat vara kvar där eller sagt ja men sedan ändrat sig, vad skulle då ha hänt honom och resten av hans familj?

`Gud säger att det är ”mitt förbund” (FB). Vad säger det oss om förbundets grundläggande natur? Vad skulle det bli för skillnad i förståelse av förbundet om Herren hade kallat det ”vårt förbund”?`

Hur unik denna specifika situation än är ser vi här den grundläggande Gud-människa-dynamiken som finns i förbundet. Genom att stifta ”mitt förbund” med Noa visar Gud här åter sin välvilja. Han visar att han är villig att ta initiativet för att rädda människorna från deras synders konsekvenser. Kort sagt får detta förbund inte ses som någon sorts förening av två jämställda där ”parterna” är beroende av varandra. Vi skulle kunna säga att Gud ”får fördelar” av förbundet, dock bara på ett radikalt annorlunda sätt än vad människor gör. Han får fördelen av att de han älskar får evigt liv – ingen liten tillfredsställelse för Herren (Jes. 53:11). Men därmed är det inte sagt att han får fördelar på samma sätt som vi i mottagarändan av förbundet.

Pröva denna analogi: en man har fallit överbord från en båt i en storm. Någon på däcket säger att han ska kasta ut en livboj för att fånga honom. Mannen i vattnet måste dock gå med på att göra sin ”del”, gripa tag i och hålla fast vid det han fått. Det är på många sätt vad förbundet mellan Gud och mänskligheten handlar om.

`På vilket sätt hjälper analogin dig att förstå begreppet välvilja (nåd) som finns i förbundet? På vilket sätt hjälper den dig att förstå vad din relation med Gud redan nu behöver baseras på?`