---
title:  Missionsnytt
date:  16/04/2021
---

#### Gud gör inte misstag

Många barn som bor på öarna i Karibien får smeknamn. Crystal White har en syster som heter Catherine. Men alla kallar henne Polly eftersom hon pratar mycket. Precis som en papegoja, menar man.

Crystal har en annan syster som heter Rochelle. Men alla kallar Rochelle Mopsi eftersom hon är mager som ett moppskaft

Crystals pappa kallar henne Ugly,  Ful.

Han gav henne namnet en dag när hon satt på trappan hemma i deras by Cumuto i Trinidad och Tobago. Crystals pappa hade gått förbi henne i trappan, klappat henne på benet och sagt: ”Hej, Ugly”.

Det kändes hemskt för Crystal. I skolan kunde de andra barnen ibland ge henne elaka namn. Men nu gjorde hennes egen pappa narr av henne hemma.

”Jag är inte ful”, protesterade Crystal.

Hennes pappa skrattade bara. ”Jodå, Ugly, du är det fulaste barn jag någonsin gjort”, sa han. Hans ord och skratt gjorde saken ännu värre. Crystals pappa hade tio barn. Nu kände hon sig faktiskt ful.

Dessa tanklösa ord förändrade Crystals liv. Hon började kämpa mot depression och självsvält. Hon trodde att hon skulle vara söt om hon var smalare.

Varje dag efter skolan stirrade hon in i spegeln i sitt sovrum och såg kritiskt på sig själv.

”Varför måste min panna vara så stor?” tänkte hon medan tårarna strömmade nerför hennes kinder. ”Varför måste mina tänder vara så stora? Varför är jag så fet?”

En dag när hon stod framför spegeln och grät hörde hon en sång på radion.

”Tänk på att du är vacker”, sjöng sångaren. ”Glöm inte att du är underbart skapad av Gud. Du är ett Guds barn som tillhör Herren Jesus.”

Orden gjorde Crystal förvånad. Så hade hon aldrig sett på sig själv. ”Om jag är underbart skapad av Gud och jag kritiserar allt, då säger jag till Gud att han gjorde ett misstag”, tänkte hon.

För första gången, vid 17 års ålder, började hon se sig själv som Jesus såg henne. Psaltaren 139:14 fick en ny innebörd för henne: ”Jag prisar dig för det förunderliga, att jag är så underbart skapad! Dina verk är förunderliga, det vet jag väl” (nuBibeln).

Nästa gång pappa kallade henne Ugly påminde hon sig själv att Gud hade skapat henne. Om någon annan hittade på ett nytt öknamn för henne gjorde det inte längre lika ont. ”Gud har skapat mig som jag är. Gud gör inga misstag”, sa hon alltid till sig själv.

Idag är Crystal 33 år, och hon är en av ledarna i sin församling. Hon älskar att berätta för ungdomar om Gud som inte gör några misstag. Han tycker inte att någon av oss som är hans skapelse är ful eller sämre än någon annan.

”Det kändes som om jag inte hade någon på min sida när jag var ung”, säger Crystal. ”Jag vill vara den person som berättar för andra att Gud har skapat dem till den de är och har en plan för deras liv, precis som han har för mitt.”