---
title:  Regnbågen som tecken
date:  14/04/2021
---

**”Gud sade: ’Detta är tecknet för det förbund jag instiftar mellan mig och er och alla levande varelser ni har med er, för alla kommande släktled: min båge ställer jag bland molnen. Den skall vara tecknet för förbundet mellan mig och jorden’ ”  (1 Mos. 9:12, 13).**

Få naturfenomen är vackrare än regnbågen. Tänk på hur man som barn för första gången fascinerades av och undrade över dessa fantastiska ljusbågar över himlavalvet som någon sorts antydan om en mystisk portal till himlen. Även som vuxna kan vi tappa andan när vi får se de starka färgerna bland molnen. Inte undra på att än idag används regnbågen som symbol för så många saker: från politiska organisationer och hbtq-rörelsen till rockband och resebyråer (googla på ”regnbågen” och se). Uppenbarligen vidrör dessa vackra färgband fortfarande våra hjärtans och sinnens strängar.

Det var naturligtvis hela Guds poäng.

`Vad sade Herren att regnbågen skulle vara en symbol på? 1 Mos. 9:12–17.`

Herren sade att han skulle använda regnbågen som tecken på ”mitt förbund”. Det är intressant att han använde ordet förbund här, för i detta fall skiljer sig förbundet från hur begreppet används i andra sammanhang. I kontrast till förbundet med Abraham eller Sinaiförbundet finns här ingen specifik förpliktelse uttryckt för dem som skulle få nytta av förbundet (inte ens för Noa). Guds ord här är riktat till alla, till ”alla levande varelser av alla slag” (1 Mos. 9:15), ”för alla kommande släktled” (1 Mos. 9:12). Guds ord är allomfattande, oavsett om någon väljer att lyda Herren eller inte. I denna bemärkelse används begreppet förbund inte på samma sätt som på andra ställen i Bibeln när man talar om relationen mellan Gud och människan.

`På vilket sätt visar detta förbund också Guds nåd? Vem initierade förbundet? Vem får ytterst nytta av det?`

`Förbundet som beskrivs här kommer inte med några specifika förpliktelser från vår sida (Gud å sin sida lovar att aldrig förgöra jorden genom en flod). Hur kan ändå vår kunskap om vad regnbågen symboliserar påverka vårt liv i lydnad för Herren? Finns där några antydda förpliktelser från vår sida när vi ser upp mot himlen och ser regnbågen?`