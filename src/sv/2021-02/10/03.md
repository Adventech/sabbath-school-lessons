---
title:  Hjärtkirurgi
date:  31/05/2021
---

Vid den tid då sydriket Juda gick mot sitt slut och folket fördes till den babyloniska fångenskapen meddelade Gud genom sin profet Jeremia begreppet ”det nya förbundet” för första gången i Bibeln. Men när de tio stammarnas nordrike Israel skulle gå under (ungefär 150 år före Jeremias tid) nämndes tanken om ett annat förbund, den gången av Hosea (Hos. 2:18–20).

`Läs Hos. 2:18–20. Lägg märke till parallellen mellan vad Herren säger till sitt folk där och vad han sagt i Jer. 31:31–34. Vilka vanliga bilder används och vad säger det åter om förbundets grundläggande mening och natur?`

Vid olika tillfällen i historien då Guds planer för hans förbundsfolk hindrades av deras uppror och otro sände han profeter till att förkunna att förbundshistorien med hans trogna inte nått sitt slut. Hur otrogna folket än varit, hur mycket avfall, uppror och olydnad det än varit bland dem, förkunnar Herren fortfarande sin villighet att ingå i en förbundsrelation med alla som vill ånga sig, lyda och göra anspråk på hans löften.

**Läs följande texter. Fastän de inte specifikt nämner det nya förbundet, vilka delar finns där som återspeglar principerna bakom det förbundet?**

`Hes. 11:19`

`Hes. 18:31`

`Hes. 36:26`

Herren ”skall ge dem förmågan att lära känna mig och förstå att jag är Herren” (Jer. 24:7). Han ”skall ta bort stenhjärtat ur kroppen på dem och ge dem ett hjärta av kött” (Hes. 11:19). Han ska ge dem ”ett nytt hjärta” och ”en ny ande” (Hes. 36:26). Han säger också: ”Med min egen ande skall jag fylla er” (Hes. 36:27). Detta Guds verk är grunden för det nya förbundet.

`Om någon kom till dig och sade: ”Jag vill ha ett nytt hjärta. Jag vill ha lagen skriven i mitt hjärta. Jag vill ha ett hjärta som känner Herren, men jag vet inte hur jag kan få det”, vad skulle du säga till den personen?`