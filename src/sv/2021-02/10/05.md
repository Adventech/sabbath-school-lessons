---
title:  ”Ett bättre förbund” 
date:  02/06/2021
---

Igår såg vi att det gamla och det nya förbundets grundläggande aspekter var desamma. Grunden är frälsning genom tro på Gud som förlåter våra synder, inte på grund av någonting värdefullt i oss utan på grund av hans nåd. Som följd av förlåtelsen träder vi in i en relation med honom där vi överlåter oss själva åt honom i tro och lydnad.

Ändå kallar Hebreerbrevet det nya förbundet för ”ett bättre förbund”. Hur ska vi förstå vad det innebär? På vilket sätt är det bättre än det förra?

`Vad var det gamla förbundets ”brist”? (Heb. 8:7, 8)`

Problemet med det gamla förbundet var inte förbundet i sig utan hur folket misslyckades att ta till sig det i tro (Heb. 4:2). Det nyas överlägsenhet jämfört med det gamla var att Jesus, i stället för att bara uppenbaras genom djuroffer (som i det gamla förbundet) nu uppenbarar sig i verkligheten med sin död och översteprästerliga tjänst. Med andra ord är den frälsning som erbjöds i det gamla förbundet densamma som i det nya. Men i det nya avslöjas en mer komplett uppenbarelse av förbundets Gud och den kärlek han har till den fallna mänskligheten. Den är bättre genom att allt som lärdes ut genom symboler och förebilder i Gamla testamentet hade funnit sin uppfyllelse i Jesus, vars syndfria liv, död och översteprästerliga tjänst symboliserades av den jordiska helgedomstjänsten (Heb. 9:8–14).

Men i stället för symboler, förebilder och exempel har vi nu Jesus själv, inte bara som det slaktade Lammet som utgöt sitt blod för våra synder (Heb. 9:12) utan som vår överstepräst i himlen som gör tjänst för oss (Heb. 7:25). Frälsningen han erbjuder är densamma. Men i det nya förbundet uppenbaras en mer fullständig uppenbarelse av honom. Det gör att det nya förbundet är överlägset det gamla.

`Läs Heb. 8:5 och 10:1. Vilket ord använder författaren för att beskriva det gamla förbundets helgedomstjänst? Hur hjälper det ordet oss att förstå det nya förbundets överlägsenhet?`

`Tänk på detta: Varför skulle kännedom om Kristus liv, död och översteprästerliga tjänst för oss ge oss en bättre förståelse av Gud än vad man kunde få enbart från den jordiska helgedomstjänstens ritualer och djuroffer?`