---
title:  Det nya förbundets präst
date:  03/06/2021
---

Hebreerbrevet betonar starkt Jesus som vår överstepräst i den himmelska helgedomen. Där finns faktiskt Nya testamentets tydligaste utläggning om det nya förbundet med dess betoning på Kristus som överstepräst. Detta är inget sammanträffande. Kristus himmelska prästtjänst är nära sammanbunden med det nya förbundets löften.

Gamla testamentets helgedomstjänst var medlet som undervisade om det gamla förbundets sanningar. Det kretsade kring offer och medling. Djur slaktades och deras blod förmedlades av präster. Alla dessa ritualer var naturligtvis symboler på frälsning enbart i Jesus. I dem själva fanns ingen frälsning.

`Läs Heb. 10:4. Varför fanns det ingen frälsning i dessa djurs död? Varför är inte ett djurs död tillräcklig för att ge frälsning?`

Alla dessa offer och den prästerliga förmedling som följde dem mötte sin uppfyllelse i Kristus. Jesus blev det offer som det nya förbundet är grundat på. Hans blod bekräftade det nya förbundet och gjorde Sinaiförbundet och dess offer ”gamla” och föråldrade. Det sanna offret har getts ”en gång för alla” (Heb. 9:26). När Kristus en gång dog fanns det inte mer något behov av att slakta djur. Den jordiska helgedomen hade fullföljt sin funktion.

`Läs Matt. 27:51, som talar om hur förhänget i den jordiska helgedomen brast när Jesus dog. Hur hjälper det oss att förstå varför den jordiska helgedomen hade blivit ersatt?`

Till dessa djuroffer var prästtjänsten naturligtvis bunden, de leviter som offrade och medlade i den jordiska helgedomen för folket. När offren upphörde fanns det inte längre något behov av deras tjänst. Allting hade uppfyllts i Jesus som nu tjänstgör genom sitt eget blod i helgedomen i himlen (se Heb. 8:1–5). Hebreerbrevet betonar Kristus som överstepräst i himlen dit han trädde in genom att utgjuta sitt eget blod (Heb. 9:12) och nu är vår medlare. Detta är grunden för det hopp och de löften vi har i det nya förbundet.

`Hur känns det för dig när du förstår att Jesus redan nu tjänstgör genom sitt eget blod i himlen för oss? Hur mycket tillit och trygghet ger det dig när det gäller frälsning?`