---
title:  Det gamla och det nya förbundet
date:  01/06/2021
---

**”Främlingar som sluter sig till Herren och vill göra tjänst hos honom, älska Herrens namn och vara hans tjänare, ja, alla som iakttar sabbaten och inte vanhelgar den och håller fast vid mitt förbund får komma till mitt heliga berg och glädjas i mitt bönehus, och deras brännoffer och slaktoffer skall jag ta emot på mitt altare. Mitt hus skall kallas ett bönens hus för alla folk” (Jes. 56:6, 7).**

Jeremia säger att det nya förbundet ska göras med ”Israel” (Jer. 31:33). Betyder det då att bara Abrahams bokstavliga avkomma, infödda judar, får del av förbundslöftena?

Nej! Så var det faktiskt inte ens på Gamla testamentets tid. Att den hebreiska nationen i sin helhet hade fått förbundslöftena var helt rätt, naturligtvis. Men det innebar inte att alla andra uteslöts. Tvärtom: alla, judar som främlingar, inbjöds att ta del av löftena, men de måste gå med på att träda in i förbundet. Det är verkligen inte annorlunda idag.

`Läs texterna från Jesaja ovan. Vilka villkor finns där för dem som vill tjäna Herren? Finns det verkligen någon skillnad mellan vad Gud ville få av dem och vad han vill få av oss idag? Förklara ditt svar.`

Fastän det nya förbundet beskrivs som ”bättre” (se onsdagens studium) finns där verkligen ingen skillnad i de grundläggande aspekter som både det gamla och nya förbundet består av. Det är samma Gud som erbjuder frälsning på samma sätt, av nåd (2 Mos. 34:6; Rom. 3:24). Det är samma Gud som söker ett folk som genom tro vill göra anspråk på hans löften om förlåtelse (Jer. 31:34; Heb. 8:12). Det är samma Gud som vill skriva lagen i deras hjärtan som följer honom i en trons relation (Jer. 31:33; Heb. 8:10), judar eller hedningar.

I Nya testamentet tog de judar, som besvarade nådens utvaldhet, emot Jesus Kristus och hans evangelium. För en tid blev de församlingens hjärta, ”en rest som Gud har utvalt av nåd” (Rom. 11:5), i kontrast mot dem som ”blivit förstockade” (Rom. 11:7). Samtidigt tog hedningar, som tidigare inte trodde, emot evangeliet och förenades med Guds sanna folk, oavsett vilket folk eller vilken ras de tillhörde (Rom. 11:13–24). Hedningar som ”på den tiden var utan Kristus, utanför medborgarskapet i Israel, utan del i förbunden och deras löfte” (Ef. 2:12) kom nu nära genom Kristus blod. Kristus är medlaren i det ”nya förbundet” (Heb. 9:15) för alla troende, oavsett nationalitet eller ras.