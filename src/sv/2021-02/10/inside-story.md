---
title:  Missionsnytt
date:  04/06/2021
---

#### Be för en man

När Esther var 12 år började hon be en speciell bön varje kväll i sitt sovrum i Villahermosa i Mexiko.

”Snälla Gud, hitta en snäll och bra make åt mig.”

Esthers pappa drack mycket och grälade hela tiden med hennes mamma. Han hotade ofta Esther och hennes mamma med en kökskniv, och ibland kastade han den mot dem. Lyckligtvis missade han alltid, men dessa anfall var förstås ändå skrämmande.

Esther visste att hon inte ville leva ett sådant liv när hon blev vuxen. Hon visste faktiskt inte hur man bad, men hon trodde att Gud kunde hjälpa henne. Hon talade med honom som hon skulle tala med en vän. Och hon hoppades att han som var så stor och mäktig inte skulle ta illa upp för att hon gjorde så.

”Snälla Gud, ge mig en bra make, en lycklig familj och ett barn”, bad hon.

Efter några år tog Esther sin examen vid universitetet och träffade Luis. De började dejta, och Luis bjöd in henne till ett speciellt sabbatsprogram i Adventkyrkan.

Hon gillade genast kyrkan. Män-niskorna var vänliga och hon kände en frid som hon tidigare aldrig hade upplevt. Hon lyssnade medan pastorn talade.

Plötsligt hörde hon en annan röst tala till henne.

”Du hör hemma här”, sa rösten.

Esther vände sig mot Luis. ”Sa du något?” frågade hon.

”Nej, jag sitter här tyst och lyssnar på predikan”, sa han.

Esther undrade om hon höll på att bli galen. Om det inte var Luis, vem hade då talat till henne?

Nästa sabbat berättade Esther för Luis att hon ville lära sig mer om Bibeln. På söndagseftermiddagen kom Luis syster och hennes man till Esthers hem för att studera Bibeln med henne.

De höll på med ett bibelstudium när Esthers pappa kom hem. Han var kraftigt berusad. När han såg adventistparet i vardagsrummet gick han raka vägen till köket. Det kom mycket oljud från köket, och sedan ropade Esthers pappa på henne. I köket höjde han kökskniven hotfullt.

”Lämna mitt hus med dina vänner”, morrade han. ”Om du inte går dödar jag dig.”

Esthers ögon vidgades. Rösten lät inte som hennes pappas. Hans ansikte bar ett uttryck som hon aldrig hade sett förut. Han såg ut som en annan person.

Esther bad sina vänner att gå. Det var för deras trygghet. Sedan gick hon till sitt rum och grät.

”Snälla Gud, du måste hjälpa mig”, bad hon. ”Jag vill inte leva så här. Vad vill du att jag ska göra?”

Hon kände att Gud svarade omedelbart. I samma ögonblick bestämde hon sig för att ge sitt hjärta till Jesus och bli döpt.

Idag, åtta år senare, är Esther för-samlingssekreterare och ungdoms-ledare i Amatitans adventistförsamling i Villahermosa. Hon och Luis gifte sig och de väntar sitt första barn. ”Jag bad om att få en god make, en lycklig familj och ett barn”, säger hon. ”Gud har besvarat mina böner.”