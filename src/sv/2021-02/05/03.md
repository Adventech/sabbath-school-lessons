---
title:  Löftet om Messias – 1
date:  26/04/2021
---

**”Genom dig och din avkomma ska jordens alla släkten bli välsignade” (1 Mos. 28:14, FB).**

**”Men om ni tillhör Kristus är ni också avkomlingar till Abraham och arvtagare enligt löftet” (Gal. 3:29).**

Mer än en gång sade Herren till Abraham att genom hans säd, hans avkomma, skulle alla folk på jorden bli välsignade (se även 1 Mos. 12:3; 18:18; 22:18). Detta underbara förbundslöfte upprepas, eftersom det är det viktigaste av alla löften, det mest bestående och det som ger alla de andra deras värde. I en bemärkelse var detta ett löfte om att det israelitiska och judiska folket skulle bli till, för genom dem ville Herren lära ”alla släkten på jorden” om den sanne Guden och hans frälsningsplan. Men löftet når sin fulla uppfyllelse endast i Jesus Kristus, som var ättling till Abraham. På korset skulle han betala priset för ”alla släkters” synder.

`Tänk på förbundslöftet efter floden (där Herren lovade att inte mer förgöra jorden genom vatten). Till vilken slutgiltig nytta skulle detta löfte vara utan löftet om återlösning genom Jesus?`

`Hur förstår du att i Abraham, genom Jesus, skulle ”jordens alla släkten bli välsignade”? Vad betyder det?`

Utan tvekan var förbundslöftet om världens Frälsare det största av alla Guds löften. Återlösaren själv blir medlet genom vilket förpliktelserna i förbundsarrangemanget uppfylls och alla dess övriga löften blir förverkligade. Alla, judar som icke-judar, som träder in i en förening med honom räknas som Abrahams sanna familj och arvtagare till löftet (Gal. 3:8, 9, 27–29), det vill säga löftet om evigt liv i en syndfri miljö där ondska, smärta och lidande aldrig mer uppstår. Kan du tänka dig något bättre löfte än det?

`Vad finns det som lockar oss i löftet om evigt liv i en värld utan synd och lidande? Kan det vara så att vi längtar efter det därför att det är vad vi ursprungligen skapades till, och att vi genom denna längtan längtar efter något som är grundläggande för vår natur?`