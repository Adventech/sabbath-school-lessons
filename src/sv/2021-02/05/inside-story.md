---
title:  Missionsnytt
date:  30/04/2021
---

#### Vatten är liv!

Mali är ett oroligt ökenland som ligger på yttersta kanten av Västafrika, nära de stora ökenområden som bl.a. innefattar Saharaöknen. Vatten är liv för både människor och djur, och klimatförändringar har gjort att vattennivåerna sjunker mer och mer. Människor får gå långt för att hämta vatten, och vattnet är ofta förorenat. Det resulterar i diarrésjukdomar, tyfoid och hudåkommor.

Aminata Camara bor i en liten by som heter Diegué i Mali. Hon är 38 år gammal och mor till tre barn (en son och två döttrar). Hon är en mycket hårt arbetande kvinna som nästan aldrig fick tid för sig själv. Det fanns alltid någonting att göra – hämta vatten, tvätta, diska, laga mat och ta hand om barnen.

Den tyngsta uppgiften var att hämta vatten. Byborna hade tvingats gå längre och längre för att hitta vatten.

Det fanns en gammal brunn i byn, och den hade använts i generationer, men den var i stort behov av renovering. Just nu var den bara som ett stort hål som var ganska djupt, och det fanns risk för att barn kunde ramla ner i den. Brunnen var oskyddad, och mycket bråte hade kastats ner i hålet, så det gick inte att dricka vattnet.

De gamla berättade om brunnen, den som alltid hade funnits där och där generationer hade hämtat sitt vatten. De var sorgsna när de såg att kvinnorna fick gå så långt för att hämta vatten. Men det var ett stort arbete att göra rent och reparera brunnen, och byborna var mycket fattiga, men de visste inte heller hur de skulle kunna renovera den!

ADRA började arbeta i området för ca tio år sedan, och byborna fick då höra om andra byar där ADRA hade renoverat brunnar. Var det möjligt att ADRA skulle kunna renovera den gamla brunnen? Hövdingen frågade ADRA när de var på besök och fick ett mycket positivt besked – det var klart att ADRA skulle hjälpa byborna att renovera brunnen om de var villiga att bidra med arbete, sand och sten.

När ADRA:s arbete började var alla män i byn med för att hjälpa till med renoveringen, och kvinnorna var där med vatten och mat åt arbetarna. Idag har byn Diegue en brunn som är deras stolthet. Brunnen är uppbyggd, skyddad för skräp och barnen riskerar inte att ramla ner i den. Vattnet har blivit rent, och idag har Aminata mer tid än hon haft någonsin tidigare! Den tiden använder hon till att bl.a lära sig läsa och skriva samt att lära sig hur hon kan odla närande växter för att hjälpa sin familj att må bättre och vara friskare.

”Mina barn blir nästan aldrig sjuka nu, det var de hela tiden tidigare!” berättar Aminata. ”De behöver inte hjälpa mig att bära vatten längre och kan därför ägna sig åt sin utbildning, och jag får möjlighet att lära mig så mycket. Vatten är liv, och ADRA har gett oss vårt liv tillbaka.”