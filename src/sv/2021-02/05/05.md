---
title:  Ett stort och mäktigt folk …
date:  28/04/2021
---

Gud lovade inte bara Abraham att genom honom skulle alla folk på jorden bli välsignade, utan Herren sade att han skulle göra honom till ”ett stort och mäktigt folk” (1 Mos. 18:18; se även 12:2; 46:3). Det var ett löfte till en man vars hustru hade passerat den fertila åldern! När Abraham alltså var utan avkomma och ännu mer utan son lovade Gud honom bådadera (1 Mos. 15:3–5).

Men detta löfte gick inte helt i uppfyllelse under Abrahams livstid. Inte heller fick Isak eller Jakob se det gå i uppfyllelse. Gud upprepade det för Jakob med den tillagda informationen att löftet skulle gå i uppfyllelse i Egypten (1 Mos. 46:3), fastän Jakob faktiskt inte heller fick se det. Till slut gick det dock naturligtvis i uppfyllelse.

`Varför ville Herren få ett speciellt folk som bestod av Abrahams ättlingar? Vilka syften skulle detta folk uppfylla? Läs 2 Mos. 19:5, 6; Jes. 60:1–3; och 5 Mos. 4:6–8 och skriv ner ditt svar.`

Det verkar uppenbart utifrån Bibeln att Gud avsåg att dra världens folk till sig genom Israels vittnesbörd, som under hans välsignelse skulle bli ett lyckligt, friskt och heligt folk. En sådan nation skulle visa upp de välsignelser som följer på lydnad för Skaparens vilja. Jordens folk skulle dras till att tillbe den sanne Guden (Jes. 56:7). Alltså skulle mänsklighetens uppmärksamhet dras mot Israel, deras Gud och Messias, som skulle komma från dem, världens Frälsare.

”Israels barn skulle inta hela det område som Gud hade avsett för dem. De folk som vägrade att tillbe och tjäna den sanne Guden skulle drivas ut. Men det var Guds syfte att människor skulle dras till honom genom att Israel uppenbarade hans väsens egenskaper. Evangeliets inbjudan skulle ges till hela världen. Genom undervisningen i offertjänsten blev Kristus upplyft inför nationerna, och alla som såg på honom skulle få leva” (Ellen White: Såningsmannen, s. 233, 234).

`Kan du se några paralleller mellan vad Herren ville göra genom Israel och vad han vill göra genom  oss? Vilka är de i så fall? Läs 1 Pet. 2:9.`