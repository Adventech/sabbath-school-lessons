---
title:  Skölden
date:  25/04/2021
---

**”En tid därefter kom Herrens ord till Abram i en syn: ”Var inte rädd, Abram! Jag är din sköld. Du skall bli rikt belönad” (1 Mos. 15:1).**

`Läs 1 Mos. 15:1–3. Tänk på sammanhanget då det skrevs. Varför är det första Herren säger till Abram: ”Var inte rädd”? Vad skulle Abram vara rädd för?`

Det som är särskilt intressant här är att Herren säger till Abraham: ”Jag är din sköld.” Det personliga pronomenet visar relationens personliga natur. Gud förhåller sig till honom som person till person och gör så med oss alla.

Bilden att Gud är som en ”sköld” används här för första gången i Bibeln och det är den enda gången då Gud använder den om sig själv, även om andra bibelförfattare använder uttrycket för att tala om Gud (5 Mos. 33:29; Ps. 18:31; 84:12; 144:2).

`När Gud kallar sig själv för någons ”sköld”, vad betyder det? Kan vi göra anspråk på det löftet för vår egen del? Betyder det att vi slipper fysiska problem?`

”Kristus har inget tillfälligt intresse för oss utan ett intresse som är starkare än en mors för sitt barn … Vår Frälsare har köpt oss genom mänskligt lidande och sorg, spott och spe, misshandel, hån, förkastelse och död. Han vakar över dig, du vacklande Guds barn. Han gör dig trygg under sitt beskydd … Vår svaghet i mänsklig natur hindrar inte att vi får tillträde till den himmelske Fadern, för han [Kristus] dog för att vara vår medlare” (Ellen White: Sons and Daughters of God, s. 77).

`Om man såg till allt det yttre hade Rolando varit en trogen Herrens tjänare. Sedan dog han plötsligt helt oväntat. Vad hände med Gud som hans sköld? Eller måste vi förstå tanken om Gud som vår sköld på ett annat sätt? Förklara. Vad lovar Gud att alltid beskydda oss från? (Se 1 Kor. 10:13.)`