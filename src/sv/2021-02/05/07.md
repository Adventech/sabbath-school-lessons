---
title:  Studiehjälp
date:  30/04/2021
---

Läs Ellen White: ”Abraham i Kanaan” och ”Tron prövas”, s. 113–134 i Det var mycket gott.

”Det var ingen lätt prövning som lades på Abraham, och det var inte heller någon liten uppoffring som fordrades av honom. … Men han tvekade inte att lyda kallelsen. Han frågade inget om löftets land … Gud hade talat, och hans tjänare måste lyda. För honom var den lyckligaste platsen på jorden platsen där Gud önskade att han skulle vara” (Ellen White: Det var mycket gott, s. 126).

När Abram kom till Kanaan visade sig Herren för honom och gjorde det klart att han skulle färdas in i landet som skulle ges åt hans efterkommande (1 Mos. 12:7). Gud upprepade detta löfte flera gånger (se 1 Mos. 13:14, 15, 17; 15:13, 16, 18; 17:8; 28:13, 15; 35:12). Ungefär fyrahundra år senare, när löftet gick i uppfyllelse (1 Mos. 15:13, 16) meddelade Herren Mose att han skulle leda Israel ut ur Egypten till ett land som flöt av mjölk och honung (2 Mos. 3:8, 17; 6:8). Gud upprepade löftet till Joshua (Jos. 1:3), och på Davids tid var det i stort sett men inte helt uppfyllt (1 Mos. 15:18–21; 2 Sam. 8:1–14; 1 Kung. 4:21, 1 Krön. 19:1–19).

Läs nu Heb. 11:9, 10, 13–16. Dessa verser gör det klart att Abraham och de andra trogna patriarkerna såg Kanaan som en symbol för, eller en förebild på, det slutgiltiga hemmet för Guds återlösta folk. I en tillvaro med synd är inget permanent hem möjligt. Livet är flyende, som ”en dimma som syns en kort stund och sedan försvinner” (Jak. 4:14). Som andliga ättlingar till Abraham måste vi också inse att ”här på jorden har vi ingen stad som består, men vi söker den stad som skall komma” (Heb. 13:14). Vissheten om ett kommande liv med Kristus ger oss stadga i den nuvarande världen som förändras och förgås.

**Sammanfattning**

Löften! Hur dyrbara är de inte för en troende! Ska de gå i uppfyllelse? Tron svarar: ja.

**Samtalsstart**

Du ska få … Vi åker till ... Det fixar jag … Vilka positiva löften har du fått, och hur reagerade du på dem? Berätta gärna för varandra.

**Förbön**

Tacka Gud för hans löften. Gör det gärna som en samtalsbön där ni lyssnar på varandra och nämner det ena löftet efter det andra.

**Samtalsfrågor**

`Vilken inverkan bör Guds löfte om en ny jord ha på vår personliga kristna erfarenhet? (Jfr Matt. 5:5; 2 Kor. 4:17, 18; Upp. 21:9, 10; 22:17.)`

`”Sann storhet var resultatet av lydnad för Guds bud och samverkan med hans gudomliga vilja” (SDA Bible Commentary, vol. 1, s. 293). Samtala om vad detta innebär.`