---
title:  Frälsningens mönster
date:  10/05/2021
---

**”Säg därför till israeliterna: Jag är Herren, och jag skall föra er bort från tvångsarbetet hos egypterna och rädda er ur slaveriet hos dem. Jag skall lyfta min arm till väldiga straffdomar för att befria er. Jag skall göra er till mitt folk och jag skall vara er Gud, och ni skall inse att jag är Herren, er Gud, som för er bort från tvångsarbetet hos egypterna” (2 Mos. 6:6, 7).**

`Se på verserna ovan. Vilken princip ser vi där beträffande Guds roll gentemot människan i förbundsrelationen (se särskilt hur ofta ordet jag förekommer i dessa verser)?`

Befrielsen av Israel från Egyptens slaveri och befrielsen av Noa och hans familj från floden är två framstående räddningsaktioner i Moses skrifter. Båda ger de insikter om frälsningen, men det är särskilt uttåget som utgör grundmönstret.

”Ordet återlösa i vers 6 [2 Mos. 6] syftar tillbaka på en familjemedlem som köper tillbaka eller återlöser en annan familjemedlem, särskilt när denna medlem var i slaveri för en skuld eller var på väg att hamna i slaveri. Israel hade helt klart ingen jordisk släkting som kunde återlösa det, utan Gud var nu Israels släkting, dess återlösare” (Bernard L. Ramm: His Way Out, Glendale, CA: Regal Books Division, G/L Publications, 1974, s. 50).

`Hur förstår du tanken att Gud ”återlöser” eller köper tillbaka sitt folk från slaveri? Vad var priset som skulle betalas? Vad säger det oss om vårt värde? (Se Mark. 10:45; 1 Tim. 2:6; Upp. 5:9.)`

I 2 Mos. 3:8 säger Gud att han ”stigit ner” för att rädda Israel. Det är ett vanligt hebreiskt verb för Guds samverkan med mänskligheten. Gud är i himlen och vi på jorden, och bara för att Gud kan ”stiga ner” på jorden kan han rädda oss. I den sannaste bemärkelsen kan vi räddas bara för att Jesus kom ner, levde, led, dog och uppstod. ”Och ordet blev människa och bodde bland oss” (Joh. 1:14) är ett annat sätt att säga att Gud steg ner för att rädda oss.