---
title:  Missionsnytt
date:  14/05/2021
---

#### Ris och socker

Vissa studenter på universitetet verkade behöva mer hjälp än andra. Beatrice, som var tvåbarnsmamma, var en av dem.

”Får jag låna lite ris av dig?” frågade Beatrice sin hyresvärd Maria, som också var studerande och hyrde ut rum i sitt stora hus i Monetia i Colombia. Maria gav Beatrice ris.

Några dagar senare behövde Beatrice något annat. ”Får jag låna lite socker?” frågade hon. Senare behövde Beatrice bananer och mer ris och socker.

Maria hade inget emot att hjälpa Beatrice. Men varje gång bad hon att hon skulle vara lyhörd även för Beatrices andliga behov.

Marias sympati och generositet ledde till vänskap mellan de två kvinnorna. Och när Marias församling skulle hålla en serie evangeliska möten var det naturligt att hon inbjöd Beatrice. Beatrice tyckte om mötena, och de två kvinnorna började studera Bibeln tillsammans. Efter en tid blev Beatrice döpt. Bönen och bibelstudierna tillsammans fortsatte, och Beatrices 12-årige son och 8-åriga dotter blev också döpta. Andra studerande som hyrde rum av Maria ville också delta i Marias och Beatrices lilla bibelstudiegrupp. Den växte till 30 personer.

Sedan kom en annan studerande till Maria för att få hjälp. Han bad Maria att följa med honom till universitetet som moraliskt stöd i ett samtal med en studierektor. När de två kom till universitetet frågade studierektorn varför Maria hade följt med.

”Hon leder min bibelstudiegrupp”, svarade studenten.

Maria förklarade att hon och några andra studerande samlades en gång i veckan hemma hos henne för att studera Bibeln och hade bildat en stödgrupp åt varandra.

”Det är fantastiskt!” sa studierektorn. ”I dessa dagar finns det inte många människor som är villiga att osjälviskt hjälpa andra.”

Hon bad Maria att flytta bibelstudiegruppen till universitetsområdet.

”När allt kommer omkring studerar ju deltagarna här på universitetet”, sa hon.

Gruppen fick träffas i ett studentcenter med öppen planlösning. Eftersom det saknades väggar och dörrar lade andra studerande snabbt märke till mötena, och några bad att få vara med. Gruppen ökade till 40 personer, varav tre var universitetslärare.

Bland dem fanns Rosa, som var en av Marias kurskamrater. Tidigare hade hon inte velat delta i mötena. Maria tjatade inte utan fortsatte bara att vara Rosas vän. Rosa berättade så småningom att hon var rädd för att läsa Bibeln. Men till slut gick hon med i gruppen. När hon studerade Bibeln och lärde sig att be försvann hennes rädsla. Det hade gått tre år sedan bibelstudiegruppen bildades när Rosa blev den tionde unga personen som blev döpt.

Maria sa att anledningen till bibelstudiegruppens framgång är att gruppen är grundad på Jesus metod. När Jesus levde på jorden brydde han sig uppriktigt om människor och ville vara deras vän, oavsett hur de till slut valde. Sådan är han än idag.

