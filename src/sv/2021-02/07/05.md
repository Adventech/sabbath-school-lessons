---
title:  Gud och Israel
date:  12/05/2021
---

**”Om ni nu lyssnar till mig och håller mitt förbund skall ni vara min dyrbara egendom framför alla andra folk – ty hela jorden är min – och ni skall vara ett rike av präster och ett heligt folk som tillhör mig. Detta är vad du skall säga till Israels folk” (2 Mos. 19:5, 6).**

I dessa verser lägger Herren fram sitt förbund med israeliterna. Fastän han i en bemärkelse hade kallat dem var den kallelsen inte automatiskt deras utan deras eget val. De måste samverka. Även i deras befrielse från Egypten ingick deras samverkan: om de inte gjorde vad Herren sade (som att bestryka dörrposterna med blod) skulle de inte befrias. Så enkelt var det.

Inte heller här säger Herren till dem: ”Vare sig ni gillar det eller inte ska ni bli min dyrbara skatt och ett rike av präster.” Det är inte så det fungerar och inte vad texten säger.

`Läs 2 Mos. 19:5, 6 som citeras ovan. Tillintetgör budet om lydnad där på något sätt begreppet om frälsning genom tro? Hur hjälper följande texter dig att förstå svaret? Rom. 3:19-24; 6:1, 2; 7:7; Upp. 14:12.`

”Vi förtjänar inte räddning genom att lyda. Vi tar emot den genom att tro. Men lydnaden är trons frukt” (Ellen White: Vägen till Kristus, s. 85).

Tänk på vad Herren var villig att göra för nationen Israel: han räddade dem inte bara mirakulöst från Egyptens slaveri utan ville göra dem till sin dyrbara egendom, ett folk av präster. Med deras relation med honom som grund för frälsningen (både temporär, som från Egyptens slaveri, och evig) försökte Herren lyfta dem till en andlig, intellektuell och moralisk nivå som skulle göra dem till ett under i den dåtida världen. Allt i syfte att använda dem till att förkunna evangelium för folken. Allt de i sin tur behövde göra var att lyda.

`På vilka sätt kan vår egen personliga, enskilda erfarenhet med Herren återspegla samma princip som vi ser i dagens studium?`