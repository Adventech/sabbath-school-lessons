---
title:  Missionsnytt
date:  21/05/2021
---

#### ”Jag är inte redo att dö”

”Jag är inte redo att dö”

Pastor Roger är kaplan på Southeast Adventist Hospital. Det är ett litet adventistsjukhus med ett 40-tal sängar i Villahermosa i Mexiko.

Varje dag besöker han patienterna. En viss dag fanns det en nyligen inlagd patient som han kände igen. José var 80 år gammal. Han hade diabetes och högt blodtryck och var väldigt svag.

Pastor Roger visste att under de senaste tjugo åren  hade den äldre mannen bott hos sin son som var adventist.  José hade också ett barnbarn som arbetade på sjukhuset. José hade ofta varit med under bibelstudier och evangeliska möten. Han kunde mycket om Bibelns lära men hade aldrig fattat något beslut om att ge sitt hjärta till Jesus.

”Jag förstår att jag snart kommer att dö, men jag är inte redo”, suckade José. ”Jag tror inte att mina synder är förlåtna.”

Sedan uttryckte han sin tacksamhet till sin son och sitt barnbarn och till Gud för att han hade haft det bra på sin ålderdom.

”Det är bra att du är tacksam mot din familj för att de har tagit väl hand om dig”, sa pastor Roger. ”Men om du är tacksam mot din familj och är säker på att Gud tar hand om dig, varför tror du då att du inte är förlåten?”

José svarade att han hade tillhört ett annat kristet samfund hela sitt liv. ”Jag följde med mitt barnbarn till adventisternas evangeliska möten. De gav mig mycket, men jag trodde inte att jag behövde göra något mer”, sa han.

Pastor Roger såg José i ögonen.

”Om du inte är redo att dö och du känner att dina synder inte är förlåtna måste du göra något mer än att delta i evange-liska möten”, sa han. ”Det som saknas är att du inte har gett ditt liv till Jesus.”

”Är det inte dags att fatta det beslutet”, fortsatte pastor Roger, ”eftersom du själv känner att du kanske inte får en chans till? ”

Den kvällen fattade José beslutet att ge sitt liv till Jesus och bli döpt.

Nästa dag besökte pastor Roger José i hans rum på sjukhuset. José kände sig mycket bättre, och han ville fortfarande bli döpt. Pastor Roger fyllde i en dopansökan åt José efter att ha frågat om han var fast besluten att uppfylla sitt löfte.

”Ja, definitivt”, sa José. Han blev döpt ungefär en vecka efter att han hade skrivits ut från sjukhuset. José kände sig mycket glad efter dopet. Han tog pastor Roger i hand och sa lyckligt: ”Jag har hållit mitt ord!”

Efter detta levde José i ytterligare tre år och gick troget i kyrkan varje sabbat. 2019 avled han, 83 år gammal.

José är en av många sjukhuspatienter som pastor Roger har sett bli förvandlade av Jesus kärlek. Pastor Roger säger att en sjukhuspastor inte är den enda som omges av de sjuka. ”Världen utanför är fylld av människor som är svårt drabbade av syndens sjukdom”, säger han.

”Jag har upptäckt att det bästa jag kan göra i början är att lyssna”, fortsätter han. ”När en patient har berättat om tyngden av det som han eller hon bär på inuti blir det oftast lättare för patienten att lyssna. Då kan jag prata om Jesus”, avslutar han.