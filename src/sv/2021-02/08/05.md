---
title:  Guds lags beständighet
date:  19/05/2021
---

`Vilken sanning om Gud och hans grundläggande natur lär vi oss av att hans lag finns med i förbundsrelationen? Mal. 3:6; Jak. 1:17.`

Guds lag är ett muntligt eller skriftligt uttryck för hans vilja (jfr Ps. 40:9). Eftersom den är en avspegling av hans karaktär försäkrar dess närvaro i förbundet oss om Guds beständighet och trohet. Fastän vi inte alltid kan urskilja hur hans försyn verkar vet vi att han är trovärdig. Hans universum står under oföränderliga moraliska och fysiska lagar. Det är detta faktum som ger oss sann frihet och trygghet.

”Övertygelsen att Gud är pålitlig och trovärdig ligger i sanningen att han är en lagens Gud. Hans vilja och lag är ett. Gud säger att rätt är rätt eftersom det beskriver de bästa möjliga relationerna. Därför är Guds lag aldrig godtycklig eller påverkad av impulser eller nycker. Den är det mest stabila som finns i universum” (Walter R. Beach: Dimensions in Salvation, Washington, D.C.: Review and Herald Publishing Association, 1963, s. 143.

`Om Guds lag inte kan rädda en människa från synd, varför gjorde han den till en del av förbundet? (Se Amos 3:3.)`

En relation förutsätter överenskommelse och harmoni. Eftersom Gud inte bara är världens Skapare utan också dess moraliska Regent är lagen väsentlig för lyckan hos de intelligenta skapade varelser som ska leva i harmoni med honom. Hans lag, uttrycket för hans vilja, är därför grundlagen för hans styre. Den är på ett naturligt sätt normen eller förpliktelsen för förbundsarrangemanget och relationen. Dess syfte är inte att frälsa utan att definiera våra skyldigheter inför Gud (buden 1–4) och inför våra medmänniskor (buden 5–10). Med andra ord lägger den fram det levnadssätt som Gud har utformat för sina barn i förbundet för deras egen lycka och välbefinnande. Den var tänkt att hindra Israel från att i stället ta till sig någon annan filosofi som levnadssätt. Att leda den troende genom Guds förvandlande nåd till harmoni med hans vilja och karaktär var och är syftet med förbundsrelationen.

`Kan du se laglöshetens förödande konsekvenser i världen runt omkring dig? Kan du även i ditt eget liv se någon skada som brott mot Guds lag har medfört? På vilka sätt bekräftar dessa verkligheter godheten i Guds lag och att lagen är en viktig del av vår relation med honom?`