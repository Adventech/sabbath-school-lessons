---
title:  Lagen inom förbundet 
date:  18/05/2021
---

Vad är det första du tänker på när du tänker på lagen? Poliser, trafikregler, domare och fängelse? Eller tänker du på restriktioner, regler, auktoritära föräldrar och straff? Eller kanske tänker du på ordning, harmoni, stabilitet? Eller kanske t.o.m. … kärlek?

Det hebreiska ordet torah, ”lag” i våra Biblar, betyder ”undervisning” eller ”vägledning”. Det kan syfta på alla Guds föreskrifter, moraliska såväl som civila, sociala eller religiösa. Det antyder alla de visa råd som Gud nådigt gett sitt folk för att de ska kunna uppleva ett rikt liv både fysiskt och andligt. Inte undra på att psalmisten kallar den människa lycklig som ”har sin lust i Herrens lag och läser den dag och natt” (Ps. 1:2).

När vi läser lagen, Torah, Moseböckernas vägledning och undervisning som blev en del av Israels förbund, imponeras vi av vidden av dem. Lagen berör varje del av Israels liv, jordbruk, samhällsordning, sociala relationer och tillbedjan.

`Varför tror du att Gud gav Israel så mycket vägledning? (Se 5 Mos. 10:13.) På vilka sätt var dessa föreskrifter till deras bästa?`

”Lagens” uppgift i förbundet var att ge riktlinjer för människans nya liv som en partner i förbundet. Lagen vägledde förbundets medlemmar till Guds vilja, som människan lär känna i den fullaste bemärkelsen genom lydnad i tro för hans bud och andra uttryck för hans vilja.

Lagens roll i förbundsrelationens levande verklighet visade att Israel inte kunde följa andra folks vägar. De kunde inte enbart leva enligt naturens lag, människors behov, önskningar, eller ens sociala, politiska och ekonomiska nödvändigheter. De kunde fortsätta som Guds heliga nation, ett rike av präster och en speciell skatt bara genom ovillkorlig lydnad för den Guds uppenbarade vilja som stiftat förbundet, på alla livets områden.

`Genom en profetisk gåva har adventisterna fått en rad omfattande råd för varje fas av det kristna livet. Hur ska vi förhålla oss till dessa råd? Upplever du att det är en gåva från Gud, eller något som begränsar självständigt tänkande och handlingar? Vilka risker finns det med att göra den gåvan till något legalistiskt, som israeliterna gjorde med sina gåvor? (Se Rom. 9:32.)`