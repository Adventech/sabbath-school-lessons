---
title:  Band som binder
date:  17/05/2021
---

**”Han förkunnade sitt förbund för er och befallde er att hålla det: de tio budorden, som han skrev på två stentavlor” (5 Mos. 4:13).**

Vi har betonat att förbundet alltid är ett nådens förbund. Det är bara ett resultat av Guds oförtjänta välvilja gentemot dem som träder in i en frälsande relation med honom. Därför är nåden inget frikort som tillåter oss att synda. Tvärtom: förbundet och lagen hör samman; de är oskiljaktiga.

`Se på den ovan citerade texten. Hur nära är förbundet och lagen sammankopplade? På vilket sätt visar det hur grundläggande lagen är för förbundet?`

När du tänker på vad ett förbund är, är lagens centrala roll begriplig. Om vi förstår förbundet som bland annat en relation så behöver det sättas upp någon sorts regler och gränser dras. Hur länge skulle ett äktenskap eller en vänskap eller affärsrelation hålla om det inte fanns några gränser eller regler, antingen specifikt uttryckta eller implicit underförstådda? Om en make bestämde sig för att skaffa sig en flickvän, eller en vän stjäl från sin väns plånbok, eller en affärspartner inkluderade en ny person i en av företagets satsningar utan att rådgöra med den andra skulle dessa handlingar gå mot regler, lagar och principer. Hur långvariga blir dessa relationer under sådana laglösa omständigheter? Det är därför det måste finnas gränser, dras linjer och upprättas regler. Bara genom dem kan relationer bevaras.

Det finns parallella, nära sammankopplade uttryck till ordet förbund (och de har nästan samma betydelse): lag (Ps. 78:10), bud (Ps. 50:16), vad han befallt (Ps. 103:18), ord (5 Mos. 33:9). Uppenbarligen är ”förbundsvillkoren” (Jer. 11:3, 6, 8) ord från Guds lag, föreskrifter, vittnesbörd och befallningar.

Guds förbund med sitt folk Israel innehöll olika förutsättningar som var viktiga för den speciella relation han sökte med sitt folk. Är det annorlunda idag?

`Tänk på någon du har en nära relation med. Föreställ dig vad som skulle hända den relationen om ni inte tog hänsyn till några regler, normer eller lagar, utan tänkte att ni hade full frihet att göra vad ni ville. Om du säger att du älskar den personen och att bara kärleken avgör hur du förhåller dig till honom/henne, behövs det då fortfarande regler? Samtala.`