---
title:  Studiehjälp
date:  21/05/2021
---

Läs Ellen White: ”Kallar till evigt liv” och ”Det förnämsta budet”, s. 561, 562, i Messias, och ”Lagen och förbunden”, s. 326–336, i Det var mycket gott.

Hur hjälper Matt. 22:34–40 oss att bättre förstå 1) platsen och meningen med Guds lag inom hans förbund och 2) tanken att förbund är synonymt med relation?

”Det måste först finnas en hjärtats kärlek innan människan, i kraft av och genom Kristus nåd, kan börja följa föreskrifterna i Guds lag (jfr Rom. 8:3, 4). Lydnad utan kärlek är lika omöjlig som värdelös. Men där kärlek finns rättar människan sitt liv automatiskt efter Guds vilja som den uttrycks i hans bud” (The SDA Bible Commentary, vol. 5, s. 484).

”I föreskrifterna som finns i Guds heliga lag har Gud gett oss en fullkomlig livsregel. Han har förklarat att ända till tidens slut ska den lagen vara oförändrad, och den ska vara bindande för människorna ända till sin minsta prick eller bokstav. Kristus kom för att göra lagen upphöjd och härlig. Han visade att den är byggd på kärlek till Gud och kärlek till medmänniskan. Hela människans plikt består i att hon ska lyda det som lagen säger. I sitt eget liv har Jesus gett oss ett exempel på lydnad mot Gud. I sin bergspredikan visade han hur lagens krav går djupare än till de yttre handlingarna, och att de sträcker sig ända in till våra innersta tankar och avsikter” (Ellen White: Genom vatten och eld, s. 377).

**Sammanfattning**

Guds lag var en väsentlig del av förbundet. Ändå var det ett sant nådens förbund. Men nåden omintetgör aldrig behovet av lagen. Nej, lagen är ett medel genom vilket nåden manifesteras och uttrycks hos dem som har tagit emot nåden.

**Samtalsstart**

Vilken relation har du till Guds lag? Känns den jobbig/självklar/svårbegriplig? Har veckans studium gett dig ett nytt perspektiv på lagen?

**Förbön**

Be för att du ska få en starkare och mer kärleksfull förbundsrelation till Gud. Och om du vill – be en överlåtelsebön. Ge ditt liv och dig själv till Gud på nytt eller för första gången.

**Samtalsfrågor**

`Varför drar kärlekens tråd människor starkare till Gud än fruktans rep?`

`Varför är budet ”Du skall älska Herren, din Gud, med hela ditt hjärta och med hela din själ och med hela ditt förstånd” (Matt. 22:37) det första och största av buden?`

`Simone Weil skrev en gång: ”Ordning är det främsta behovet av alla” (som cit. i Russell Kirk: The Roots of American Order [Washington, D.C.: Regnery Gateway, 1992], s. 3). Hur förstår du hennes ord i samband med veckans studium, särskilt i relationen till tanken om lagen?`