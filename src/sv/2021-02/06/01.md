---
title:  Abrahams ättlingar
date:  01/05/2021
---

> <p>Nyckeltext</p>
> ”Men ni är ett utvalt släkte, kungar och präster, ett heligt folk, Guds eget folk som skall förkunna hans storverk. Han har kallat er från mörkret till sitt underbara ljus” (1 Pet. 2:9).

### Veckans Huvudtexter
Hes. 16:8; 5 Mos. 28:1, 15; Jer. 11:8; 1 Mos. 6:5; Joh. 10:27, 28; Gal. 3:26–29; Rom. 4:16, 17.

”I en liten stad stannade klockan i en guldsmeds fönster en dag vid kvart i nio. Många av invånarna hade varit beroende av denna klocka för att veta tiden. Just denna morgon blickade affärsmän och affärskvinnor på fönstret och noterade att klockan bara var kvart i nio. Barn på väg till skolan var förvånade över att de fortfarande hade gott om tid. Många blev försenade denna morgon för att en liten klocka i guldsmedens skyltfönster hade stannat” (C. L. Paddock: God’s Minutes, Nashville, TN: Southern Publishing Association, 1965, s. 244, anpassad).

Vilken träffande bild av det forna Israels misstag! Herren hade satt Israel ”mitt bland folken” (Hes. 5:5), i det strategiska brolandskapet mellan tre kontinenter (Afrika, Europa, Asien). De skulle vara världens andliga ”urverk”.

Men Israel stannade, så att säga, likt klockan i skyltfönstret. Men det var inte ett totalt misslyckande, för då, liksom idag, hade Gud sin trogna rest. Vårt studium den här veckan koncentrerar sig på Guds sanna Israel i alla tider, även vår egen. Dess roll och identitet.

**Veckans översikt**

Vilka förbundslöften gav Herren Israel? Vad fanns det för villkor i dem? Hur bra höll nationen sig till dessa löften? Vad hände när de inte lydde?