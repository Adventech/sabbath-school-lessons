---
title:  ”Framför alla andra folk …”
date:  02/05/2021
---

**”Ty du är ett folk som är helgat åt Herren, din Gud. Dig har Herren, din Gud, utvalt att vara hans dyrbara egendom framför alla andra folk på jorden” (5 Mos. 7:6).**

Det råder ingen tvekan om att Herren specifikt hade utvalt det hebreiska folket till sina speciella representanter på jorden. Det som också är viktigt att komma ihåg är att det var helt och hållet Guds val, ett uttryck för hans nåd. Det fanns ingenting hos människorna som fick dem att förtjäna det. Nåd är trots allt någonting man får oförtjänt.

`Läs Hes. 16:8. Hur bidrar det till förståelsen av att Herren valde Israel?`

”Varför valde Jahve Israel? Det var en liten grupp människor utan kultur eller prestige. De hade inga speciella personliga kvaliteter som kunde berättiga ett sådant val. Valet var enbart Guds handling … Den yttersta orsaken fanns i Guds kärleksmysterium. Det är ett faktum att Gud älskade Israel och valde Israel och hedrade därmed sitt löfte till fäderna … Israel hade valts ut utifrån Guds kärlek till dem. De hade befriats från Egyptens slaveri genom en uppvisning av Jahves makt. Skulle Israel bara begripa detta så skulle de inse att de verkligen var utvalda till ett heligt och värdefullt folk. Varje tendens på deras sida att inte värdesätta sin ställning var ett stort svek” (J. A. Thompson: Deuteronomy, London: Inter-Varsity Press, 1974, s. 130, 131).

Enligt Guds plan skulle israeliterna vara både en kunglig och prästerlig släkt. I en ond värld skulle de vara kungar, moraliska och andliga, i och med att de skulle ställa sig över syndens rike (Upp. 20:6). Som präster skulle de närma sig Herren i bön, lovprisning och med offer. Som medlare mellan Gud och hedningar skulle de tjänstgöra som vägledare, förkunnare och profeter och vara exempel på ett heligt liv, himlens representanter för en sann religion.

`Se på uttrycket i versen för idag, där Herren säger att de skulle vara ”framför alla andra folk på jorden”. Med tanke på allt Bibeln lär om ödmjukhetens dygd och risken för högmod, vad tror du att versen betyder? På vilka sätt skulle de vara ”framför alla andra folk”? Bör vi tillämpa denna tanke också på oss som samfund? I så fall hur?`