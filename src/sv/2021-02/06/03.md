---
title:  Landet 
date:  03/05/2021
---

Löftet att landet skulle ges åt Guds folk, Israel, gavs först till Abraham och upprepades sedan till Isak och Jakob. Josefs ord på sin dödsbädd upprepade detta löfte (1 Mos. 50:24). Gud informerade dock Abraham att ”fyrahundra år” skulle gå innan Abrahams ättlingar skulle få landet (1 Mos. 15:13, 16). Uppfyllelsen av löftet började på Moses och Josuas tid. Mose upprepade det gudomliga budet: ”Härmed överlämnar jag landet åt er. Gå och ta i besittning det …” (5 Mos. 1:8).

`Läs 5 Mos. 28:1, 15. Vad antyds här? Kort sagt skulle landet ges till dem som en del av förbundet. Ett förbund medför förpliktelser. Vilka förpliktelser hade Israel?`

Den första delen av 5 Mos. 28 räknar upp välsignelser som Israel skulle få om de följde Guds vilja. Den andra delen av kapitlet handlar om förbannelser som skulle falla över dem om de inte lydde. Förbannelserna kom ”till stor del, men inte helt, av att syndens onda konsekvenser helt enkelt fick utrymme att åstadkomma sina onda resultat … ’Den som sår i sitt kött skall skörda förgängelse ur köttet’ (Gal. 6:8). Likt vatten som söker sig till lägsta punkten inte slutar rinna förrän en jämvikt nåtts, likt en klocka som fortsätter gå tills batteriet tar slut, likt ett träd som inte kan annat än att bära frukt enligt sin sort, så söker synden sin nivå, den fortsätter in till slutet och den bär sin frukt, så att det ’till slut leder till döden’ (Rom. 6:21)” (The Pulpit Commentary: Deuteronomy, H. D. M. Spence och Joseph S. Exell, red., Peabody, MA: Hendrickson Publishers, 1890, vol. 3, s. 439).

Trots alla löften om landet var dessa löften inte ovillkorliga. De kom som en del av förbundet. Israel fick fullfölja sin del av överenskommelsen; om inte så skulle löftena tillintetgöras. Herren gjorde det mycket klart, mer än en gång, att om de var olydiga skulle landet tas från dem. Läs 3 Mos. 26:27–33. Det är svårt att föreställa sig hur Herren hade kunnat vara tydligare i sina ord.

`Som kristna ser vi fram emot att få och behålla himlens utlovade land och den nya jorden. De är utlovade åt oss, precis som det jordiska utlovade landet var för hebreerna. Skillnaden är dock att när vi en gång kommer dit finns det ingen risk att vi någonsin kan förlora det (Dan. 7:18). Samtidigt finns det villkor för oss för att komma dit. Hur förstår du vilka dessa villkor är, särskilt i samband med frälsning enbart genom tro?`