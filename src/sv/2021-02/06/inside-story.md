---
title:  Missionsnytt
date:  07/05/2021
---

#### Bön och vitlök gör underverk

Klockan var omkring sju på kvällen och det var sängdags för pastor Carlos och hans fru Luz. Vissa kan nog tycka att klockan sju är lite väl tidigt för vuxna att lägga sig. Men pastor Carlos och hans fru bodde i ett bergsområde i Colombia där de arbetade som missionärer bland emberafolket. Uppe i bergen lade sig alla tidigt.

Plötsligt stördes nattens lugn av ett högljutt, frenetiskt bultande på ytterdörren.

”Pastorn! Pastorn!” ropade en kvinna. ”Kom ut! Kom ut!”

Luz öppnade dörren. Utanför stod Cándida som var medlem i pastor Carlos församling.

”Ett barn har blivit stucket av en skorpion!” sa Cándida. Hennes rädsla syntes i hennes ögon.

Pastor Carlos och Luz klädde snabbt på sig. Pastor Carlos tog med sig en ficklampa. Luz, som är sjuksköterska, sprang till köket för att hämta färsk vitlök, en burk dricksvatten och en pipett.

Cándida ledde vägen till barnets hem. Trion gick försiktigt i den mörka natten. Ormar och skorpioner kunde lura i gräset.

När de kom fram fanns bara mamman och hennes ettåriga bebis hemma. Pappan, som inte hade lärt känna Jesus, hade åkt iväg för att söka hjälp hos medicinmannen.

Mamman höll barnet i famnen. Pojkens hud hade blivit lila, och han skakade våldsamt.

”Jag lade honom i en hängmatta och märkte inte skorpionen”, förklarade mamman och grät. ”Sedan skrek han. Jag plockade upp honom, och då såg jag skorpionen.”

Luz tog emot barnet och letade efter såret från sticket. Hon förstod att barnet var döende.

”Låt oss be”, sa hon.

Mamman fick hålla det lilla, darrande barnet i famnen, och de vuxna böjde knä.

”Herre, du är mäktig och du är den ende som kan rädda detta barn”, bad pastor Carlos.

Luz tvättade sedan barnets sår. Hon mosade vitlöken och lade lite på såret. Sedan blandade hon vitlök med lite dricksvatten från burken, och med pipetten droppade hon lite vitlöksvatten i barnets mun. Efter det bad pastor Carlos igen. Han och Luz upprepade processen med att tvätta såret, behandla det med vitlök och be om och om igen i en timme.

Gradvis slutade barnet att skaka. Hans lila hud ändrades till en frisk rosa nyans.

”Du kan amma barnet nu”, sa Luz då och gav barnet tillbaka till mamman.

Mamman höll barnet nära sig, och pojken började genast att suga. Familjen behövde inte längre medicinmannen. Himlens Gud var mäktigare.

Pastor Carlos bad en sista gång, den här gången en glad bön av tacksägelse.

”Tack, Herre, för att du svarade på våra böner för detta barn”, bad han. ”Vi ber dig att använda detta underverk för att beröra den här familjens hjärtan så att de förstår att du verkligen är Gud.”