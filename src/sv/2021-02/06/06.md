---
title:  Det andliga Israel
date:  06/05/2021
---

Vilka det forntida Israels misstag och felsteg än var så var Herren inte färdig med planen att skapa ett troget folk som skulle tjäna honom. Profeterna i Gamla testamentet såg faktiskt fram emot en tid då Herren skulle skapa ett andligt Israel, en trogen sammanslutning av troende, judar och icke-judar, som skulle fortsätta med förkunnelsen av evangelium för världen. Välkommen till den tidiga församlingen.

**Läs Gal. 3:26–29.**

`1. Vilket löfte talar Paulus om i vers 29?`

`2. Vad är det viktigaste som gör en människa till en arvtagare till dessa löften (Gal. 3:26)?`

`3. Varför talar Paulus om att bryta ner skillnaderna mellan kön, nationalitet och social ställning?`

`4. Vad betyder det att vara ”ett i Kristus”?`

`5. Läs Rom. 4:16, 17. Hur hjälper dessa verser oss att förstå Gal. 3:26–29?`

Som son till Abraham blev Kristus i en speciell bemärkelse arvtagare till förbundslöftena (se Gal. 3:16). Genom dopet får vi gemenskap med Kristus och genom honom rätten att få del av löftena till Abraham. Allt Gud lovade Abraham finns alltså i Kristus, och löftena blir våra, inte på grund av nationalitet, ras eller kön, utan genom nåden som Gud ger oss genom tro.

”Gåvan till Abraham och hans avkomlingar innefattade inte bara Kanaans land utan hela jorden. Så här säger aposteln: ’Det var inte genom lagen som Abraham och hans avkomlingar fick löftet att ärva världen, utan genom den rättfärdighet som kommer av tro.’ Och Bibeln lär tydligt att löftena som gavs till Abraham ska uppfyllas genom Kristus. Alla som tillhör Kristus är ’avkomlingar till Abraham, arvingar efter löftet’ – arvingar ’till ett arv som aldrig kan förstöras, fläckas eller vissna’. Det arvet är jorden när den har blivit befriad från syndens förbannelse (Gal. 3:29; 1 Pet. 1:4)” (Ellen White: Det var mycket gott, s. 146, 147). Detta löfte går i bokstavlig uppfyllelse när de heliga lever på den nya jorden för evigt med Kristus (Dan. 7:27).