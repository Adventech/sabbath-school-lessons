---
title:  Israel och förbundet
date:  04/05/2021
---

**”Men de ville inte lyssna och hörde inte på mig; alla följde de sina onda och hårda hjärtan. Då lät jag dem drabbas av allt det jag sagt i dessa förbundsvillkor, som de vägrat uppfylla trots min befallning” (Jer. 11:8).**

Se på texten ovan. Herren säger att han ska låta ”dem drabbas av allt det jag sagt i dessa förbundsvillkor”. Han talar om någonting ont! Fastän vi tenderar att tänka på förbundet som att det bara ger oss någonting gott finns där en annan sida. Denna princip visade sig med Noa. Gud erbjöd Noa någonting underbart – han skulle bevara honom från förödelsen – men Noa måste lyda för att få välsignelserna från Guds nåd. Om han inte gjorde det skulle förbundets andra sida följa.

`Jämför texten ovan med 1 Mos. 6:5 beträffande världen före floden. Vad finns det för parallell? Vad säger dessa verser om hur våra tankar påverkar oss?`

Tyvärr uppvisade nationen Israels historia för det mesta ett upprepat mönster av avfall, följt av Guds domar, ånger, och en tid av lydnad. Bara en kort tid under David och Salomo hade de full kontroll över det utlovade territoriet.

Se på Jeremias texter om Israels avfall. ”Om en man skiljer sig från sin hustru och hon lämnar honom och gifter sig med en annan, kan han sedan gå tillbaka till henne? Blir då inte landet vanhelgat? Och du som har horat med många män, skulle du få komma tillbaka till mig? säger Herren … Men som en kvinna är otrogen mot sin man, så var du, Israel, otrogen mot mig, säger Herren” (Jer. 3:1, 20).

Detta tar upp något som redan berörts tidigare: förbundet som Gud vill ha med oss är inte bara någon kall juridisk överenskommelse mellan affärsfolk som ser fram emot den bästa affären för sin del. Förbundsrelationen är en överlåtelse, lika allvarlig och helig som ett äktenskap. Det är därför Gud använder de bilder han gör.

Poängen är att Israels avfall inte hade sina rötter i olydnad utan i en bruten relation med Herren, ett brott som resulterade i olydnad som till slut medförde att de blev straffade.

`Varför är den personliga, relationella aspekten så viktig i det kristna livet? Varför är vi så benägna att falla i olydnadens synd? Vad skulle du säga om någon frågade dig: ”Hur kan jag utveckla en djup, kärleksfull relation med Gud?”`