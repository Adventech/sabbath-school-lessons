---
title:  Förbundstecknet
date:  25/05/2021
---

”Israeliterna skall hålla sabbaten; de skall iaktta den genom alla släktled som en förbundsplikt för alla tider. Den är ett evigt tecken som förenar mig och israeliterna, ty på sex dagar gjorde Herren himmel och jord, men den sjunde dagen vilade han och hämtade andan” (2 Mos. 31:16, 17).

Fyra gånger står sabbaten omtalad i Bibeln som ett ”tecken” (2 Mos. 31:13, 17; Hes. 20:12, 20). Ett ”tecken” är inte en ”symbol” i bemärkelsen att den är någonting som förebildar, representerar eller påminner om någonting annat därför att båda har liknande egenskaper (t.ex. står en knuten hand ofta som symbol för ”makt” eller ”styrka”). I Bibeln var sabbaten ett ”tecken” därför att den fungerade som en yttre markering av ett objekt eller ett tillstånd som var avsett att förmedla ett specifikt budskap. Ingenting i tecknet i sig var specifikt kopplat till förbundet. Sabbaten var ett förbundstecken ”som förenar mig och er, genom alla släktled” (2 Mos. 31:13) bara därför att Gud sade så.

`Varför använde Herren sabbaten som ett förbundstecken? Med tanke på att en viktig aspekt av förbundet är att vi är frälsta endast av nåd och inte gärningar, vad är det då som gör sabbaten till en så lämplig symbol på den frälsande relationen med Gud? (Se 1 Mos. 2:3; Heb. 4:1–4.)`

Det som är fascinerande kring sabbaten som ett förbundstecken av nåd är att judarna i århundraden sett den som ett tecken på messiansk återlösning. I sabbaten såg de en försmak av frälsningen genom Messias. Eftersom vi förstår att återlösningen endast är av nåd, och eftersom vi förstår att förbundet är ett nådens förbund blir kopplingen mellan sabbaten, återlösningen och förbundet tydlig (se 5 Mos. 5:13–15). Tvärtemot en vanlig uppfattning är alltså sabbaten ett tecken på Guds frälsande nåd, inte ett tecken på frälsning genom gärningar.

`Hur förstår du vad det innebär att ”vila” på sabbaten? Vad gör du annorlunda på sabbaten som gör den till ett ”tecken”? Kan någon som känner dig se på ditt liv och se att sabbaten verkligen är en speciell vilodag för dig?`