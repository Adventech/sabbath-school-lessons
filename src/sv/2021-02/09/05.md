---
title:  Tecken på helgelse
date:  26/05/2021
---

”Tala till israeliterna och säg: ’Mina sabbater måste ni hålla, ty sabbaten är ett tecken som förenar mig och er, genom alla släktled, för att ni skall veta att det är jag, Herren, som helgar er ’ ” (2 Mos. 31:13).

2 Mos. 31:12–17 är en exceptionellt innehållsrik text om sabbaten, och den åtföljs av Herrens direktiv för helgedomsbygget och upprättandet av dess tjänst (2 Mos. 25:1–31:11).

Tanken om sabbaten som ett ”tecken”, ett synligt, evigt tecken mellan Gud och hans folk, uttrycks här på detta sätt för första gången. Texten i sig innehåller några fascinerande tankar som är värda att studera. Två nya tankar förenas här:

- Sabbaten som tecken på kunskap
- Sabbaten som tecken på helgelse

Betrakta sabbaten som ett tecken på kunskap. I den hebreiska förståelsen av kunskap ingår intellektuella, relationella och emotionella aspekter. ”Kunskap/kännedom” innebar inte bara att veta/känna till ett faktum, särskilt när en människa var involverad. Det innebar också att ha en meningsfull relation till den man kände. Att känna Herren innebar därmed att stå i rätt relation till honom, att ”tjäna” honom (1 Krön. 28:9), ”frukta” honom (Jes. 11:2), ”tro” honom (Jes. 43:10), ”lita på” och ”komma till” honom (Ps. 9:11), och ”åkalla” honom (Jer. 10:25).

`Läs var och en av texterna ovan. På vilka sätt hjälper de oss att förstå vad det innebär att ”känna” Herren?`

Sabbaten har dessutom en betydelse som ett tecken på helgelse. Den markerar att Herren ”helgar” sitt folk (jfr 3 Mos. 20:8; 5 Mos. 7:6).

Helgelseprocessen är lika mycket en handling av Guds försonande kärlek som hans återlösande verk. Rättfärdighet (rättfärdiggörelse) och helgelse är båda Guds verk: ”Jag är Herren som helgar er” (3 Mos. 20:8). Därmed är sabbaten ett tecken som ger kunskap om Gud som den som helgar. ”Sabbaten som gavs för världen som ett tecken på Gud som Skaparen är också ett tecken på att han är den som helgar människan” (Ellen White: Testimonies for the Church, vol. 6, s. 350).

`Fundera över sabbatsdagen och helgelseprocessen, det som helgas. Hur kan Herren använda vår erfarenhet av sabbatshållande till att helga oss?`