---
title:  Missionsnytt
date:  28/05/2021
---

#### Boom!

Med hjälp av en kikare såg 21-åriga Ángel ut över det karga landskapet av sand, kaktusar och buskar i Mexikos delstat Chihuahua.

Boom! Ángel såg soldaterna som avfyrade tungt artilleri. Även om soldaterna befann sig sju kilometer bort hördes ljudet högt. Ángel följde det böljande spåret av vit rök som visade granatens väg över öknen.

”Gud”, bad han tyst, ”snälla, låt den explodera.”

Ett ögonblick senare hördes det BOOM! Granaten exploderade i en boll av eld och rök när den slog i marken och förstörde allt inom ett kilometer runt omkring explosionsplatsen.

Ángel drog en lättnadens suck. Det gjorde också två soldater som stod bredvid honom. Deras uppgift var att se till att varje granat detonerade. Inga granater fick finnas kvar odetonerade inom skjutområdet när deras enhet med 60 soldater återvände till sin bas i Mexico City i slutet av den 15 dagar långa övningen.

Detta var övningens sista dag. Ángel såg fram emot att återvända till Mexico City. Han skulle få tillstånd att besöka sin mamma. Han visste att hans mamma hade bett för honom sedan hon hade blivit kristen och adventist fem år tidigare. Nu bad han själv när han såg granater avfyras.

Boom! Mer vit rök spred sig över himlen.

”Snälla Gud, få den att explodera.”

Ángel bad igen. Tystnad.

Två timmar senare avslutades dagens övning. Ángel och hans två kamrater var tvungna att leta efter den 15 kilo tunga granaten som inte hade exploderat.

”Här finns den”, ropade en soldat. ”Den är begravd i mjuk sand.”

Soldaterna byggde en hög med torra buskgrenar över granaten. En soldat hällde diesel på grenarna och tände en tändsticka medan Ángel och den andra soldaten flydde och tog skydd bakom en hög stenar ungefär en kilometer bort. Alldeles bakom dem sprang den tredje soldaten och anslöt sig till dem.

Sedan var det bara att vänta. Fem minuter ... tio minuter ... femton minuter gick.

Boom! Soldaterna kikade runt stenhögen. Tjock vit rök fyllde himlen. När röken skingrades tio minuter senare gick soldaterna tillbaka till platsen för att släcka en liten brand som hade orsakats av explosionen. De log och skrattade. Uppdraget hade varit framgångsrikt, och snart skulle de vara på väg hem.

Boom! Omedelbart kastade sig Ángel till marken. Han hade aldrig känt sig så rädd i hela sitt liv.

Detta var oväntat. Granaten hade exploderat en andra gång.

Efter några minuter reste sig soldaterna upp. Ingen hade fått en enda skråma trots att de hade stått bara sju meter från granaten när den exploderade.

Den dagen förändrade Ángels liv. Han började lyssna när hans mamma talade om Jesus. Två år efter explosionen gav han sitt hjärta till Jesus och blev döpt.

”Vi räddades genom ett underverk”, säger Ángel. ”Granater brukar inte explodera två gånger. Det var definitivt Gud som skyddade oss, och jag blev övertygad om att Gud brydde sig om mig och hade en plan för mitt liv.”