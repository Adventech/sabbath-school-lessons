---
title:  Ursprunget
date:  23/05/2021
---

Hur ofta hör vi inte talas om ”den judiska sabbaten”! Bibeln gör det dock klart att sabbaten fanns långt före något judiskt folk. Dess ursprung finns i själva skapelseveckan.

`Se på 1 Mos. 2:2, 3. Var placeras klart och otvetydigt sabbatens början?`

Även om 1 Mos. 2:2, 3 inte identifierar den “sjunde dagen” som sabbat (den identifikationen kommer först i 2 Mos. 16:26, 29) antyds det i uttrycket ”han vilade på den sjunde dagen” (2 Mos. 2:2). Verbet vilade (hebr. shavat) är relaterat till substantivet sabbat (hebr. shabbat). ”Ordet ’sabbat’ används inte [i 1 Mos. 2:2, 3] men är säkert vad författaren menade när han sade att Gud välsignade och helgade den sjunde dagen som sabbat” (G. F. Waterman: The Zondervan Pictorial Encyclopedia of the Bible, Grand Rapids, MI: Zondervan Publishing House, 1975, vol. 5, s. 183). Uppenbart är att 1 Mos. 2:2, 3 lär att sabbaten har ett gudomligt ursprung och att den instiftades som en välsignelse för hela mänskligheten.

Läs Mark. 2:27. Jesus säger att sabbaten blev uttryckligen till för ”människan”, vilket antyder mänskligheten i sin helhet, i motsats till enbart judar.

`Varför vilade Gud själv på den sjunde dagen? Behövde han det? Vilka andra syften kan hans vila ha haft?`

Vissa kommentatorer har föreslagit att Gud behövde fysisk vila efter skapelsen, men det sanna syftet med Guds vila var att ge ett gudomligt exempel för människan. Människan ska också arbeta i sex dagar och sedan vila på den sjunde, på sabbaten. Teologen Karl Barth menade att Guds vila i slutet av skapelseveckan var en del av ”förbundets nåd” där människan inbjöds ”att vila med honom … att delta i [Guds] vila” (Church Dogmatics, vol. 3, part 1, Edinburgh, Scotland: T&T Clark Ltd., 1958, s. 98).

Dagen efter att mannen och kvinnan hade blivit skapade kallade Gud dem i sin kärlek till en vilans gemenskap, till att upprätta en nära samhörighet med honom, till vars avbild de skapats. Den gemenskapen och samhörigheten skulle vara för evigt. Sedan människans fall har sabbaten erbjudit en höjdpunkt varje vecka under människans liv med Frälsaren.

`Om någon frågade dig hur sabbaten gagnat din relation med Herren, vad skulle du svara?`