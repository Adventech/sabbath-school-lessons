---
title:  Relationen bryts
date:  01/04/2021
---

`Vi är benägna att tro på dem vi känner och instinktivt misstro dem vi inte känner. Det hade varit naturligt för Eva att känna misstro mot ormen. Dessutom borde varje attack mot Gud ha gjort henne defensiv. Vad var det då för steg som ormen tog för att få henne att förbise sina naturliga försvar? (1 Mos. 3:1–6)`

”Evas överträdelse var fruktansvärd, och den var fylld med möjligheter till sorg för mänskligheten. Ändå behövde hennes val inte nödvändigtvis omfatta människosläktet i straffet för hennes överträdelse. Det som gjorde synden och döden till mänsklighetens oundvikliga lott var inte Evas utan Adams medvetna val; han hade full förståelse för Guds uttryckliga bud. Eva blev bedragen, inte Adam” (The SDA Bible Commentary, vol. 1, s. 231).

Som resultat av Adams uppenbara överträdelse och brott mot Guds bud är relationen mellan Gud och människan nu bruten. Den förvandlades från öppen gemenskap med Gud till att de flydde i fruktan från hans närvaro (1 Mos. 3:8–10). Främlingskap och separation ersätter gemenskapen. Synden kom in med dess fruktansvärda konsekvenser. Om inget gjordes skulle mänskligheten sluta i evig undergång.

`Vilka hoppets och löftets ord uttalade Gud mitt i denna tragedi? (Se 1 Mos. 3:15.)`

Guds överraskande ord innehåller ett profetiskt hopp och handlar om en gudomligt förordnad fiendskap mellan ormen och kvinnan, mellan hennes avkomma och hans. Detta kulminerar när det kommer en segerrik ättling till kvinnans avkomma som riktar ett dödligt slag mot ormens huvud, medan denne bara kunde stinga Messias häl.

I sin fullständiga hjälplöshet fick Adam och Eva hopp från det messianska löftet som skulle förvandla deras tillvaro, eftersom detta hopp gavs och upprätthölls av Gud. Detta löfte om Messias och en slutgiltig seger, hur vagt det än uttrycktes då, lyfte bort dunklet där de hade hamnat på grund av syndafallet.

`Läs 1 Mos. 3:9 där Gud frågar Adam: ”Var är du?” Gud visste naturligtvis var de var. I stället för att vara fyllda av fördömelse skulle hans ord dra de skuldtyngda människorna tillbaka till honom. Kort sagt innehöll Guds första ord till den fallna mänskligheten hopp om hans nåd. På vilka sätt söker Gud och kallar oss i sin nåd idag?`