---
title:  Till Skaparens avbild 
date:  29/03/2021
---

**Bibeln säger att Gud skapade människan till man och kvinna, ”till Guds avbild” (1 Mos. 1:27). Svara på följande frågor utifrån den tanken:**

`1. Vad betyder det att Gud skapade oss till sin egen avbild? På vilka sätt är vi ”Guds avbild”?`

`2. Berättelsen i 1 Mos. säger inte att Gud skapade någonting annat än människan till sin avbild. Vad säger det oss om vår unika ställning, i motsats till den övriga skapelsen på jorden? Vad kan vi lära oss av denna kontrast?`

`3. Vad mer kan man finna i berättelsen om människans skapelse som skiljer människosläktet från allt annat Herren skapat? Se 1 Mos. 2:7, 18–25.`

Även om vi behöver tala om Gud i mänskliga termer får vi inte glömma att han är en andlig Varelse (Joh. 4:24) med gudomliga egenskaper. Allt vi kan säga är att i vår fysiska, mentala och andliga natur återspeglar vi på något sätt vår gudomlige Skapare, hur mycket annat det än finns när det gäller honom som för oss förblir dolt i ett mysterium. Men Bibeln betonar vårt sinnes andliga och mentala aspekter. Dem kan vi utveckla och förbättra. Det är det unika med det mänskliga sinnet och gör det möjligt att ha en relation med Gud som stärker oss. Ingenting annat i Guds jordiska skapelse verkar kunna ha detta.

Lägg också märke till det unika i hur Gud skapade kvinnan. Både män och kvinnor delar det oerhörda privilegiet att vara skapade till Guds avbilder. I deras skapelse finns ingen antydan om att någondera av dem skulle vara underlägsen den andra. Gud själv skapade dem båda från samma material. Gud skapade dem jämlika från början och satte dem tillsammans i en särskild relation till honom. Båda har samma möjlighet att utveckla sina gudagivna egenskaper på ett sätt som ärar honom.

”Gud själv gav Adam en följeslagare. Han skaffade ’en medhjälpare åt honom’, en som var skapad till att vara hans följeslagare och som kunde vara ett med honom i kärlek och samhörighet (1 Mos. 2:18). Eva skapades av ett revben som togs från Adams sida. Det betydde inte att hon skulle behärska honom som hans överhuvud, eller att hon skulle behandlas med förakt som om hon var underlägsen honom. Nej, hon skulle stå vid hans sida som en jämlike för att älskas och beskyddas av honom” (Ellen White: Det var mycket gott, s. 46).