---
title:  Sköldpaddor hela vägen ner …
date:  28/03/2021
---

**”I begynnelsen skapade Gud himmel och jord” (1 Mos. 1:1).**

En vetenskapsman hade precis föreläst om planeternas banor runt solen och solens bana runt galaxens centrum, när en person reste sig och sade att jorden är en platt skiva som vilar på en sköldpaddas rygg. Vetenskapsmannen frågade humoristiskt vad sköldpaddan vilade på. Personen svarade att den vilade på en annan sköldpadda. Vetenskapsmannen fortsatte att skoja: ”Vad vilar den sköldpaddan då på?” Personen svarade: ”Ännu en sköldpadda.” Men innan vetenskapsmannen kunde fråga vad den sköldpaddan vilade på viftade personen med sitt finger framför hans ansikte och fräste: ”Håll andan, grabben, det är sköldpaddor hela vägen ner.”

Hur löjlig berättelsen än är handlar den om den mest avgörande frågan för människans existens: själva universums natur. Vad är denna värld som vi befinner oss i utan att själva ha valt det? Varför är vi här? Hur kom vi hit? Vart är vi till slut på väg?

Dessa är de mest grundläggande och fundamentala frågor som människor kan ställa, eftersom vår förståelse av vilka vi är och hur vi kom hit påverkar vår förståelse av hur vi lever och agerar här.

`Läs 1 Mos. 1:1; Ps. 100:3; Jes. 40:28; Apg. 17:26; Ef. 3:9; Heb. 1:2, 10. Hur besvarar de var och en på sitt sätt några av frågorna ovan? Vilken gemensam poäng har de alla?`

Det intressanta med 1 Mos. 1:1 (och även andra texter) är att Gud inte försöker bevisa att han är Skaparen. Det finns inga detaljerade argument för att peka på det. Nej, det bara konstateras enkelt och klart, utan några försök att rättfärdiga, förklara eller bevisa det. Antingen accepterar vi det genom tro eller också gör vi det inte. I själva verket är tro det enda sättet vi kan acceptera det, och det av en enkel anledning: ingen av oss var där för att se själva skapelseprocessen. Det skulle verkligen ha varit en logisk omöjlighet för oss att ha varit där vid vår egen skapelse. Vad man än tror om alltings ursprung, måste man inta sin uppfattning i tro av samma anledning: ingen av oss var där för att se det.

`Även om Gud ber oss att tro på honom som Skaparen ber han oss inte att göra det utan att ge oss goda skäl till den tron. Varför förutsätter nästan allt vi tänker en viss mängd tro? Varför det är vettigt att tro att vi är här tack vare att en Skapare avsiktligen satte oss här?`