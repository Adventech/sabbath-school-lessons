---
title:  Vid trädet
date:  31/03/2021
---

”Herren Gud gav detta bud: ’Du får äta av alla träd i trädgården utom av trädet som ger kunskap om gott och ont. Den dag du äter av det trädet skall du dö’ ” (1 Mos. 2:16, 17).

Detta prov gav Adam och Eva ett tillfälle att utöva sin fria vilja. Det utmanade dem också att reagera positivt eller negativt på sin relation med Skaparen. Det visar också att Gud gjorde dem till fria, moraliska varelser. För om de inte haft möjlighet att inte lyda, varför skulle då Herren över huvud taget bry sig om att först varna dem för olydnad?

`Se på dessa ord av Mose. Lägg märke till att någon medelväg inte finns. Det är antingen liv eller död, välsignelse eller förbannelse. Varför tror du att vi bara har ett val av två? Varför kan det inte finnas någon kompromiss?`

”Allt föregående i detta kapitel har förberett vägen för dess höjdpunkt [1 Mos. 2:16, 17]. Människosläktets framtid kretsar sig kring detta enda förbud. Människan är inte förvirrad av en mängd olika saker. Bara en enda gudomlig befallning behöver hållas i tankarna. Genom att så begränsa antalet föreskrifter till en ger Jahve prov på sin nåd. Genom att på det sättet indikera att detta enda bud inte är svårt sätter Herren det också mot bakgrunden av den breda tillåtelsen: ’du får äta av alla träd i trädgården’ ” (H. C. Leupold: Exposition of Genesis, Columbus, OH: Wartburg Press, 1942, vol. 1, s. 127).

Genom att mana Adam och Eva att lyda hans vilja sade Gud: Jag är er Skapare, och jag har gjort er till min avbild. Jag upprätthåller ert liv, för det är genom mig ni lever och rör er och har er existens. Jag har gett er allt för ert välbefinnande och er lycka (mat, hem, mänsklig gemenskap) och satt er till att råda över den här världen under mig. Om ni är villiga att bekräfta denna relation med mig därför att ni älskar mig, då ska jag vara er Gud och ni ska vara mina barn. Ni kan bekräfta denna relation och denna trygghet som finns där genom att helt enkelt lyda detta specifika bud.

Till slut kan vår relation med Gud bara vara effektiv och bestående om vi fritt väljer att acceptera hans vilja. Att förkasta hans vilja är till sitt väsen lika med att hävda att vi är oberoende av honom, att vi tror att vi inte behöver honom. Det är ett val som resulterar i kunskap om det onda, och det onda leder till främlingskap, ensamhet, frustration och död.

`Provet som Gud gav Adam och Eva gällde deras lojalitet och tro och prövades av trädet som gav kunskap om gott och ont. På vilka sätt möter vi samma sorts prövningar varje dag? På vilket sätt fungerar Guds lag som en parallell till budet i 1 Mos. 2:16, 17?`