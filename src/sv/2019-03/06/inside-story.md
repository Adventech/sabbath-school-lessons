---
title: Missionsnytt
date: 10/08/2019
---

#### Överraskningen 

Trots att Kinnie Aitorea bara var 18 år valdes hon till att bli diakonissa i församlingen vid Adventistsamfundets internatskola i Salomonöarna. Församlingen hade åtta diakonissor – fyra elever inklusive Kinnie, och fyra vuxna. Pastorn kallade dem till ett möte för att diskutera deras ansvar i Betikama Adventist Colleges församling. Han gav Kinnie och en annan diakonissa, hennes vän Wendy, ett mycket speciellt jobb. De skulle ta reda på om flickorna på internatet behövde hjälp med något.

Kinnie och Wendy satte genast igång. De började i sin egen sovsal.  Den var ett stort rum med våningssängar åt 40 flickor. När de såg en flicka som kanske behövde hjälp stannade de för att prata med henne.

”Hur har du det?” frågade Wendy. ”Går allt bra för dig i skolan?”

”Finns det något du behöver hjälp med?” frågade Kinnie.

Några flickor sa att de behövde kläder. Andra talade om att de behövde pennor och papper. Så kom Kinnie och Wendy fram till Mitlyn Todongas säng. En tunn filt låg prydligt vikt vid fotändan av våningssängen. Sängen saknade madrass, lakan och kudde. Flickorna märkte också att Mitlyn inte hade någon skoluniform – en vit blus och en svart kjol som eleverna förväntades bära i skolan och till viktiga möten. 

Det var Mitlyns första år på skolan. Hennes föräldrar som inte var adventister försökte stödja henne. Men deras pengar räckte inte till.

Kinnie och Wendy ville prata med Mitlyn, men de andra flickorna i sovsalen sa att hon var borta hela dagen med skolkören. Sedan berättade flickorna att Mitlyn grät på nätterna eftersom några flickor retade henne för att hon kom från en fattig familj. Kinnie och Wendy gick till pastorn och berättade för honom om Mitlyn.

”Vi åker och skaffar en madrass och kläder åt henne”, sa han. De tre åkte till stan och köpte en madrass så att Mitlyn skulle ha en mjuk och skön säng. De köpte också ett brunt lakan, en filt med små blommor, en kudde och ett brunt örngott. Dessutom köpte de en vit blus och en svart kjol, skrivpapper, pennor, två tuber tandkräm och en tandborste.

När de var tillbaka i sovsalen bäddade Kinnie och Wendy sängen och ovanpå den lade de kläderna och de andra sakerna som de hade köpt. När Mitlyn kom tillbaka från körresan blev hon chockerad när hon såg sin säng.

”Vems madrass är det där?” frågade hon de andra flickorna.

”Det är din madrass. Kinnie och Wendy tog hit den åt dig. Och de gav dig också några kläder”, svarade en flicka.

När Kinnie kom tillbaka till sovsalen senare den kvällen sprang Mitlyn fram till henne och grät.

”Jag trodde aldrig att någon skulle köpa en madrass eller kläder åt mig”, sa hon. ”Du har gjort något mycket stort åt mig!” Kinnie blev själv lycklig när hon såg hur glad Mitlyn blev. Hon förstod att Gud vill att människor ska hjälpa varandra. Och hon förstod lite bättre hur Gud kanske känner sig när vi människor blir glada och tackar honom för allt han ger oss.

_AV ADVENTIST MISSION, USA, SALOMONÖARNA , SÖDRA STILLA HAVET DIVISIONEN_