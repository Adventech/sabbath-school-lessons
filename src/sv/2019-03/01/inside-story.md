---
title: Missionsnytt
date: 06/07/2019
---

#### Något bättre att se fram emot

Talitha Hoyato växte upp i staden Goroka i Papua Nya Guinea. Hennes föräldrar var ökända där som fyllon och storspelare som slösade bort alla sina pengar. Medan de roade sig glömde de ofta bort sin åttaåriga dotter därhemma. Så när en vänlig granne grep in och frågade om hon fick adoptera Talitha hade föräldrarna inga invändningar.

Grannen tog med sig Talitha hem och sa att hon fick kalla henne ”Mor”. Tidigt nästa morgon vaknade Talitha när Mors väckarklocka ringde klockan fem. Hon såg att Mor steg upp och böjde knä bredvid sängen. Och då hörde Talitha att hon talade högt med Gud.  Mor nämnde Talithas namn. Sedan öppnade Mor en svart bok och läste en stund.

Även nästa dag vaknade Talitha när väckarklockan ringde klockan fem. Mor steg upp, bad och läste i den svarta boken. Under dagen fick de besök av flera kvinnor som ville få Mors råd om olika problem som de hade. Mor bad med dem och gav dem råd från den svarta boken. Senare fick Talitha veta att boken heter Bibeln.

Talitha började göra samma sak som Mor. När väckarklockan ringde böjde hon knä bredvid sängen och bad. Hon läste Bibeln. Mor lärde henne att berätta för andra människor om saker som hon läste i Bibeln. Talitha bad, läste och berättade. Hon såg hur Gud svarade på hennes böner. Hon trodde på honom.

Åren gick och Talitha växte upp. När hon var 17 år blev hon döpt. Ganska snart efter dopet sa Mor till Talitha att det var dags för henne att flytta hem till sina riktiga föräldrar. ”Nu när du har lärt känna Jesus och valt att följa honom måste du berätta om honom för dina föräldrar”, sa hon.

Talithas föräldrar blev förvånade över att se henne. De välkomnade henne hem. Men de ville inte höra om Jesus. Så då gjorde hon på ett annat sätt. Hon gick och satte sig bredvid dem på nätterna medan de sov och berättade för dem då istället. Och hon bad för dem.

Efter ett par år lovade Talithas mamma att följa med henne till kyrkan. Men hon var rädd att församlingsmedlemmarna skulle håna henne. Alla i staden visste att hon drack och spelade, så de föraktade henne. Talitha lovade henne att hon inte behövde vara orolig. ”När Jesus levde på jorden brydde han sig om alla människor, och han accepterade inte att vissa människor tyckte att de var mer värda än andra. Så bry dig inte om saker som andra säger”, sa hon.

Talithas pappa sa ingenting när hennes mamma kom hem från kyrkan. Strax efter blev han gripen av polisen.  Han hade låtit bli att slutföra ett jobb som han redan hade fått betalt för. Under tiden han satt i fängelse började han tro på Jesus. Och när han blev frigiven efter tre månader anslöt han sig till dopklassen i Adventkyrkan. Tyvärr hann han studera tillsammans med gruppen i endast en månad innan han dog i tyfus. ”Saker och ting blir inte alltid som vi har tänkt oss”, säger Talitha. ”Men jag är glad att innan pappa dog lärde han känna Jesus. När Jesus kommer tillbaka kommer vi att följa med till himlen hela familjen. Och det är något som jag kan lita på och något ännu bättre att se fram emot.”

_AV ADVENTIST MISSION, USA, PAPUA NYA GUINEA , SÖDRA STILLA HAVET DIVISIONEN_