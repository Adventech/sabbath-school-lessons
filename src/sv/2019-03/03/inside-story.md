---
title: Missionsnytt
date: 20/07/2019
---

#### Pensionären som är mer upptagen än någonsin

Många adventistpastorer på Papua Nya Guinea återvänder till sina hembyar när de har gått i pension. Sina sista år ser de fram emot att tillbringa tillsammans med sin familj.

Okanama Kavi valde annorlunda. Pastor Okanama är pastor emeritus från byn Ura i Papua Nya Guineas högland. När han gick i pension blev det ingen pensionering som man brukar tänka sig den. Istället ägnar han sin tid åt fler uppgifter än någonsin. Allt började när han upplevde att Gud kallade honom till att driva en förbönstjänst på heltid.

Pastor Okanama har blivit känd i Papua Nya Guinea som någon som ber böner som Gud besvarar på ett speciellt sätt. Alla sorters människor ringer honom på mobilen eller knackar på dörren till familjens hydda som står i ett bergigt skogsområde. Pastor Okanama har sammanställt en lång bönelista som han lägger fram inför Gud när han ber varje morgon och kväll.

En dag knackade en annan pastor på pastor Okanamas dörr. Han arbetade åt ett annat samfund. Ricky bodde och arbetade i en annan provins. Han hade varit i Ura på tjänsteresa för sitt eget samfunds räkning. Och där hade han hört talas om pastor Okanama. Rickys fru var höggravid och hade följt med honom hem till pastor Okanama. 

”Snälla, kan du be för min fru?” frågade Ricky. ”Tiden för den beräknade förlossningen har överskridits, och vi är mycket oroliga.”

Pastor Okanama smorde kvinnan med olivolja och bad för henne. Två dagar senare födde kvinnan en frisk flicka. Nästa sabbat kom Ricky till Adventkyrkan tillsammans med sin fru och deras sex barn, inklusive den nyfödda flickan. 

Pastor Okanama inbjöd Ricky och hans fru att studera i församlingens dopklass som han själv ledde. Parets fem äldsta barn var mellan åtta och tolv år gamla, och de började också studera Bibeln. Flera månader senare blev Ricky och hans fru och dessa fem barn döpta. Det skedde i augusti 2017.

En sabbat efter Rickys dop besökte den ledande pastorn från hans tidigare samfund Adventkyrkan. Han fick tillfälle att tala till församlingen efter gudstjänsten. Han höll ett rörande tal fyllt av äkta känslor. ”Jag tog mig mycket tid till att stödja Ricky i hans gamla tjänst, och det var inte förgäves. Ta nu väl hand om honom och ge honom stöd, precis som jag gjorde, så blir han till välsignelse även för er.”

I och med detta gav pastorn sin välsignelse till Rickys beslut. 

”Jag har bett för många pastorer”, säger pastor Okanama. ”Jag har förstås även bett för andra människor. Jag har fått många spännande bönesvar och sett människor ta nya kliv i sin andliga utveckling. Så nej, jag har inga planer eller någon önskan att gå i pension på det sätt som människor ofta föreställer sig pensionärslivet.” 

_AV ADVENTIST MISSION, USA, PAPUA NYA GUINEA , SÖDRA STILLA HAVET DIVISIONEN_