---
title: Missionsnytt
date: 21/09/2019
---

#### Begravning som 

**_ledde till ett helt nytt liv_**

Ingen ville hjälpa Tito när hans pappa dog. ”Du får inte ha en kyrklig begravning för honom”, sa någon.

”Gå bara och gräv ner honom någonstans”, sa någon annan.

Byborna i Nakavika i Fiji hade vänt ryggen åt Titos pappa när han blev adventist. Byborna och även Tito själv tillhörde ett annat kristet samfund.

Men Tito ville ge sin pappa en ordentlig begravning. Han vädjade till byhövdingen som råkade vara hans kusin. Titos kusin beviljade en kyrklig begravning på villkor att Tito byggde en adventkyrka där begravningen kunde hållas.

Tito byggde ett litet skjul där begravningsgästerna fick tränga ihop sig. En adventistpastor predikade om de dödas tillstånd.

Tito lyssnade och blev mycket förvånad. Han hade alltid trott att människor kom till himlen när de dog. Men pastorn beskrev döden som en sömn. Han påpekade att Jesus själv kallade döden för en sömn. Det kunde man läsa om i berättelsen om Lasarus i Johannesevangeliet kapitel 11, sa han.

Pastorn läste sedan 1 Tess. 4:16 om hur de döda ska vakna när Jesus kommer tillbaka. När de sörjande samlades efteråt till minnesstunden drog Tito i en adventistgästs arm.

”Följ med mig hem”, bad Tito. ”Jag vill veta mer om vad som händer när människor dör.” Adventisten följde med Tito hem och visade honom i Bibeln vad det står om tillståndet för de döda. Tito ville veta mer och inbjöd mannen att komma tillbaka fler gånger för att berätta mer för honom om Bibeln.

Men Titos fru Vika ville inte delta i Bibelstudierna och stängde in sig med barnen i ett annat rum när Tito fick besök. Två månader senare hade Bibelstudierna kommit fram till frågan om dopet. Tito sa då att han ville bli döpt. Vika grät när hon fick veta hans beslut.Hon tyckte det var bäst om de separerade. Tito blev ledsen, men det ändrade inte hans beslut.

Efter dopet berättade Tito för Vika att han inte skulle hindra henne från att gå i kyrkan på söndagarna. Men han bad henne att inte sätta igång med någon stor matlagning eller tvätt på lördagarna. Han sa att han skulle ta hand om allt detta själv på söndagarna.

En månad gick och Vika märkte att hennes make inte längre var samme man som den hon hade gift sig med. Men han var annorlunda på ett bra sätt. Vika sa till honom: ”Tito, jag har sett något annat i dig sedan du blev döpt. Jag skulle också vilja veta mer om det som har gjort att du har blivit så annorlunda.”

Idag arbetar Tito fortfarande som lärare. Men han är också sabbatsskollärare. Vika är Bibelkulledare. Tito har blivit mobbad en hel del på jobbet på grund av sin tro. Men det får honom inte att låta bli att fira sabbaten och berätta för andra människor om Jesus. Hans bön är: ”Gud, använd mig så länge det fortfarande finns människor som är villiga att lära känna dig under den sista tiden.”

_AV ADVENTIST MISSION, USA, FIJI, SÖDRA STILLA HAVET DIVISIONEN_