---
title:  Inte sten på sten
date:   02/09/2024
---

`Läs Mark. 13:1–13. Hur reagerade lärjungarna på Jesus uttalande om templet, och vilken betydelse har Jesus svar till dem?`

Som vi har konstaterat var templet en verkligt fantastisk byggnad. Den judiske historikern Flavius Josephus (ca. 37 till ca. 100) noterar att den kungliga pelargången på södra sidan av byggnaden hade 162 pelare, som var så tjocka att tre personer som höll varandra i händerna knappt kunde nå runt dem (Judarnas gamla historia, 15.11.5 §§413–414). Jesus säger att allt detta skulle rivas ned. En sådan profetia om denna fantastiska byggnad skulle för lyssnaren låta som jordens undergång.

”Jesus hade blivit förkastad av människorna. Vad kunde han ha tänkt inom sig när hans uppmärksamhet riktades mot templets prakt? Synen framför honom var verkligen mycket vacker, men han sa sorgset: Jag ser alltsammans. Byggnaderna är verkligen storslagna. Ni pekar på de här murarna som verkar vara omöjliga att förstöra, men lyssna till vad jag säger: ‘Här ska inte lämnas sten på sten. Allt ska rivas ner’ (Matt 24:2)” (Ellen White, _Messias_, s. 583).

Lärjungarna vill veta när förutsägelsen som Jesus hade gjort kommer att gå i uppfyllelse. I Mark. 13:4 frågar därför en liten grupp, Petrus, Jakob, Johannes och Andreas, honom om tidpunkten. De vill veta när alla dessa saker kommer att ske och vad tecknet blir på när det ska ske.

Det som är slående i Mark. 13:5–13 är att Jesus inte lägger mycket tid på att beskriva Jerusalems fall, utan han varnar mest sina lärjungar för vad de kan förvänta sig i sitt arbete med att grunda den tidiga kristna kyrkan. Det låter inte heller som om det kommer att bli lätt.

Faktum är att de kommer att förföljas, ställas inför rätta och några kommer att dödas. Men hela tiden säger Jesus att tiden inte är inne än. De ska inte låta sig luras av omvälvande händelser. Dessutom kommer den heliga Anden att ge dem rätt ord att tala vid rätt tidpunkt, även när familj och vänner överger dem.

Slutsatsen av dessa inledande ord i Jesus profetia är att Guds folk inte ska frukta oroligheter och prövningar. De ska vara vaksamma, för Guds Ande kommer att hjälpa dem genom svårigheterna.

`Vad har du själv för erfarenhet av prövningarna som kommer när man följer Jesus? Vad ledde de till? Påverkade eller förändrade de din tro på något sätt?`