---
title:  Två små mynt i kollekten
date:   01/09/2024
---

`Läs Mark. 12:41–44. Hur mycket gav änkan, och vad hade Jesus att säga om det?`

Templet i Jerusalem var en otroligt vacker byggnad. Tempelberget var stadens mittpunkt, och de enorma stenarna som användes för att bygga templet är än idag ett underverk. Vissa av dem väger hundratals ton. Ombyggnaden och utbyggnaden av templet och tempelberget inleddes under Herodes den store omkring år 20 f.Kr., men byggandet och utsmyckningen av anläggningen fortsatte ända in på 60-talet e.Kr.

Många människor kom med stora offergåvor som de lade i 13 olika kistor som stod på kvinnornas förgård nära templet. Det var här Jesus satt när han såg en änka komma fram och lägga i två lepta, judiska kopparmynt (lägsta valören i hela Romarriket). Detta skulle motsvara 1/32-del av en denar, den vanliga dagslönen. Kvinnans offergåva var alltså ganska liten.

Jesus var dock imponerad av hennes gåva. Många rika personer gav stora summor, men han kommenterade inte deras gåvor när de gav dem. Men denna änkas gåva framkallade beröm från honom. Han säger att hon gav mer än alla andra. Hur är det möjligt? Jesus noterar att de andra gav av sitt överflöd men hon gav av sin fattigdom. De hade mycket kvar. Hon gav allt hon hade att leva på. Detta faktum gör hennes gåva överdådig, även om dess penningvärde var mycket litet.

Denna berättelse innehåller en djup lärdom om hur man hanterar resurser. Att ge till Guds sak är inte beroende av ledarnas handlingar för att ha värde. Det religiösa ledarskapet i templet var korrupt, men Jesus uppmuntrade trots detta inte till att vägra ge offergåvor. Om det någonsin funnits korrupta religiösa ledare (Kajafas? Hannas?), så var dessa vid den här tiden bland de värsta. Och det visste också Jesus.

Det är sant att ledare har ett heligt ansvar att använda resurser i enlighet med Guds vilja, men även om de inte gör det blir de som ger till Guds sak ändå välsignade i sitt givande, precis som den här kvinnan blev. Att låta bli att ge tionde eller kollekt när ledare gör något dåligt, innebär å andra sidan att givandet är knutet till deras handlingar i stället för att ske i tacksamhet till Gud. Hur frestande det än kan vara att göra så, är det fel.

`Vad kan den här berättelsen lära oss om vikten av att vara trogen i det vi ger till Herrens verk?`