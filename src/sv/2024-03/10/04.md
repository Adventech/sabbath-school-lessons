---
title:  Den vanhelgande skändligheten
date:   03/09/2024
---

`Läs Mark. 13:14–18. Vilken ledtråd ger Jesus för att vi ska kunna lista ut vad ”den vanhelgande skändligheten” syftar på?`

I Mark. 13:14 tar Jesus upp den centrala frågan om Jerusalems fall. Han nämner ”den vanhelgande skändligheten”. Herren säger att läsaren ska förstå. Härmed hänvisar Jesus lärjungarna till Daniels bok. Denna terminologi förekommer i Dan. 9:27; 11:31 och 12:11, med en parallell i Dan. 8:13.

`Läs Dan. 9:26, 27. Vem är ”han som är smord” och vem är ”fursten som skall komma”?`

”Han som är smord” i Dan. 9:26 är det hebreiska ordet māšiaḥ, som på svenska blir _Messias_. Vid ett noggrant studium av Dan. 9:24–27 blir det tydligt att denne smorde syftar på Jesus Kristus ankomst.

Men vem är ”fursten som skall komma” som förstör staden Jerusalem? Staden förstördes av den romerske generalen Titus. Därför verkar det logiskt att han är ”fursten som skall komma” i Dan. 9:26, 27. De två individerna är sammanlänkade eftersom det sätt på vilket _Messias_ behandlades innebar stadens undergång.

Men vad är då ”den vanhelgande skändligheten” som Jesus, med hänvisning till Daniel, talar om? Tyvärr tror många forskare att denna skändlighet syftar på Antiochos Epifanes skändning av templet på 100-talet f.Kr. Det stämmer dock inte. Jesus beskriver ”den vanhelgande skändligheten” som något som inträffar efter hans egen tid på jorden, så det kan knappast syfta på något som hände två århundraden före Kristus jordiska verksamhet.

I stället syftar skändligheten sannolikt på när de romerska hedniska fanorna sattes upp i Israel under belägringen av Jerusalem i slutet av 60-talet e.Kr. Detta var tecknet för de kristna att fly, vilket de också gjorde.

`Precis som Jesus förutspått föll Jerusalem. Hur kan vi lära oss att lita på honom, och på Bibeln, i alla dess förutsägelser?`