---
title:  Människosonens ankomst
date:   05/09/2024
---

`Läs Mark. 13:24–32. Vilken stor händelse beskrivs här?`

Det är inget annat än Jesus Kristus återkomst i härlighet, som föregås av tecken i solen, månen och stjärnorna. Nya testamentet är fullt av profetior som pekar mot denna underbara händelse. Aposteln Paulus beskriver den i detalj i 1 Thess. 4:13–18, där han säger att de som har somnat in i Kristus kommer att väckas till liv och föras bort med de levande heliga för att möta Kristus i rymden. I 1 Kor. 15 talar aposteln i detalj om att de dödas uppståndelse är något verkligt som inträffar vid Jesus återkomst.

Petrus beskriver också den stora dagen i 2 Pet. 3:3–13 och förklarar att Herren inte är sen med sitt löfte utan vill att alla människor ska komma till omvändelse. Även Uppenbarelseboken innehåller livfulla skildringar av Kristus återkomst (se Upp. 1:7; 6:12–17; 14:14–20 och 19:11–21). Den genomgående läran i Nya testamentet är att Kristus återkomst är personlig, bokstavlig, synlig och hörbar. Alla kommer att se honom när han kommer.

Men vad menar Jesus med ”detta släkte” och ”dagen” eller ”timmen”? Dessa ord har bekymrat många människor eftersom den generation som Jesus talade till uppenbarligen är död sedan länge.

Ett antal förklaringar på detta avsnitt har föreslagits. Vissa hävdar att ordet ”släkte” kan syfta på en folkgrupp, i det här fallet judarna. Det vill säga att det judiska folket inte skulle förgås innan Kristus återvänder. En annan förklaring är att säga att den generation av människor som ser alla tecken uppfyllas inte kommer att förgås innan Kristus återvänder.

Men en enklare förklaring är att lägga märke till att Jesus i Mark. 13:30 använder ordet ”detta” som i ”detta släkte”, och i Mark. 13:32 ordet ”den” som i ”den dagen eller stunden” (FB). I Mark. 13 förekommer pronomenet ”detta” (houtos, haute/aute, touto) oftare i verserna 1–13, som leder fram till Jerusalems förstörelse, än det ord som kännetecknar den senare delen av kapitlet.

Således syftar ”detta släkte” troligen på det första århundradets släkte, som såg Jerusalem förstöras, vilket Mark. 13:30 beskriver. Mark. 13:32 hänvisar dock till Kristus andra ankomst, som fort-farande ligger i framtiden och låg längre fram i tiden än det första århundradet. Följaktligen använder Mark. 13:32 den bestämda artikeln ”den” för att tala om händelser som låg längre fram i tiden än det första århundradet.