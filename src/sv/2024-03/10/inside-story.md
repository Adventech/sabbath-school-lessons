---
title:  Missionsnytt Från Hela Världen
date:   06/09/2024
---

### Mer än bara ”Hej”

Harlin kände igen Flor när de passerade varandra på gatan. Harlin hade tidigare varit polis och visste att Flor var villig att göra vad som helst för att få pengar till droger och sprit.

Flor kände också igen Harlin. De två kvinnorna bodde bara ett kvarter från varandra i en stad i Costa Rica. De hade hälsat på varandra under årens lopp, men aldrig sagt något mer.

Men den här dagen kände Harlin att hon måste säga något mer än ett enkelt ”hej”. ”Hur mår du?” frågade hon. ”Hur går det för dig?”

”Allt är dåligt”, svarade Flor dystert.

Harlin tittade noga på kvinnan. ”När har du ätit senast, har du mat hemma?” frågade hon. Flor sänkte huvudet och började gråta.

Harlin var på väg till affären, och hon bestämde sig för att köpa mat till Flor. På vägen hem från affären stannade hon till vid Flors hus och lämnade en påse ris, en påse bönor och två kycklingbitar.

Nästa dag råkade Harlin träffa sin församlingspastor utanför en bank. ”Jag har lite mat här”, sa pastorn och pekade på en påse fylld med ris, bönor, olja, mjöl och andra saker. ”Känner du någon som behöver den?”

”Ja”, sa Harlin. ”Jag har en granne som inte har något att äta.”

”Ta den här och ge den till henne”, sa pastorn. Harlin inbjöd honom att följa med henne till Flors hem.

De gick till Flors hus och gav henne maten. Flor var mycket tacksam. Medan de pratade frågade Harlin om Flor ville studera Bibeln. Flor tackade ja.

Nästa dag kom Harlin tillbaka tillsammans med en man och tre kvinnor från sin församling. Flors hus var för litet och förfallet för att sitta inomhus, så de satte sig i hennes lilla trädgård.

Efter det träffades gruppen en gång i veckan för att sjunga och studera Bibeln. Flors hjärta började förändras. Hon slutade vara våldsam mot släktingar och grannar som gjorde henne upprörd. Hon slutade att använda svordomar.

Två månader senare började regn-perioden i Costa Rica, och gruppen kunde inte längre träffas utomhus i Flors trädgård utan att bli blöta.

Flor saknade deras veckoträffar och gick till Adventkyrkan på sabbaten. Ingen hade föreslagit det. Hon kom dit helt på eget initiativ.

Efter ytterligare två månader frågade församlingens pastor Flor om hon ville ge sitt hjärta till Jesus och bli döpt. ”Ja”, svarade hon.

Flor hade ett rykte i staden. Alla kände till hennes liv. Nu fick de se hur hon blev förändrad, och de blev förvånade över att se henne när hon lycklig gick hem efter sitt dop. Person efter person stannade för att krama henne och gratulera henne. Flor blev så glad! Hon hade inte fått en kram på flera år.

Flera månader efter sitt dop är Flor fortfarande en trogen medlem i sin adventistförsamling i Costa Rica.

”Jag tackar Gud för mitt nya liv”, säger hon.

Harlin tackar den heliga Anden för förvandlingen som skedde i Flors liv. Hon tror också att det var han som fick henne att säga mer än ”hej” den dag då Flor inte hade någon mat.

”Gud är stor”, säger Harlin. ”Han är expert på att göra det omöjliga möjligt.”

_Av Andrew McChesney_

_Costa Rica, Mellanamerikanska divisionen_