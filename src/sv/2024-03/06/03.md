---
title:  Rena händer eller rena hjärtan?
date:   05/08/2024
---

`Läs Mark. 7:14–19. Vad menade Jesus med gåtan i Mark. 7:15?`

Jesus ord i detta avsnitt har varit förbryllande för många när de funderat över sitt förhållande till läran i 3 Mos. 11 om ren och oren mat. Avskaffar Jesus denna lära? Har sjundedagsadventister fel när de lär ut att församlingsmedlemmar som äter kött bara får äta rena djur?

För det första vore det märkligt om Jesus plötsligt skulle förkasta Moses instruktioner i Mark. 7:14–19, när han just hade försvarat Mose mot mänskliga traditioner i Mark. 7:6–13. För det andra har just den tradition som fariséerna förespråkade ingen grund i Gamla testamentets undervisning. Det har däremot matreglerna. För det tredje, vad Mark. 7:19 menar när det står att Jesus renar all mat är inte att matreglerna avskaffas, utan i stället att den tradition om beröringskontaminering som fariséerna hade skapat var ogiltig. Detta innefattar till exempel den falska uppfattningen att man kunde bli oren genom att komma i kontakt med hedningar, och att man därför också kunde bli oren genom att komma i kontakt med mat som de hade rört vid.

`Läs Mark. 7:20–23. Vad gör en person oren enligt Jesus?`

I Mark. 7:19 konstaterar Jesus att maten inte går in i hjärtat utan in i magen och sedan ut genom tarmkanalen. Men i Mark. 7:21–23

konstaterar han att ondskan kommer inifrån hjärtat, från djupet av vem en person är. Han räknar upp laster som börjar med onda tankar men som slutar med onda handlingar.

Om man inkluderar hänvisningen till det femte budet i Mark. 7:10 i listan över laster, så finns alla bud på den andra stentavlan i dekalogen med. Dessutom hänvisar Jesus till fåfänglig dyrkan i Mark. 7:7, ett brott mot det som är kärnan i de fyra första av de tio budorden. Jesus står alltså som en försvarare av Guds lag genom hela detta avsnitt.

`Du har kanske rätt teologi, men vem har i slutändan hela ditt hjärta?`