---
title:  Se upp för dåligt bröd
date:   08/08/2024
---

`Läs Mark. 8:11–13. Vilket av fariséernas tillvägagångssätt gjorde Jesus djupt besviken?`

Varför inte demonstrera sin gudomliga kraft och övertyga de kritiska? Problemet går tillbaka till slutet av kapitel 3, där Jesus talar om synden mot den heliga Anden. Om ens öron är stängda och ögonen slutna kommer inte ett nytt underverk, inte ens ett tecken från himlen, att övertyga. Det skulle bara avfärdas som allt annat hittills. Inte ens underverk räcker för att övertyga dem som är fast beslutna att inte tro.

`Läs Mark. 8:14–21. Vad hade lärjungarna glömt, och vilken poäng gjorde Jesus av detta?`

Jesus tar tillfället i akt att varna lärjungarna för fariséernas och Herodes ”surdeg” (Mark. 8:15), dvs. deras läror (jfr Matt. 16:12).

Men lärjungarna missförstår detta och tror att Jesus talar om att undvika att köpa bokstavligt bröd. Som vanligt när lärjungarna missförstår något så undervisar Jesus dem. Han ställer en rad frågor, varav de första är retoriska, och uttrycker sin besvikelse över att de inte har förstått hans uppdrag. Hans ord påminner om vad han säger i Mark. 4:10–12, om utomstående som inte förstår. Hans starka ord är avsedda att väcka lärjungarna ur deras andliga dvala.

I Mark. 8:19, 20 ställer han enkla faktafrågor om hur många korgar matrester de hade samlat ihop efter att han gett mat åt de 5 000 (Mark. 6:30–44) och även de 4 000 (Mark. 8:1–10). Det borde ha fått dem att inse att begränsade resurser allena inte är något hinder för Herrens _Messias_. Hans sista fråga i Mark. 8:21 är återigen retorisk: ”Förstår ni fortfarande ingenting?” Tänk bara på allt som de redan har sett och upplevt tillsammans med Jesus.

`Hur kan vi lära oss att hålla våra hjärtan och sinnen öppna för verkligheten av Guds existens och kärlek? Tänk på alla bevis som vi har fått för Guds existens och kärlek. Men varför verkar det ibland så lätt att tvivla?`