---
title:  Mänskliga traditioner eller Guds bud
date:   04/08/2024
---

`Läs Mark. 7:1–13. Vilka viktiga sanningar lyfts fram här?`

Man kan föreställa sig ett barn som studerar detta avsnitt i sabbatsskolan och som kommer hem och berättar för sin mamma att man inte behöver tvätta händerna innan man äter eftersom Jesus har sagt det. Men den här berättelsen handlar inte om hygien.

På Jesus tid var många människor i Palestina mycket måna om rituell renhet. Under den mellantestamentliga tiden utvidgades principen om att tvätta händerna för att hålla sig rituellt ren till att omfatta även vanliga människor, trots att dessa regler ursprung-ligen bara gällde prästerna i Gamla testamentet (2 Mos. 30:17–21). Det är i denna kontext som de religiösa ledarna klagar till Jesus om hans lärjungar.

Jesus svarar inte direkt på frågan han får. I stället försvarar han sina lärjungar i ett tudelat svar. Först citerar han Jesajas starka ord som tillrättavisar en nation som hedrar Gud i ord, men vars hjärta är långt ifrån honom (Jes. 29:13). Citatet från Jesaja fort-sätter med fördömandet av att sätta mänskliga traditioner framför Guds befallningar.

Den andra delen av Jesus svar anspelar på Jesaja-citatet. Herren citerar Guds bud om att hedra sina föräldrar (2 Mos. 20:12). Det innebär att ta hand om dem på deras ålderdom, och ställer detta i kontrast till en religiös tradition där man kan ge något till Gud (en offergåva, korban), fortfarande använda det för sig själv, men neka äldre föräldrar i behov av hjälp att använda det. Man kan bara föreställa sig samtalet: ”Jag är ledsen, far. Jag skulle gärna hjälpa dig, men jag gav pengarna till templet.”

Det är denna typ av hyckleri som Jesus kompromisslöst angriper. De har satt mänsklig tradition över Guds Ord och på så sätt syndat.

Så vad var svaret på fariséernas fråga? Jesus svar antyder att han inte är övertygad om att man måste tvätta händerna för att vara i harmoni med Guds vilja som fariséerna menade. I stället stöder hans svar tydligt lagens bud i förhållande till mänsklig tradition. (Se även Mark. 1:44; 7:10, 11; 10:3–8; 12:26, 29–31.)

`Kan vi ha några ”traditioner” som kanske står i konflikt med principerna i Guds lag? Om så är fallet, vilka kan de vara?`