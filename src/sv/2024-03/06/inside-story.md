---
title:  Missionsnytt Från Hela Världen
date:   09/08/2024
---

### ”Jag behöver dig”

Den här kvällen var elvaåriga Faith ensam hemma. Hon höll på att sy fast en knapp i blusen på sin skoluniform. Plötsligt tog hon upp en vass sax och skar sig i armarna tills blodet rann. Men varför?

Faiths liv började gå in i en nedåt-gående spiral några månader tidigare när hennes mamma behövde en akut operation. Medan mamma låg på sjukhuset hade Faith varit ensam hemma på den karibiska ön Trinidad.

Faith hade inga syskon som hon kunde bo hos. Hennes pappa bodde på annan ort och kom på snabbesök en eller två gånger i veckan. Ibland gav han henne pengar, och sedan gick han.

På dagarna gick Faith i en flickskola. Hon hade blivit mobbad tidigare, men problemet blev värre under mammas sjukhusvistelse. Flickorna hånade Faith för hennes vikt, utseende och intelligens. Hennes självkänsla försvann, och hon började hata sig själv.

En dag sa en flicka: ”Du borde ta livet av dig. Då skulle alla bli glada.”

Faith trodde henne. Hon tyckte att hon förtjänade att bli förolämpad. Hon började skada sig själv. Hennes betyg sjönk från väl godkänd till underkänd.

Så kom kvällen då hon bestämde sig för att göra som den mobbande flickan hade sagt. Innan hon hann svimma av blodförlust hörde hon en röst i sitt huvud. Det lät som mammas.

”Jag behöver dig”, sa rösten.

I det ögonblicket bestämde sig Faith för att leva. Hon skulle leva för mamma.

Nästa dag lade läraren märke till bandaget och ville prata med Faith i enrum. ”Är allt okej hemma?” frågade hon.

Faith började gråta och skrika. Allt som hade byggts upp inom henne under alla dessa månader kom fram. Från den dagen såg läraren till att mobbningen avtog, och den upphörde till slut.

Sedan kom mamma hem. Faith berättade allt för mamma. Medan mamma lyssnade började hon gråta. Hon tog Faith i handen och sa: ”Lova mig att du aldrig någonsin kommer att skada dig själv igen på något sätt! Jag behöver dig och älskar dig.”

Faith svarade med tårar i ögonen: ”Jag lovar.”

På grund av sina dåliga betyg blev Faith tvungen att gå om sin årskurs. Hon fick nya klasskamrater som var snälla. Hon fick många goda vänner.

Mamma började gå i kyrkan, och hon inbjöd Faith att följa med henne. Ingen av dem hade gått i kyrkan på flera år. Båda har nu gett sina hjärtan till Jesus och blivit döpta.

När Faith ser tillbaka tror hon att Gud räddade hennes liv genom att låta henne höra sin mammas röst när hon behövde höra den som mest. ”Det måste ha varit den heliga Anden. Han visste vad jag behövde”, säger Faith.

Till unga människor som också utsätts för mobbning säger Faith: ”Om jag hade en tidsmaskin och kunde gå tillbaka till det året, skulle jag säga till mitt elvaåriga jag: ’Du kommer att klara dig. Allt kommer att bli bra. Du kommer att träffa många riktigt trevliga människor som kommer att älska dig och uppskatta dig precis som du är. Allt du behöver göra är att sätta Gud främst i ditt liv, så kommer det att gå bra.’ ”

_Av Andrew McChesney_

_Trinidad och Tobago, Mellanamerikanska divisionen_