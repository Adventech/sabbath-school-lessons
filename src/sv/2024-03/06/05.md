---
title:  Tunghäfta
date:   07/08/2024
---

`Läs Mark. 7:31–37. Vem fördes till Jesus, och vad gjorde Jesus för honom?`

Jesus tog inte den kortaste vägen tillbaka till Galiléen från området kring Tyros och Sidon. Det verkar som om han gick norrut från Tyros, upp genom Sidons område, sedan inåt landet och ner genom området nordost om Galileiska sjön, för att slutligen anlända nära själva sjön. Det var en lång omväg, som troligen gav honom extra tid att undervisa sina lärjungar.

Texten anger inte exakt vem som förde mannen till Jesus, men hans problem var uppenbart – han kunde inte höra och hade svårt att tala. Hörselnedsättning isolerar människor från sin omgivning, och grav dövhet kan göra det svårt att lära sig tala. Den här mannens problem kan ha varit långvarigt.

Jesus förstår mannens situation och tar honom åt sidan i enrum. Herrens sätt att bota mannen är märkligt, särskilt för moderna läsare. Han stoppar sina fingrar i mannens öron, spottar, rör vid hans tunga och andas djupt. Jesus rör vid de sjuka delarna av mannen som han ska hela, men varför suckar han? ”Och medan han såg upp mot himlen suckade han när han tänkte på de öron som inte ville öppna sig för den frälsande sanningen, och de tungor som vägrade att erkänna Återlösaren” (Ellen White, _Messias_, s. 376).

Jesus återställde mannens hörsel på ett mirakulöst sätt och gjorde det möjligt för honom att tala tydligt. Hans suck illustrerar de gränser som Gud har satt upp för sig själv när det gäller mänsklighetens fria val. Han kommer inte att tvinga människors vilja. Alla män-niskor är fria att välja vem som ska leda deras liv – livets furste eller mörkrets furste. Jesus kunde öppna döva öron men ville inte tvinga otroende hjärtan att erkänna att han var _Messias_.

Denna korta berättelse illustrerar också vad Gud kan göra för dem som vänder sig till honom av fri vilja. Kanske har du känt dig tveksam till att berätta för andra om din tro och inte vetat vad du ska säga. Detta underverk är en uppmuntran om att Herren Jesus kan öppna dina öron och göra dig lyhörd för andras behov och ge dig ord som kan stärka dem på deras resa.

`Vad gör du med de gåvor du har fått när det gäller att höra och tala, för det är gåvor? Hur använder du dem?`