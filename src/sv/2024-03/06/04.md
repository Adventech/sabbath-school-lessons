---
title:  Smulor åt hundarna
date:   06/08/2024
---

`Läs Mark. 7:24–30. Vilka viktiga lärdomar finns i den här berättelsen?`

Efter gårdagens utmanande avsnitt väcker även berättelsen i det här avsnittet besvärande frågor. Varför reagerar Jesus så hårt mot kvinnan och på sätt och vis kallar henne för en hund?

Han förklarar det inte rakt ut, men två saker i hans svar till henne visar vad han försöker förmedla. I Mark. 7:27 säger han att barnen ska få mat ”först”. Om det finns ett ”först”, verkar det logiskt att det skulle finnas ett ”sedan”. Det andra är att Jesus använder en diminutiv form av ordet hund, som inte betyder valpar utan snarare, i detta sammanhang, hundar som tillåts vara inne i huset i motsats till gatuhundar. Kvinnan uppmärksammar dessa två signaler i sitt svar till Jesus, vilket hjälper oss att förstå hennes svar.

Kvinnans svar är ganska tillspetsat. Hon svarar: ”Nej, herre ... men hundarna under bordet äter smulorna som barnen lämnar kvar” (Mark. 7:28).

Hur kom kvinnan på att svara Jesus på detta sätt? Säkerligen var det kärleken till hennes dotter som drev henne. Men Jesus uppmuntrade henne också. Han sa ”först” och antydde att det kunde finnas en ”sedan”. Dessutom antydde han att hon var en hund under bordet. Precis som hunden var i huset under bordet, så låg hon vid Jesus fötter och bad för sin dotter. Så hon gjorde anspråk på en hunds rätt till den mat som föll på golvet.

Kvinnans svar avslöjar hennes tro. Att kalla det mäktiga underverket att hela hennes dotter på avstånd för en ”smula” visade både att Jesus kraft var särskilt stor (om ett sådant underverk var en smula, vad skulle då en hel limpa vara?) och att det var en liten sak för honom att bevilja hennes begäran. Jesus blev rörd och beviljade hennes begäran.

”Hon betraktades som en människa som var utestängd från Israel. Men genom sitt sätt att bemöta henne har han visat att hon inte längre är en främling utan en medlem av Guds familj. Eftersom hon är ett av barnen har hon rätt att få del av Faderns gåvor” (Ellen White, _Messias_, s. 372, 373).

`Varför är fördomar mot andra folkgrupper och nationaliteter så oförenliga med Jesus undervisning som de kan vara? Hur kan vi försöka bli renade från detta onda?`