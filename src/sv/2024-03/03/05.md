---
title:  'Sandwichberättelsen: Del 1'
date:   17/07/2024
---

`Läs Mark. 3:20–35. Vilket samband ser du mellan de två berättelserna som flätas samman i detta avsnitt?`

Detta avsnitt är den första ”sandwichberättelsen” i Markusevan-geliet, där en berättelse påbörjas och sedan avbryts av en annan berättelse för att sedan avslutas först efteråt.

Ramberättelsen handlar om hur Jesus släktingar försöker ta hand om honom eftersom de tror att han är galen (Mark. 3:21). Den inskjutna berättelsen handlar om att de skriftlärda från Jerusalem anklagar Jesus för att vara i maskopi med djävulen. (Dagens studium fokuserar på den inskjutna berättelsen som finns i Mark. 3:22–30.)

I Mark. 3:22 hävdar de skriftlärda att Jesus helande kraft kommer från djävulen. Jesus svarar först med en övergripande fråga: ”Hur kan Satan driva ut Satan?” (Mark 3:23).

Det är inte rimligt att Satan skulle motarbeta sig själv. Jesus fortsätter med att tala om splittring i ett rike, ett hus och Satan själv, och visar hur absurd en sådan splittring skulle vara för deras framgång. Men sedan vänder Herren på steken och talar om att binda en stark man för att kunna plundra hans hus. I det sista exemplet är Jesus tjuven som går in i Satans hus och binder mörkrets furste för att befria hans fångar.

`Läs Mark. 3:28–30. Vad är den oförlåtliga synden, och vad betyder det?`

Den oförlåtliga synden är synden mot den heliga Anden, att kalla Andens verk för djävulens verk. Lägg märke till att anledningen till att Jesus säger som han gör i Mark. 3:28, 29 är, enligt Mark. 3:30, att de skriftlärda säger att han hade en oren ande, när han i själva verket hade den heliga Anden. Om du kallar den heliga Andens verk för djävulens verk, då kommer du inte att lyssna till den heliga Anden eftersom ingen vid sina sinnens fulla bruk vill följa djävulen.

`Varför avslöjar rädslan för att man kan ha begått den ”oförlåtliga synden” att man inte har begått den? Varför är rädslan i sig ett bevis på att du inte har gjort det?`