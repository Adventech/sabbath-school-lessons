---
title:  En lam man botas
date:   14/07/2024
---

`Läs Mark. 2:1–12. Vad önskade den lame mannen när han fördes till Jesus, och vad fick han?`

Mannen var förlamad och hans fyra vänner var därför tvungna att bära honom till Jesus. Efter att ha brutit upp taket och släppt ner mannen till Jesus sägs det i Mark. 2:5 att Jesus såg deras tro. Hur kan tro vara synlig? Precis som kärlek blir den synlig genom handlingar, något som vännernas ihärdighet tydligt visar.

Mannens uppenbara behov var fysiskt. Men när han kommer inför Jesus talar Jesus först om syndernas förlåtelse. Mannen säger inte ett ord under hela tiden. I stället är det de religiösa ledarna som protesterar (i sina tankar) mot vad Jesus just har sagt. De anser att hans ord är hädiska, att han förtalar Gud och att han tar sig rättigheter som bara tillhör Gud.

Jesus möter motståndarna på deras egen mark genom att använda en traditionell rabbinsk argumentationsstil som kallas ”mindre till större”. Det är en sak att säga att en persons synder är förlåtna. Det är en annan sak att faktiskt få en lam man att gå. Om Jesus kan få mannen att gå genom Guds kraft, då bekräftas hans påstående om att förlåta synder.

`Läs Mika 6:6–8. Hur förklarar den här texten dynamiken mellan Jesus och ledarna?`

Dessa religiösa ledare hade förblindats gällande vad som verkligen betydde något: rättvisa, barmhärtighet och att vandra ödmjukt inför Gud. De var så besatta av att försvara sin förståelse av Gud att de inte såg Guds verksamhet mitt framför ögonen på dem (jfr Joh. 5:17). Ingenting tyder på att männen ändrade uppfattning om Jesus, trots att han gav dem mer än tillräckliga bevis för att han hade kommit från Gud: inte bara genom att låta dem veta att han kunde läsa deras tankar (ingen enkel bedrift i sig), utan också genom att hela den lame mannen framför dem på ett sätt som de inte kunde förneka.

`Hur kan vi undvika att hamna i samma fälla som dessa män; att bli så fokuserade på religionens former att vi tappar bort vad som verkligen är viktigt i sann religion (se Jak. 1:27)?`