---
title:  Levis kall och frågan om fasta
date:   15/07/2024
---

`Läs Mark. 2:13–22. Vem var Levi, Alfaios son, och varför skulle det finnas invändningar mot att han blev lärjunge till Jesus?`

Tullindrivarna på Jesus tid var statstjänstemän som arbetade för de lokala romerska myndigheterna. De var illa omtyckta av den judiska befolkningen i Judéen eftersom de ofta tog ut mer än vad som krävdes och blev rika på sina landsmäns bekostnad. I en judisk kommentar till den religiösa lagsamlingen Mishna i avdelningen ”Toorot”, som diskuterar rituell renhet, står det: ”Om tullindrivare går in i ett hus [blir allt som finns i det] orent.”

Därför är det inte konstigt att de skriftlärda med ogillande frågar: ”Äter han med tullindrivare och syndare?” (Mark. 2:16).

Hur svarade Jesus på deras fråga? Han avvisar den inte. I stället vänder han upp och ned på den och menar att det är de som är sjuka, inte de friska, som behöver en läkare. Han gör därmed anspråk på titeln som andlig läkare, den som kan hela den person som är sjuk i synd. Och borde inte en läkare gå dit där de sjuka befinner sig?

Mark. 2:18–22 tar upp ett nytt tema. Det är den centrala berättelsen i dessa fem konfliktberättelser. Det föregående avsnittet handlade om en festmåltid som Levi bjöd på. Nästa berättelse kretsar kring frågan om fasta. Den utgörs av en undran om varför Jesus lärjungar inte fastar när Johannes döparens och fariséernas lärjungar gör det. Jesus svarar med en illustration eller liknelse där han jämför sin närvaro med en bröllopsfest. Det skulle vara ett extremt udda bröllop om alla gäster fastade. Men Jesus förutspår en dag då brudgummen kommer att tas ifrån dem, en anspelning på korset. Då kommer det att finnas gott om tid för fasta.

Jesus fortsätter med två illustrationer som belyser kontrasten mellan hans undervisning och de religiösa ledarnas undervisning: okrympt tyg på ett gammalt klädesplagg och nytt vin i gamla vinsäckar. Vilket intressant sätt att ställa Kristus och de religiösa ledarnas undervisning i kontrast till varandra. Det visar hur fördärvade lärarnas tillvägagångssätt hade blivit. Även sann religion kan förvandlas till mörker om människor inte är försiktiga.

`Vilka kan idag jämföras med tullindrivarna på Jesus tid? Hur ska vi anpassa vårt sätt att tänka om dem?`