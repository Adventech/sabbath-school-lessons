---
title:  Sabbatens Herre
date:   16/07/2024
---

I Mark. 2:23, 24 anklagar fariséerna lärjungarna för att ha brutit mot sabbaten. Enligt judisk tradition var 39 slags arbeten förbjudna på sabbaten, vilket enligt fariséerna inkluderade det som lärjungarna hade gjort.

`Läs Mark. 2:23–28. Hur bemöter Jesus fariséernas anklagelse?`

Jesus svarar med att berätta om hur David åt av det heliga brödet (1 Sam. 21:1–6). Skådebrödet byttes ut på sabbaten, så Davids resa kan mycket väl ha varit en nödflykt på sabbaten. Jesus argumenterar att om David och hans män hade rätt att äta skådebrödet, så hade Jesus lärjungar rätt att plocka och äta ax.

Jesus påpekar vidare att sabbaten skapades för mänsklighetens skull, inte tvärtom, och att grunden för hans påstående är att han är sabbatens Herre.

`Läs Mark. 3:1–6. Hur illustrerar den här berättelsen Jesus poäng att sabbaten skapades för mänskligheten?`

Återigen hamnar Jesus i konflikt med de religiösa ledarna om sabbaten. (Lägg dock märke till att konflikten aldrig handlar om själva sabbatsdagen.) De religiösa ledarna ville anklaga Jesus om han skulle bota någon på sabbaten. Jesus drar sig inte för att konfrontera dem. Han ställer upp en kontrast mellan att göra gott eller skada, att rädda liv eller döda. Svaret på hans fråga är uppenbart: att göra gott och rädda liv är mycket lämpligare sabbatsaktiviteter.

Jesus botar därefter mannen, vilket gör hans motståndare arga, och de börjar genast planera hans död. Det ironiska i historien är att de som försökte sätta dit Jesus för sabbatsbrott själva bröt mot sabbaten genom att planera hans död samma dag.

`Vilka principer kan du ta med dig från dessa berättelser om sabbatsfirande och om utmaningarna vi möter i modern tid när det gäller sabbatsfirande?`