---
title:  Studiehjälp
date:   19/07/2024
---

Läs kapitlen ”Levi Matteus möter Jesus” och ”Sabbaten” på sidorna 244–260 i Ellen Whites bok _Messias_.

”När fariséerna frågade: ”Är det tillåtet att bota på sabbaten?”, svarade Jesus: ”Om någon av er har ett får som faller ner i en grop på sabbaten, tar han då inte tag i det och drar upp det? Hur mycket mer värd är inte en människa än ett får! Alltså är det tillåtet att göra gott på sabbaten” (Matt. 12:10–12). Spionerna vågade inte svara Jesus i folkets närvaro, för då skulle de ha hamnat i svårigheter. De visste att han talade sanning. Hellre än att bryta mot sina traditioner var de beredda att låta en människa lida. Men de kunde försöka rädda ett djur som hade råkat i fara så att ägaren inte skulle drabbas av någon förlust. På det sättet visade de att de brydde sig mer om djuren än om en människa som hade skapats till Guds avbild. Det är ett exempel på hur de falska religionerna fungerar. De växer fram ur människans önskan att höja sig över Gud, men följden blir att hon sjunker under djurens nivå. Varje religion som bekämpar Guds överhöghet tar ifrån människan den härlighet som hon fick vid skapelsen och som hon får tillbaka i Kristus. Varje falsk religion påverkar sina anhängare så att de blir likgiltiga för människors behov, lidanden och rättigheter. Evangeliet ger människan ett högt värde eftersom mänskligheten är köpt med Kristus blod. Evangeliet lär oss också att visa hänsyn för människans behov och medkänsla med hennes lidande.” (Ellen White, _Messias_, s.258)

Läs Jes.13:12. I Herrens ögon är människan mycket mer värd än finaste guld.

**Samtalsstart**

`Vilka välsignelser får ni av att fira sabbat? Vilken är den största välsignelsen?`

**Förbön**

Be att ni den här sabbaten ska få en djupare förståelse av vad Jesus har gjort för er.

**Samtalsfrågor**

`Vilka strategier eller övningar kan hjälpa dig eller din lokala församling att vara lyhörda för dem som lider i det tysta liksom den lame mannen i Mark. 2?`

`Tänk på hur förblindade de religiösa ledarna var. De förkastade Jesus på grund av hat, tradition, dogmatik och religion i allmänhet, så att inte ens hans mirakel kunde öppna deras ögon. Hur kan vi som ett folk försäkra oss om att inte något liknande händer oss?`

`Hur kan din lokala församling bli en ”familj” för dem vars genetiska familj har förkastat dem för deras tro?`

`Fundera mer över frågan om den ”oförlåtliga synden.” Diskutera på bibelstudiet nästa sabbat vad den innebär och hur vi kan försäkra oss om att inte begå den.`