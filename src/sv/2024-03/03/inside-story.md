---
title:  Missionsnytt Från Hela Världen
date:   19/07/2024
---

### Bevara goda traditioner

I Afrika har människor stor berättar-konst. I byarna sitter de ofta runt elden och berättar och diskuterar. Men människor som har genomlevt krig och allt trauma som hör ihop med ett krig har helt tappat bort denna tradition.

Omona Patrick var en av dessa föräldrar som genomlevt ett 20 år långt inbördeskrig i norra delen av Uganda. Han berättar: ”Människor förstår inte att under ett krig förlorar man inte bara sin frihet, man glömmer också bort alla sina traditioner, allt från hur man odlar till berättarkonsten runt en eld. Jag förstod inte hur rädda mina barn var för mig! Visserligen drack jag och kunde bli ganska våldsam, men jag märkte att mina barn aldrig pratade med mig. De gick alltid till sin mamma om de önskade något från mig. Jag hade lärt mig i flyktinglägret att man måste vara hård för att överleva, och den hårdheten blev en del av min identitet.

Men så kom ADRA till byn och startade en kurs om positivt föräldraskap. Flera av mina goda vänner blev medlemmar i gruppen, och min egen fru gick med. Jag märkte att hon förändrades. Tidigare bråkade vi hela tiden, men nu började hon visa mig tålamod och en viss respekt. Mina vänner berättade att de hade lärt sig en hel del bra saker i gruppen. Till slut ville jag veta vad de undervisade om, så jag blev medlem.

Det blev en chock för mig när de berättade att barn ofta är mycket rädda för sina föräldrar, speciellt sina fäder! Jag hade tänkt att det var naturligt och som det skulle vara! Men så började läraren berätta om våra gamla traditioner, där vi fostrade barnen, lärde oss vishet m.m. runt lägereldarna, och hur vi förlorat så mycket och själva blivit offer för rädslan i våra egna liv. Då blev jag bestört! Det fanns någonting så sant i det han sa!”

Omona Patrick är bara en av föräldrarna som har sett sitt liv förändras genom arbetet som ADRA genomförde i hans by. Idag är inte barnen rädda för honom längre. Han har slutat dricka sprit, har uppmuntrat sina barn att låta honom hjälpa dem med läxorna, och relationen mellan honom och hustrun är så mycket bättre. Så ofta de kan sätter de sig utanför sin hydda på kvällarna, tänder en eld och berättar berättelser, delvis från livet men också djurberättelser (fabler) för att lära ut viktig livskunskap. ”ADRA har hjälpt oss att få tillbaka positiva traditioner, men de har också lärt oss hur man kan odla på ett mer effektivt sätt, hur viktiga vi är som föräldrar, inte bara för vår by, men också för vårt eget land. Våra barn kommer att vara ledare en dag, och då är det viktigt att de inte leder genom att själva skapa rädsla.”

I Bibeln finns en uppmaning i Efesierbrevet 6:4: ”Och ni fäder, reta inte upp era barn, utan fostra och vägled dem efter Herrens vilja.” ADRA hjälper traumatiserade föräldrar att få tillbaka sin föräldraroll.

_Av Siri Bjerkan Karlsson, ADRA Sverige_

_Uganda_