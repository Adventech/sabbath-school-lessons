---
title:  ”Du är alltså judarnas kung?”
date:   15/09/2024
---

`Läs Mark. 15:1–15. Vilka ironiska situationer uppstår här?`

Pontius Pilatus var ståthållare i Judéen från 26–36 e.Kr. Han var ingen vänlig ledare, och flera av hans handlingar orsakade bestörtning bland invånarna i landet (jfr Luk. 13:1). Den judiska rättegången mot Jesus resulterade i en dödsdom för hädelse. Men under romerskt styre kunde judarna i de flesta fall inte avrätta människor, och därför förde de Jesus till Pilatus för att få honom dömd.

Anklagelsen mot Jesus inför Pilatus nämns inte, men det är möjligt att utröna anklagelsen utifrån den korta fråga som Pilatus ställer till Jesus: ”Du är alltså judarnas kung?” (Mark. 15:2). Under Gamla testamentets tid smorde Israel sina kungar, så det är inte svårt att se hur termen _Messias_ (”den smorde”) skulle kunna förvrängas till att göra anspråk på att hyllas som kung och därmed konkurrera med kejsaren. Åtalspunkten inför Stora rådet var alltså hädelse, medan åtalspunkten inför Pilatus var uppvigling, något som skulle leda till döden.

Det ironiska är att Jesus är både _Messias_ och judarnas kung. Domarna som fälldes över honom för hädelse och uppvigling var felaktiga. Han borde ha blivit hyllad och tillbedd i stället. Ändå handlar Jesus fortfarande på ett kungligt sätt. Hans svar till Pilatus: ”Du själv säger det” (Mark. 15:2), är inte bindande. Han varken förnekar eller bekräftar titeln. Detta svar kan ge en antydan om att han är en kung, men av ett annat slag (jfr Joh. 18:33–38).

I Mark. 15:6 introduceras en sed att frige en fånge i samband med påskhögtiden. I Mark. 15:9 frågar Pilatus om de vill att han ska frige ”judarnas kung”, och även om han kan ha menat det ironiskt, så vänds ironin i själva verket emot honom själv.

Mark. 15:9, 10 är ett exempel på uppfattningsförmåga och brist på uppfattningsförmåga. Pilatus inser att de religiösa ledarna överlämnade Jesus på grund av avundsjuka. Men han inser inte att han, genom att fråga folkmassan, spelar de religiösa ledarna i händerna. De hetsar upp folkmassan och kräver att Jesus ska korsfästas. Pilatus ryggar tillbaka. Korsfästelse var ett så fruktansvärt sätt att dö på, särskilt för någon som han betraktade som oskyldig. Vilken smärtsam ironi att den hedniske guvernören ville släppa _Messias_ fri, medan de religiösa ledarna ville korsfästa honom.

`Vad kan hjälpa dig att inte följa grupptrycket när pressen att göra det är stor?`