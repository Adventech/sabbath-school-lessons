---
title:  Förhörd och korsfäst
date:   14/09/2024
---

> <p></p>
> ”Och vid nionde timmen ropade Jesus med hög röst: ’Eloi, Eloi, lema sabachtani?’ (det betyder: Min Gud, min Gud, varför har du övergivit mig?)” (Mark. 15:34).

### Veckans huvudtexter
Mark. 15; Luk. 13:1; Ps. 22:18; Joh. 20:24–29; 1:1–3; Dan. 9:24–27.

Mark. 15 är hjärtat i passionshistorien. Här beskrivs rättegången mot Jesus, hans fällande dom, soldaternas hån, hans korsfästelse och sedan hans död och begravning. Händelserna i detta kapitel skildras med starka och tydliga detaljer, troligen för att författaren ville låta fakta tala för sig själv.

Ironi spelar en viktig roll i hela kapitlet. Därför är det bra att ha en tydlig definition av vad ironi är.

Ironi innehåller ofta tre komponenter: 1) Två innebördsnivåer, 2) de två nivåerna står i konflikt eller kontrast till varandra, och 3) någon ser inte ironin och inser inte vad som händer och vet inte att han eller hon är den som kommer att drabbas av konsekvenserna.

Den här veckan är kapitlet fyllt av smärtsamma ironier som ändå avslöjar viktiga sanningar om Jesus död och vad den innebär. Det innefattar allt från Pilatus fråga: ”Du är alltså judarnas kung?” till de hånfulla soldaterna. Ironin visar sig också i skylten ovanför korset och de religiösa ledarnas hån, ”andra har han hjälpt, sig själv kan han inte hjälpa,” och i Josef av Arimataias oväntade framträdande.

_Studiematerial för den 14–20 september 2024._