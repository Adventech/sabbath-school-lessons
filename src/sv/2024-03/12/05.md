---
title:  Övergiven av Gud
date:   18/09/2024
---

`Läs Mark. 15:33–41. Vilka är Jesus enda ord på korset i Markusevangeliet? Vad betyder Kristus död i slutändan för oss alla?`

I Markusevangeliet framställs korset som en mycket mörk plats, både fysiskt och andligt. Ett övernaturligt mörker sänkte sig över Golgota från omkring middagstid den fredagen till omkring kl. 15.00. ”Vid sjätte timmen föll ett mörker över hela jorden och varade till nionde timmen” (Mark. 15:33).

Jesus ord på korset kallas ”försakelsens rop” när han ber, ropar ut till Gud och frågar varför han har blivit övergiven. Han citerar Ps. 22:2. Andra referenser till samma psalm förekommer i Mark. 15:24 och 29, vilket indikerar att Skriften uppfylls i Jesus död. Även när människor smider onda planer uppfylls Guds vilja.

Jesus ord på korset återges på arameiska tillsammans med en översättning. Orden ”min Gud, min Gud” är _Eloi_, _Eloi_ i versen (en translitteration av det arameiska _’elahi_). Det kan lätt låta som om Jesus kallar på Elia (arameiska _’eliyyah_ som betyder ”Min Gud är YHWH”). Det är detta misstag som en del kringstående gör.

Det som är intressant med detta avsnitt är att det är en parallell till Jesus dop i Mark. 1:9–11.

| Dopet: Mark. 1:9–11 | Korset: Mark. 15:34–39 |
| --- | --- |
| Johannes döper Jesus | Jesus dop (jfr Mark. 10:38) |
| Johannes (Elia-gestalt; se Mark. 9:11–13) | Ropar på Elia |
| Himlen delas | Förhänget rämnar |
| Ande (_pneuma_) | Jesus slutade andas (_expneō_) |
| Guds röst ”Älskade Son” | Officeren säger ”Guds Son” |

Vad dessa paralleller antyder är att Jesus dop i Mark. 1 är starten på hans verksamhet, som förutsagts i Dan. 9:24–27, medan det som sker i Mark. 15 vid korset är kulmen eller målet för hans verksamhet, då han dör som en lösen för många (Mark. 10:45). Jesus död på korset uppfyller också en del av profetian i Dan. 9:24–27. När tempelförhänget rämnar (Mark. 15:38) visar det att offersystemet har uppfyllts. Förebilden har mött sin verklighet, och en ny fas i frälsningshistorien inleds.

`Trots mänsklighetens onda planer uppfylldes Guds avsikter. På vilket sätt kan detta hjälpa oss att förstå att vi fortfarande kan lita på Gud och veta att hans godhet segrar till slut, oavsett vad som händer runt omkring oss?`