---
title:  Korsfästelsen
date:   17/09/2024
---

`Läs Mark. 15:21–38. Vilken fruktansvärd och smärtsam ironi framträder i dessa avsnitt?`

Vid den här tidpunkten i passionshistorien är Jesus ett tyst offer, kontrollerad av människor som är ute efter hans död. Genom hela Markusevangeliet, fram till gripandet, var han den som behärskade händelserna. Nu blir han kontrollerad av andra. Trots att han var en robust kringresande predikant hade den misshandel han utsatts för, bristen på mat och sömn, tärt på honom till den grad att en främling fick bära hans kors.

Vid korset tog man av honom kläderna som blev soldaternas egendom, och de kastade lott om vem som skulle få dem (jfr Ps. 22:18, 19). Korsfästelse var en tämligen blodlös avrättningsmetod. De spikar som användes för att fästa en person vid korset drevs sannolikt in genom handleden under handflatan där inga större blodkärl löper (jfr Joh. 20:24–29). (På både hebreiska och grekiska kan ordet för ”hand” syfta på både handen och underarmen). Själva handflatan har inte den struktur som krävs för att bära kroppsvikten vid korsfästelse. Medianusnerven löper genom mitten av underarmen och kom att krossas av spikarna, vilket orsakade olidlig smärta i armen. Det var svårt att andas. För att kunna andas var de korsfästa tvungna att pressa sig uppåt med sina spikade fötter och böja armarna, vilket återigen orsakade olidlig smärta. Utmattning och syrebrist var en av dödsorsakerna.

Jesus utsattes för enormt hån och förödmjukelse under sin korsfästelse. Markusevangeliet har ett uppenbarelse-/hemlighetsmotiv där Jesus vanligtvis uppmanar till tystnad om vem han är. Följaktligen förekommer de kristologiska titlarna som ”Herre”, ”Guds Son” och ”Kristus” inte ofta i berättelsen.

Detta förändras vid korset. Han kan inte döljas. Det är ironiskt att det är de religiösa ledarna som använder dessa titlar för att håna Jesus. Hur fördömer inte dessa män sig själva!

Ett av deras hånfulla uttalanden sticker ut. Det är i Mark. 15:31 där de säger: ”Andra har han hjälpt, sig själv kan han inte hjälpa.” För att göra en poäng av hans hjälplöshet på korset anger de att han hjälpte andra (det grekiska verbet kan betyda ”frälsa”, ”hela”, ”rädda”). Ironiskt nog erkänner de alltså att han är Frälsaren. Ironin går ännu djupare – anledningen till att han inte kunde, eller ville, rädda sig själv var att han på korset räddade andra.

`Läs Joh. 1:1–3 och fundera sedan på vad detta avsnitt berättar för oss om Jesus, samma Jesus som korsfästs här i Markusevangeliet. Hur kan vi förstå vad Kristus död betyder för oss?`