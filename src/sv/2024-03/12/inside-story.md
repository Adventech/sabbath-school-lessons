---
title:  Missionsnytt Från Hela Världen
date:   20/09/2024
---

### Som ringar på vattnet

Amate Mami bor i byn Dzogbepime i Togo och är 44 år gammal. Hon hade en stor längtan som hon aldrig fått tillgodosedd – hon längtade efter att själv kunna läsa sin bibel.

Hon är medlem i en presbyteriansk kyrka och är ansvarig för kvinnogruppen i kyrkan. Men hon kunde inte läsa eller skriva eftersom hon aldrig fått möjlighet att lära sig det. Hon föddes i en mycket fattig familj som inte tyckte att det var någon mening med att låta en flicka gå i skolan.

”När ADRA kom till byn och berättade att de skulle starta en läs- och skrivkurs var jag den första som anmälde sig”, berättar Amate. ”En helt ny värld öppnade sig för mig. Jag var så lycklig, tänk att jag själv kunde ta reda på vad Jesus har sagt i sitt Ord – inte bara höra det från pastorerna!”

Men det var bara början på Amates utbildningsresa: ”En dag kom ADRA:s programansvarige och berättade att jag hade erbjudits en plats på en utbildning i närmaste stora stad! Där fick jag, tillsammans med många andra kvinnor, lära mig om det förödande med barnäktenskap, våld i hemmen, smittsamma sjukdomar och hur viktig utbildning är, speciellt för flickor.

Jag blev så inspirerad då jag kunde läsa detta själv och inte bara behövde tro på vad någon annan berättade. Jag samlade kvinnorna i min kyrka, och varje tisdag tar vi upp olika viktiga ämnen som kvinnorna brottas med i sin var-dag. Idag är vi 14 kvinnor som samlas varje vecka.”

Amate berättar att ADRA:s arbete har lett till att familjerna har blivit mer harmoniska. ”Våra liv har börjat förändras. Jag ser det på kvinnorna som har kuvats av våld i hemmet. Idag står flera av dem upp för sig själva och sina rättigheter och har fått ökad respekt från sina män.”

”Jag ser färre flickor som blir gravida”, fortsätter hon, ”då vi har börjat utbilda flickorna i skolan och grupper av pojkar och flickor, både i vår egen kyrka men också i andra samfund. Jag ser fler kvinnor som hjälper sina män med försörjningsbördan. Det är mer frid i många hem idag. Och allt startade med att jag fick lära mig läsa, skriva och fick annan viktig utbildning. Det är som ringar på vattnet, från någonting litet kan man förändra mer än man tror!”

Jesus sa att om man gör någonting för någon av dessa minsta, så görs det för honom. Detta gäller också kvinnor i ett fjärran land, som kämpar för att själva kunna läsa Guds Ord och för att sedan hjälpa andra. Det är ringar på vattnet, konsekvenser av tro.

_Av Siri Bjerkan Karlsson, ADRA Sverige_

_Togo_