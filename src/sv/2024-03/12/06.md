---
title:  Lagd till vila
date:   19/09/2024
---

`Läs Mark. 15:42–47. Vilken betydelse har det att Josef från Arimataia ingriper, särskilt med tanke på att inga av Jesus lärjungar syns till någonstans?`

Efter all dramatik är det dags för de mer ”vardagliga” sakerna. Till att börja med måste döda människor alltid begravas. Men flera faktorer i det som händer härnäst har stor andlig betydelse, och andra är oerhört viktiga ur ett historiskt perspektiv.

I detta avsnitt dyker Josef från Arimataia upp för första och sista gången i Markusevangeliet. Han var en respekterad medlem av judarnas råd och tillhörde det som kallas ”stadseliten”. Som en förmögen och respekterad man hade han ett visst anseende hos guvernören, vilket förklarar varför han vågade närma sig Pilatus och be om Jesus kropp. Det är en rörande detalj att en medlem av rådet visade ett så stort intresse för Jesus begravning. Men var fanns Jesus betrodda lärjungar i allt detta?

En historisk detalj av yttersta vikt här är verifieringen av Jesus död. I Mark. 15:43 läser vi om Josefs begäran om att få Jesus kropp. Men Pilatus blev förvånad när han hörde att Jesus redan var död (Mark. 15:44). Han kallade därför till sig den officer som ansvarade för korsfästelsen och frågade om Jesus redan var död. Officeren bekräftade att så var fallet.

Anledningen till att detta är viktigt är att vissa senare har hävdat att Jesus inte dog på korset utan bara svimmade. Officerens vittnesbörd till den romerske guvernören motsäger direkt detta påstående. Romarna visste trots allt hur man avrättar brottslingar.

Josef tog med sig en linneduk att svepa in Jesus i och lade hans kropp i en grav uthuggen ur berget. Graven var tillräckligt stor för att man skulle kunna gå in i den (Mark. 16:5). Tillsammans med Josef nämner evangelisten två kvinnor som såg platsen – Maria från Magdala och Maria, Joses mor. Dessa två, tillsammans med Salome, såg korsfästelsen på avstånd (Mark 15:40). Alla tre kommer att gå till graven på söndag morgon för att, som de tror, slutföra sitt arbete med att balsamera Jesus (Mark. 16:1).

Varför nämns dessa tre kvinnor? De kommer att bli vittnen till den tomma graven i Mark. 16, och är därmed viktiga vittnen till Jesus uppståndelse.

`Vilken ironi att Jesus anhängare är försvunna medan en medlem av judarnas råd, den grupp som fördömde Jesus, blir ”hjälten” här. Hur kan vi vara säkra på att vi inte försvinner när det verkligen gäller?`