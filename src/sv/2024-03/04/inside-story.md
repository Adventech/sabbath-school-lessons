---
title:  Missionsnytt Från Hela Världen
date:   26/07/2024
---

### Tidskapseln Jerry

Det var den första dagen på det nya skolåret. Antonia stod framför sina nya elever i trean. I handen höll hon en stor tårtkartong som var inslagen i vitt, rosa, svart och grått omslagspapper. Barnen tittade nyfiket på medan Antonia delade ut små gula och gröna papperslappar till dem alla.

”Det här är en tidskapsel”, förklarade Antonia och pekade på tårtkartongen.

”Skriv ditt namn på papperslappen du har fått och något som du skulle vilja be om den här terminen.”

Hon sa att alla lapparna skulle läggas i kartongen, och sedan skulle locket tejpas fast. Först på klassfesten i slutet av skolåret skulle barnen få öppna kartongen och se hur Gud hade besvarat deras böner.

Barnen i Ebenezer adventistskola skrev ivrigt ner sina böneämnen på sina papperslappar.

Antonia sa att hon också skulle lägga ett eget böneämne i kartongen.

”Det här är något som jag tar på allvar”, sa hon. ”Jag tror att Gud kan för-ändra mitt liv.”

När alla hade lagt sina böneämnen i kartongen och tidskapseln hade förseglats höjde en pojke handen. ”Får vi ge tidskapseln ett namn?” frågade han.

När Antonia nickade utbrast han: ”Tidskapseln Jerry!”

Alla barnen brast ut i applåder. Sedan bad pojken över tårtkartongen. ”Tack för Jerry”, sa han.

Tidskapseln var en idé som Antonia hade fått av en lärare i en annan adventistskola. Hon fick höra om den bara några dagar innan det nya skolåret började i Dominica. Hon tyckte om tanken att ta med en andlig aktivitet i undervisningen. För övrigt präglades den första skoldagen av många sociala aktiviteter för att hjälpa barnen att lära känna varandra.

Allt eftersom veckorna och månaderna gick turades barnen om att hålla i Jerry och be.

”Hjälp oss att nå våra mål”, bad en.

”Låt våra önskningar gå i uppfyllelse”, bad en annan.

När gäster som rektorn, pastorer och församlingsledare besökte klassrummet bad barnen dem att hålla i tårtkartongen och be för deras önskemål.

Halvvägs genom skolåret viftade en liten flicka med handen i luften.

”Fröken! Fröken! Jag har något att säga”, sa hon. Hon berättade att Gud redan hade svarat på hennes bön. Hon hade skrivit att hon ville kunna läsa bättre, och nu kunde hon det.

Då såg Antonia en sjö av små händer. Barnen talade om att be för höga betyg och att uppnå dem. Två barn berättade att de hade fått tillbringa mer tid med sina pappor, som bodde på andra öar.

När barnen hade berättat klart, böjde Antonia sitt huvud och tackade Gud. Hon citerade från Mark. 9:23:

”Jesus sa: ’Allt är möjligt för den som tror’ ”, sa hon.

Ett av det här kvartalets speciella missionsprojekt är att hjälpa Ebenezer adventistskola att få en ny och större byggnad. Skolan tillhör topp tio-listan över de 62 grundskolorna i Dominica. Fler föräldrar vill skicka sina barn till skolan, men det finns helt enkelt inte plats. Tack för de gåvor som du ger den 28 september till detta och de övriga fem projekten.

_Av Andrew McChesney_

_Dominica, Mellanamerikanska divisionen_