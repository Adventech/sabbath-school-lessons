---
title:  Liknelsernas syfte
date:   23/07/2024
---

`Läs Mark. 4:10–12. Varför undervisade Jesus i liknelser?`

En ytlig läsning av dessa verser ger intrycket av att Jesus undervisade i liknelser för att hålla utomstående i okunnighet. Men ett sådant perspektiv stämmer inte överens med Jesus agerande på andra ställen i Markus. I Mark. 3:5, 6 är Jesus bedrövad över de religiösa ledarnas hårda hjärtan. I Mark. 3:22–30 tar Jesus de skriftlärdas argument på allvar och förklarar i detalj varför de har fel. I Mark. 12:1–12 förstår de religiösa ledarna att Jesus liknelse om arrendatorerna handlar om dem. Den är faktiskt en varning om vart deras komplott mot honom är på väg och de fruktansvärda konsekvenser som väntar. Om han inte brydde sig om dem skulle han inte varna dem. Följaktligen behöver vi granska Jesus ord här i Mark. 4 närmare för att vi ska förstå vad han menar. Jesus omformulerar Jes. 6:9, 10 med sina egna ord.

`Läs Jes. 6:1–13. Vad händer med Jesaja här, och vad är det för budskap han får i uppdrag att föra vidare till Israel?`

Jesaja ser en syn av Gud i templet och blir överväldigad av Guds härlighet och sin egen orenhet. Gud renar honom och ger honom i uppdrag att komma med ett chockerande budskap. Precis som i Markusevangeliet låter budskapet inte som resten av Jesaja, där det finns mycket tröst för Guds folk.

I Jesaja 6 är budskapet tänkt att väcka folket så att de vänder om från sina onda vägar. I Markusevangeliet hittar vi nyckeln till att förstå Jesus ord i Mark. 3:35. För att förstå Jesus ord och lära måste man göra Guds vilja (Mark. 3:35). Detta medför att personen blir en del av Jesus familj. De som redan har bestämt sig för att Jesus är besatt av djävulen kommer inte att lyssna.

Poängen med Jesus citat från Jesaja 6 är inte att Gud stänger ute människor, utan att deras egna förutfattade meningar och hårda hjärta hindrar dem från att ta emot den frälsande sanningen.

Denna sanning är det övergripande konceptet i liknelsen om såningsmannen. Var och en väljer vilken typ av jord de vill vara. Alla bestämmer själva om de vill överlämna sig till Jesus eller inte. I slutändan väljer vi alla.