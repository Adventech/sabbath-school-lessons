---
title:  Jesus förklaring
date:   22/07/2024
---

Jesus var klar med liknelsen utan att omedelbart ge någon förklaring. Enligt texten (Mark. 4:1) berättade Jesus liknelsen för ”massor av folk”. Först senare, inför en mindre grupp (Mark. 4:10), förklarade han vad liknelsen betydde.

`Läs Mark. 4:13–20. Hur förklarade Jesus liknelsen om såningsmannen?`

Jesus förklarar liknelsen genom att beskriva att ett antal av detaljerna i berättelsen symboliserar några saker som ligger utanför berättelsen. Förklaringen antyder att berättelsen är en fri allegori med hänvisningar till den verkliga världen, men inte nödvändigtvis med en koppling för varje enskild detalj.

Jesus identifierar sådden som ”ordet”. Detta syftar på Guds ord, i synnerhet som det predikades av Jesus. I Jak. 1:21 står det: ”Lägg därför bort allt det orena och det myckna onda hos er, och ta ödmjukt vara på ordet som är nerlagt i er och som förmår rädda ert liv.”

De olika jordmånerna är olika kategorier av lyssnare. I Jesus förklaring hör alla ordet. Det vill säga, alla typer av jord har frö sått på dem. Men mottagandet varierar. Vägjorden är hård, och fåglarna snappar åt sig utsädet. Jesus kopplar detta till att Satan tar bort sanningen. Stenig jord är grund. Jesus kopplar detta till människor med ytliga åtaganden; de har inte beräknat lärjungaskapets kostnad. Jordmånen med tistlar kväver sådden. Jesus förklarar att detta betyder att livets bekymmer och rikedomar kväver ordet. Men den goda jorden representerar de som hör ordet och tar emot det, så att det växer och ger en riklig skörd.

De längsta förklaringarna gäller den steniga marken och marken med tistlar. När Jesus beskriver den steniga markens åhörare lyfter han fram en kontrast – de tar emot ordet med glädje men är flyktiga lärjungar. När förföljelsen kommer faller de bort. Tistelmarkens åhörare ställs i kontrast till dessa. De avfaller inte på grund av svåra tider utan på grund av goda tider – deras fokus ligger på världen i stället för Guds rike. Deras tankar och intressen kretsar kring vad världen har att erbjuda.

`Tänk på ditt eget liv. Är det några av vägkantens, den steniga markens eller tisteljordens egenskaper som smyger sig in i ditt liv? Detta kan ske mer subtilt än vi anar. Vilket val kan du göra för att förändras, om det behövs?`