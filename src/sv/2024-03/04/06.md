---
title:  Liknelsen om den växande sådden
date:   25/07/2024
---

`Läs Mark. 4:26–29. Vad är liknelsens huvudsakliga fokus?`

Det mesta i Markusevangeliet har sin motsvarighet i antingen Matteus eller Lukas evangelium, eller i båda. Men det gäller inte den här liknelsen. Den är unik för Markusevangeliet. Fokus i denna korta liknelse är växtprocessen. Jesus visar att det är så Guds rike fungerar. Människor har en roll att fylla, men den verkliga tillväxten är Guds verk. Det är inte en oändlig process. Berättelsen får ett abrupt slut när säden har mognat. På samma sätt kommer Jesus att återvända och plötsligt sätta punkt för vår världs historia.

`Läs Mark. 4:30–32. Vad är det viktiga i liknelsen om senapskornet?`

Denna liknelse betonar hur något mycket litet växer och blir till något anmärkningsvärt stort. Senapsfrön är vanligtvis en till två millimeter i diameter. Den växt som avses här är troligen svart senap (Brassica nigra) med mycket små frön (över 700 frön per gram). Även om de inte är de minsta fröna i världen är de ganska små, särskilt i jämförelse med växten de ger upphov till, som kan bli upp till tre meter hög. Jesus konstaterar att fåglar till och med häckar i senapsplantans grenar. Denna sista hänvisning är en anspelning på Ps. 104:12, och även på Dan. 4:10–12. Psalm 104 talar om Guds makt att skapa världen, och Daniel 4 framställer Nebukadnessar som ett stort träd under vilket hela världen finner skugga och mat.

Det Jesus säger är att Guds rike, som började mycket litet, kommer att bli stort och imponerande. Människor på Jesus tid kanske såg ner på den dammiga kringresande predikanten från Galiléen och hans lärjungaskara, men tiden har visat att hans nåds rike fortsätter att utbreda sig över hela världen.

`”Och budskapet om riket skall förkunnas i hela världen och bli till ett vittnesbörd för alla folk. Sedan skall slutet komma” (Matt. 24:14). Tänk på hur ”församlingen” såg ut när Jesus gjorde denna förutsägelse. Varför är detta en så anmärkningsvärd, till och med (för oss) trosbekräftande förutsägelse?`