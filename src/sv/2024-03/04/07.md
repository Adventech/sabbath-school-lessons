---
title:  Studiehjälp
date:   26/07/2024
---

Läs kapitlet ”Lantbrukaren och säden” på s. 14–37 i Ellen Whites bok _Guds rike är som…_.

”Sann helgelse är att helt och fullt tjäna Gud. Det är sådant det sanna kristna livet är. Kristus ber om en helhjärtad trofasthet för att vi ska kunna tjäna honom helt och fullt. Han kräver hjärtat, sinnena, själen och styrkan. Man får inte vara mån om det egna jaget. Den som lever för att tillfredsställa sig själv är inte kristen.

Kärleken är det som måste styra det praktiska kristenlivet. Både i himlen och på jorden drivs Guds styressätt av kärlek, och det ska också den kristna karaktären grunda sig på. Det finns inget annat som kan få människan att bli orubblig. Bara kärleken kan få henne att stå emot prövningar och frestelser.

Kärleken kommer att uppenbara sig i offer. Det var offer som hela frälsningsplanen byggde på, och det går inte att mäta ett offer som omfattar så mycket. Kristus gav allt för oss. Den som tar emot Kristus drar sig inte för att offra allt för sin Frälsares skull. Tanken på hans ära och nåd överskuggar allt annat” (Ellen White, _Guds rike är som…_, s. 26, 27).

**Samtalsstart**

`Vilka fördelar eller kanske nackdelar tycker du att det finns med att använda liknelser för att säga något?`

**Förbön**

Be om villighet att lämna allt till Jesus och att med kärlekens kraft vittna om Guds frälsande nåd så att fler tar emot Ordet.

**Samtalsfrågor**

`”Kärleken är det som måste styra det praktiska kristenlivet. Både i himlen och på jorden drivs Guds styressätt av kärlek” (se citat på sidan 47). Hur uppenbarar korset denna fantastiska sanning för oss? Hur kan vi i våra liv återspegla denna kärlek? Varför måste vi göra det?`

`Vad skulle du säga till någon som hävdar att Jesus berättade liknelser för att hålla utomstående i okunskap? Varför skulle Jesus, som dog för varje människa (se 1 Joh. 2:2), medvetet hålla människor i okunskap som han hade dött på korset för att rädda?`

`En lampa ska stå på ett lampställ, inte under ett sädesmått (Mark. 4:21). Tillämpa denna princip på din församlings engagemang i lokalsamhället. Hur kan du lyfta upp ljuset högre?`

`Tänk på liknelsen om den växande sådden (Mark. 4:26–29). Vilken roll har vi människor när det gäller att hjälpa evangeliets frö att växa, och vilken roll har Gud? Även om vi uppenbarligen har en roll, hur kan vi ändå se till att vi är helt beroende av Gud? Kan denna attityd av fullständigt beroende kanske vara en del av vad vi behöver göra för att växa?`