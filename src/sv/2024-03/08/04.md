---
title:  Den bästa investeringen
date:   20/08/2024
---

`Läs Mark. 10:17–31. Vilka viktiga lärdomar om tro och vad det kostar att vara lärjunge – för alla, rika eller fattiga – finner vi här?`

Mannens sätt att bemöta Jesus visar att han är uppriktig och respekterar honom. Han springer fram, knäböjer framför honom och ställer frågan som är avgörande för varje människas öde – vad krävs för att få ärva evigt liv? Jesus svarar genom att hänvisa till den andra stentavlan av de tio budorden. Återigen visar mannen sin uppriktighet genom att säga att han har hållit alla dessa, ända sedan sin ungdom.

Av de fyra evangelierna är det bara Markus som noterar att Jesus älskade mannen. Det finns något tilltalande med mannens idealism. Men Jesus testar hans uppriktighet genom att be honom sälja allt och följa honom. Mannen går därifrån nedslagen eftersom han hade stora ägodelar. I själva verket höll han inte budorden. Han bröt mot det första genom att sätta något över Gud i sitt liv. Hans rikedomar var hans avgud.

Jesus förklarar sedan hur förförisk rikedom är och att det är lättare för ett stort djur som en kamel att passera genom ett litet nålsöga än det är för en rik man att komma till himlen.

Lärjungarna häpnar över Jesus ord och undrar vem som kan bli frälst. Jesus levererar slutklämmen i Mark. 10:27: ”För människor är det omöjligt, men inte för Gud. Ty för Gud är allting möjligt.”

Mark. 10:27 verkar vara en vacker plats att avsluta berättelsen på: du kan inte ta dig till himlen på egen hand, du behöver Guds nåd för att bli räddad.

Men sedan säger Petrus rakt ut att han och hans vänner har lämnat allt för att följa Jesus. Jesus svarar med att säga att vad man än har lämnat för att följa honom så är det ingenting mot vad man kommer att få, nu och i ”den kommande världen”.

Poängen är att det är Kristus död som avlägsnar människans skuld, och sedan är det Kristus nåd, och hans uppståndelse, som gör det möjligt att lyda hans befallningar.

`Läs Rom. 6:1–11. Hur avslöjar dessa verser Guds nåd i våra liv, både genom att rättfärdiggöra oss och genom att göra oss till nya människor i honom?`