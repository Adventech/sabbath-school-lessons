---
title:  Jesus och barnen
date:   19/08/2024
---

`Läs Mark. 10:13–16. Vad gjorde Jesus för dem som kom med barn till honom?`

Även om barn var mycket efterlängtade i den antika världen (särskilt pojkar i den mansdominerade kulturen), var det inte lätt att föda och att vara barn. Utan modern medicinsk vård var riskerna stora för mödrar vid förlossning och för nyfödda, spädbarn och barn. Många kulturer hade traditionella mediciner och amuletter som användes för att skydda dessa sårbara individer mot onda krafter.

Barn var visserligen önskvärda, men de hade låg social status, faktiskt ungefär som slavar (Gal. 4:1, 2). I den grekisk-romerska världen kunde de som var missbildade eller oönskade utsättas för fara, eller till och med kastas i en flod. Pojkar värderades högre än flickor. Ibland lämnades flickbebisar utomhus för att dö. Ibland ”räddades” dessa övergivna spädbarn, bara för att uppfostras och säljas som slavar.

Lärjungarna verkar inte ha förstått Jesus undervisning i Mark. 9 om att ta emot Guds rike som ett barn (Mark. 9:33–37). Nu tillrättavisar de dem som tog med barn till Jesus för att få hans välsignelse. Kanske trodde de att han inte skulle ha tid med en så simpel uppgift.

De hade fel. Jesus är upprörd. I Markusevangeliet reagerar Jesus ibland kraftfullt mot människor, och det är lärorikt att en av hans starka reaktioner var mot människor som höll barn borta från honom.

Han insisterar bestämt på att lärjungarna inte får stå i vägen för barnen. Varför inte? Därför att Guds rike tillhör dem, och man måste ta emot det med ett barns attityd och inställning. Förmodligen syftar Jesus på en enkel, förutsättningslös tillit till Gud.

”Vi får inte ge en felaktig bild av Jesus genom vårt okristliga sätt. Håll inte barnen borta från honom genom din kyla och stränghet. Låt dem aldrig få orsak att tycka att himlen skulle vara en otrevlig plats om du skulle vara där. Tala inte om religion som om det var något som barn inte kan förstå, och handla inte som om det inte förväntades av dem att de skulle ta emot Kristus när de är små. Ge dem inte den felaktiga uppfattningen att kristendomen är något dystert, och att de måste ge upp allt som ger glädje åt livet när de kommer till Frälsaren” (Ellen White, _Hälsa för hela människan_, s. 28, upplaga 2022).

`Hur kan du bli bättre på att uppenbara Jesus för de barn som finns runt omkring dig?`