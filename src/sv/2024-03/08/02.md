---
title:  Guds plan för äktenskapet
date:   18/08/2024
---

`Läs Mark. 10:1–12, samt 1 Mos. 1:27 och 2:24. Vilken fälla dolde sig bakom fariséernas fråga om skilsmässa, och vad lärde Jesus ut i sitt svar?`

I detta avsnitt frågar fariséerna Jesus om det är tillåtet för en man att skilja sig från sin hustru. Bland fariséerna ansågs skilsmässa vara tillåtet. Frågan var på vilka grunder? Rabbi Shammais tolkningstradition var utan tvekan mer restriktiv; endast vid barnlöshet, materiell försummelse, känslomässig försummelse eller otrohet inom äktenskapet. Rabbi Hillels<sup>1</sup> tolkningstradition var mycket mer tillåtande och tillät skilsmässa av nästan vilken anledning som helst, även om processen för att bevilja skilsmässa var mer komplicerad och bidrog till att göra saker och ting långsammare.

Det kan därför tyckas lite märkligt att de ställer den svepande frågan till Jesus om skilsmässa över huvud taget är tillåtet. Bakom denna fråga dolde sig en komplott för att få Jesus att hamna i onåd hos Herodes Antipas. Det var han som styrde området öster om Jordanfloden där Jesus nu befann sig. Antipas hade skilt sig från sin hustru och gift sig med Herodias, sin brors hustru. Herodes hade halshuggit Johannes döparen på grund av hans tillrättavisning av detta otillåtna förhållande (se Matt. 14:1–12).

Jesus parerar deras fråga med en egen och frågar fariséerna vad Mose har föreskrivit. Det avsnitt som fariséerna hänvisar till i sitt svar är 5 Mos. 24:1–4, som beskriver ett särskilt fall av omgifte efter skilsmässa. Israeliterna på Moses tid praktiserade redan skilsmässa. Den rättspraxis som beskrivs i 5 Mos. 24 var avsedd att skydda kvinnan. Men på Jesus tid förvrängdes detta av Hilleltraditionen för att göra det lättare att få skilsmässa av nästan vilken anledning som helst. Den lag som var avsedd att skydda kvinnan användes alltså för att göra det lättare att förskjuta henne.

I stället för att debattera rättspraxis i 5 Mos. 24 hänvisar Jesus tillbaka till Guds ursprungliga ideal för äktenskapet i 1 Mos. 1 och 2. Han konstaterar att Gud i begynnelsen skapade en man och en kvinna (1 Mos. 1:27), två individer. Han kombinerar sedan denna sanning med 1 Mos 2:24, att en man lämnar sina föräldrar och förenar sig med sin hustru, och de två blir ett kött. Detta begrepp om enhet blir grunden för Jesus bekräftelse av det äktenskapliga bandet. Det som Gud har förenat ska människor inte skilja åt.

`Vad kan din församling göra för att stärka äktenskapen bland er? Hur hjälper du dem vars äktenskap redan har fallit isär?`

<sup>1</sup> Hillel kom att bli den mest tongivande uttolkaren av Torah inom judendomen och farfar till Gamaliel, aposteln Paulus lärare.