---
title:  Missionsnytt Från Hela Världen
date:   23/08/2024
---

### I Paulus fotspår

Wilinton bor i Bogotá i Colombia. Hans liv blev helt förändrat efter att han hade slutat dricka sprit. Han skaffade jobb och började betala av sina skulder. Och sedan bestämde sig Wilinton, hans fru och deras tolvårige son för att ge sina hjärtan till Jesus och bli döpta.

Dagen före Wilintons dop sa en vän till honom att Gud hade stora planer för honom. ”Du kommer att bli nästa apostel Paulus”, sa vännen Jaime. ”Du kommer att hjälpa många människor.”

Det tog inte lång tid för Wilinton att inse att Gud kallade honom till att hjälpa alkoholister. På vägen till kyrkan en sabbatsmorgon en månad efter sitt dop hörde han en röst säga: ”Stanna här.”

Wilinton stannade. När han såg sig omkring såg han en gata kantad av barer där han brukade dricka. Rösten sa: ”Du kommer att hjälpa alla dessa människor. Du drack, och nu ska du hjälpa andra som dricker. Jag ska ge dig möjligheter, och jag ska hjälpa dig att inte återfalla.”

I kyrkan sökte Wilinton upp Jaime. ”Jag tror att Gud säger åt mig att vara ett ljus i de barer där det bara finns mörker”, sa Wilinton.

”Det är samma idé som jag fick”, svarade Jaime. Det verkade vara mer än ett sammanträffande. De två männen var överens om att Gud hade kallat Wilinton till att hjälpa alkoholister.

Under den följande veckan inbjöd Wilinton människor i olika barer att komma hem till honom för att studera Bibeln. Elva personer kom till det första bibelstudiet på sabbatseftermiddagen.

Allt eftersom veckorna gick blev gruppen för stor för att träffas i Wilintons hem. Han hyrde en lokal. Människor blev döpta, och gruppen fortsatte att växa.

Till slut förstod Wilinton att gruppen behövde äga en egen lokal. Men fastig-heter i staden var dyra. När Wilinton bad kände han sig trots det manad att besöka en bar som han hade besökt sedan han var 16 år. Kanske den kunde byggas om till en mötesplats.

Wilinton besökte ägaren och fick veta att byggnaden var till salu. Ägaren kände genast igen Wilinton och blev chockad över att se honom nykter. ”Är det verk-ligen du?” frågade han.

Han nämnde sitt pris. Wilinton hade inte tillräckligt med pengar. Det hade inte heller de andra i gruppen. Wilinton och de andra medlemmarna började be och samla in pengar. Ett år senare köpte de baren och byggde om den till en adventistkyrka med ett evangeliskt center.

Idag brukar i genomsnitt 50 män-niskor komma till sabbatsmötena. Under veckan erbjuder centret kurser i livskunskap och hjälper människor att övervinna sitt alkoholmissbruk.

Wilinton säger att genom hans lilla grupp har femton alkoholister slutat dricka och gett sina hjärtan till Jesus och blivit döpta. Och ytterligare 85 personer som har haft kontakt med den nya församlingen och dess ”center of influence” har blivit döpta.

”Jag har bestämt mig för att vara som Paulus – alltid vara beredd för att berätta om evangeliet om Jesus. Och jag ber Gud om kraft att leda människor till honom”, säger Wilinton.

En del av de missionsgåvor som vi ger den 28 september kommer att användas till att öppna två centra för att hjälpa barn som är i riskzonen för alkohol- och drogmissbruk i Colombia. Tack för era gåvor!

_Av Andrew McChesney_

_Colombia, Mellanamerikanska divisionen_