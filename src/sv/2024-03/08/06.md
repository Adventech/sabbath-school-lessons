---
title:  ”Vad vill du att jag skall göra för dig?”
date:   22/08/2024
---

`Läs Mark. 10:46–52. Hur reagerade Bartimaios på att Jesus kom förbi?`

Hittills i Markusevangeliet har Jesus, med några få undantag, sagt åt människor att hålla tyst om hans underverk och om vem han är. När Jesus lämnar Jeriko i den här berättelsen börjar en blind man som tigger vid sidan av vägen att ropa: ”Jesus, Davids son, förbarma dig över mig!” (Mark. 10:47) när han hör att det är Jesus från Nasaret. I linje med bokens motiv om uppenbarelse/hemlighet tar folkmassan på sig rollen som de som manar till tystnad när de utan framgång försöker tysta den högljudde tiggaren.

Men Bartimaios låter sig inte avskräckas utan ropar ännu högre: ”Davids son, förbarma dig över mig!” (Mark. 10:48). Hans ord är både en trosbekännelse av Jesus som _Messias_ och en övertygelse om att han kan bota honom. På Jesus tid var titeln ”Davids son” förknippad med två koncept – återupprättandet av en kung på Israels tron (jfr Jes. 11; Jer. 23:5, 6; 33:15; Hes. 34:23, 24; 37:24; Mik. 5:2–4; Sak. 3:8; 6:12), och att denna person skulle vara en helare och andeutdrivare.

Jesus stannar och säger åt dem att kalla på den blinde mannen. Det är anmärkningsvärt att den blinde mannen kastar av sig sin mantel när han kommer till Jesus. På Jesus tid tillhörde blinda människor samhällets bottenskikt, tillsammans med änkor och föräldralösa barn. Det här var individer som levde under existensminimum och befann sig i verklig nöd. Manteln utgjorde mannens trygghet. Att lämna den bakom sig innebar att han litade på att Jesus skulle hela honom.

Jesus gör honom inte besviken. Faktum är att i evangelierna får alla som ber honom om hjälp alltid hjälp. Jesus ställer samma fråga som han ställde till Jakob och Johannes i Mark. 10:36: ”Vad vill du att jag skall göra för dig?” (Mark. 10:51). Utan att tveka ber den blinde mannen om att få tillbaka sin syn. Jesus återställer den omedelbart. Den blinde mannen följer honom på vägen.

Den här berättelsen avslutar avsnittet om lärjungaskap i Markus-evangeliet och fungerar som ett bokstöd tillsammans med den andra berättelsen om hur en blind man botas i Mark. 8:22–26. De två berättelserna illustrerar hur lärjungaskap handlar om att se världen med nya ögon, ibland inte helt klart till en början, men att alltid följa Jesus på den väg han leder.

`På vilka sätt har du ibland ropat: ”Jesus, Davids son, förbarma dig över mig!”? Vad hände och vad lärde du dig av den erfarenheten?`