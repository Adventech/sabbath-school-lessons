---
title:  Kan ni dricka den bägare som jag dricker?
date:   21/08/2024
---

`Läs Mark. 10:32–45. Vad visar dessa verser om hur okunniga lärjungarna fortfarande var, inte bara om Jesus uppdrag utan också om vad det innebär att följa honom?`

Jesus närmar sig Jerusalem alltmer under sina resor, och medan han går berättar han för sina lärjungar vad som kommer att hända där. Det är inte något som de tror på eller vill höra. Jesus specifika beskrivning av sin död och uppståndelse är slående. Men det är alltför lätt att avfärda det du inte vill höra.

Det är uppenbarligen vad Jakob och Johannes gör när de kommer till Jesus med en privat förfrågan. Jesus frågar med rätta efter mer specifika detaljer, och de svarar att de vill sitta till höger och vänster om honom i hans härlighet. Det är lätt att kritisera deras begäran som ren egoism. Men dessa två män har vigt sina liv åt att tjäna Jesus, och deras önskan var förmodligen inte helt självisk till sin natur.

Jesus försöker fördjupa deras förståelse av vad det är de ber om. Han frågar om de kan dricka hans bägare eller bli döpta med hans dop. Hans bägare är lidandets bägare i Getsemane och på korset (jfr Mark. 14:36), och hans dop är hans död och begravning (Mark. 15:33–47). Händelserna där är en parallell till hans dop som beskrivs i Mark. 1.

Men Jakob och Johannes förstår inte detta. De svarar lättvindigt att de kan. Jesus profeterar då att de verkligen kommer att få dricka hans bägare och bli döpta med hans dop. Jakob var den förste av apostlarna som dog martyrdöden (Apg. 12:2). Johannes var den av apostlarna som levde längst och förvisades till Patmos (Upp. 1:9). Men Jesus visar att det är Gud som bestämmer vilken plats man ska ha i härligheten.

Hur reagerade de andra lärjungarna på Jesus svar? Inte så bra. I Mark. 10:41 används samma grekiska ord, aganakteō ”att bli arg, upprörd”, som i Mark. 10:14, om Jesus ilska över att barnen inte fick komma till honom.

Jesus kallar sedan samman gruppen för att ge dem en av sina mest djupgående lärdomar. Han påpekar att hedniska härskare använder makt för personliga fördelar. Men i Guds rike måste makt alltid användas för att upplyfta och välsigna andra. Jesus visar vägen som kung i Guds rike. På vilket sätt? Genom att ge sitt eget liv som lösen – inte riktigt vad hans anhängare förväntade sig att höra.

`Vad innebär det för en kristen att ”tjäna” andra? Det vill säga, hur visar du denna princip i din dagliga samvaro med människor?`