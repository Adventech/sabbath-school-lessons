---
title:  Kan du höra en viskning bland skrik?
date:   29/07/2024
---

`Läs Mark. 5:1–20. Vad kan vi lära oss om den stora striden från denna fantastiska berättelse och, återigen, om Jesus makt?`

Om natten på sjön var oförglömlig så var ankomsten till Gerasa nästa morgon lika imponerande. Den demonbesatta mannens historia beskrivs i hjärtskärande detaljer. Han bröt sig loss från all kontroll, bodde i gravarna och skar sig själv med stenar. ”Ingen kunde få bukt med honom” (Mark. 5:4) – och så mötte han Jesus.

Mannen rusade mot Jesus – inget ord om lärjungarna (de sprang förmodligen sin väg). När mannen kom nära Jesus föll han ner inför honom. Orden ”föll ner” är en översättning av det grekiska verbet proskyneō, som brukar översättas med ”att tillbe”. Det verkar som om mannen insåg att Jesus kunde hjälpa honom. Men när han öppnade munnen skrek demonerna i honom åt Jesus. Men Jesus kunde höra mannens viskande vädjan om hjälp bland demonernas skrik. När de bad om att bli sända in i en svinhjord tillät Jesus dem att fara in i svinen. Hela hjorden, cirka 2 000 djur, rusade nerför slänten och drunknade i vattnet. Det blev en ekonomisk katastrof för ägarna.

Det fantastiska är att demonerna visste exakt vem Jesus var, och de visste också att de var maktlösa inför honom. Det var därför de ”bad honom” flertalet gånger (Mark. 5:10, 12) att tillmötesgå deras önskemål. Uppenbarligen visste de att han hade makt över dem.

Denna berättelse har två utmärkande drag. För det första är den fylld av föremål som är orena eller ceremoniellt orena enligt Gamla testamentets lag. Gravar och döda var orena (4 Mos. 19:11, 16). Blödning gjorde en person oren (3 Mos. 15). Grisar var orena (3 Mos. 11:7).

Men för det andra ser vi den ständiga kampen mellan goda och onda krafter som överskuggar denna förteckning över orenhet. Jesus driver ut demonerna (två poäng till Jesus), demonerna dödar svinen (två poäng till Satan). Stadsborna ber Jesus att ge sig av (två poäng till Satan), men Jesus skickar tillbaka den helade mannen som sitt vittne (tre poäng till Jesus). På sätt och vis var den här mannen den mest osannolika missionären, men han hade definitivt en fantastisk historia att berätta.

`Vilket hopp kan du hämta från den här berättelsen om Jesus kraft att hjälpa dig i vad du än kämpar med?`