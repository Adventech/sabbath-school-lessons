---
title:  Att stilla en storm
date:   28/07/2024
---

`Läs Mark. 4:35–41. Vad händer i den här berättelsen, och vilka slutsatser kan vi dra av den om vem Jesus är?`

I början av Mark. 4 kliver Jesus ombord på en båt för att undervisa folkmassan på stranden. I Mark. 4:10–12 verkar det som om han kan ha klivit av båten och talar med lärjungarna privat. Efter en lång dag av undervisning tar lärjungarna med sig Jesus i båten ”som han var” (Matt. 4:36, FB), med andra ord mycket trött. Han somnar omedelbart på båtens kudde, som ligger i aktern av båten. En kraftig storm bryter ut på sjön, och båten riskerar att sjunka när lärjungarna väcker honom. På ett dramatiskt sätt beordrar Jesus vinden och vågorna att tystna. Ett stort lugn sänker sig över sjön. Det är förståeligt att lärjungarna blir djupt skärrade av denna gudomliga maktdemonstration.

`Läs Ps. 104:1–9. Hur kan bilden av Herren här jämföras med Kristus som lugnar stormen?`

Berättelsen i Mark. 4:35–41 passar in i ett vanligt bibliskt mönster, nämligen en ”teofani” – Guds eller någon av hans änglars framträdande. Fem saker kännetecknar dessa händelser: 1) Demonstration av gudomlig makt; 2) mänsklig fruktan; 3) befallningen ”Var inte rädd”; 4) uppenbarelsens budskap som Gud eller ängeln kom med; 5) människans reaktion på uppenbarelsen. Fyra av de fem faktorerna finns med i den här berättelsen – lugnandet av stormen är en uppvisning av gudomlig makt, lärjungarnas rädsla är den mänskliga rädslan. Frågan ”Varför är ni rädda?” motsvarar elementet ”Var inte rädd”. Lärjungarnas fråga ”Vem är han?” är den mänskliga reaktionen. Det som saknas är uppenbarelsens budskap. Denna uteblivna detalj är en del av det uppenbarelse-/hemlighetsmotiv som löper genom hela boken, där sanningen om Jesus kommer att avslöjas.

Lärjungarnas fråga ”Vem är han? Till och med vinden och sjön lyder honom”, tvingar läsaren att själv fylla i svaret på det saknade uppenbarade budskapet – han är Guds Son, Herren själv.

`Tänk på Guds kraft. Hur kan du lära dig att luta dig mot denna kraft och att lita på den i alla lägen i ditt liv?`