---
title:  Missionsnytt Från Hela Världen
date:   02/08/2024
---

### Bilkapningen

Klockan var halv tolv på kvällen när Beverly kom hem. Hon klev ur bilen, men genast tvingade någon henne in i passagerarsätet, och satte sig själv vid ratten. Någon annan satt i baksätet, och han tryckte en pistol mot Beverlys hals.

”Nu ska vi ta en åktur”, sa mannen som körde. Han backade ut på gatan, och de tre åkte i väg.

”Tänker ni döda mig?” frågade Beverly. ”Bara om du ser våra ansikten”, svarade mannen som körde. Beverly hade märkt att han hade en tröja med luva på sig. Hon tittade inte på honom igen.

Det hade gått två och en halv timmar sedan Beverly hade lämnat University of the Southern Caribbean, där hon arbetade och studerade.

Föraren frågade Beverly om hon hade hört talas om en serie mord som nyligen hade begåtts på ön. Han sa att en vän hade blivit dödad, och att han planerade att använda Beverlys bil för att hämnas.

”Kan du inte släppa ut mig ur bilen?” frågade Beverly.

”Nej, du följer med oss”, sa han. Men ett ögonblick senare tycktes han ändra sig. ”Har du någon vi kan ringa?” sa han.

”Min man.”

”Ring honom och se om han kan hämta dig.”

Mannen i baksätet hade fått tag i Beverlys handväska. Han tog fram hennes mobil och räckte den till henne. Beverly ringde sin man, men ingen svarade.

”Jag känner mig rädd”, sa Beverly. ”Får jag spela en CD?”

Men när hon tryckte på play fanns det ingen CD-skiva i spelaren. Den morgonen hade hon lyssnat på kristen musik medan hon körde till universitetet. Kunde skivan ha fallit ner på golvet? Beverly kände efter med handen och hittade en skiva. ”Den ligger här på golvet”, sa hon. ”Låt mig sätta i den.”

En sång började spelas. Det var inte skivan som Beverly ville ha. Hon visste inte var skivan kom ifrån. Någon sjöng: ”Jehova, jag litar på dig.”

Mannen i baksätet stönade.

Föraren ville släppa Beverly. Men Beverly ville inte lämnas i mörkret utan pengar. ”Jag har inga pengar”, sa hon. ”Hur ska jag ta mig hem?”

Föraren bad sin partner att ge Beverly lite pengar. ”Hur mycket? Tjugo dollar?” frågade partnern.

”Jag har tusen dollar i min hand-väska”, sa Beverly.

”Ge henne hundra dollar”, sa föraren.

Beverly tog emot pengarna, bilen stannade och hon beordrades ut. Sedan gick hon över vägen och vinkade till sig en taxi som körde hem henne.

Än i dag vet Beverly inte varför Gud tillät den här fruktansvärda prövningen. Men när hon ser tillbaka på vad som hände, verkar det som om Gud använde den för att få hennes uppmärksamhet och säga: ”Lita på mig i allt.”

Tidigare den dagen hade Beverly sjungit ”Jesus, take the wheel” (”Jesus, ta ratten”). Men sedan hade hon tillbringat hela dagen precis så som hon hade tillbringat många andra dagar med att försöka lösa alla detaljer i sitt liv utan Guds hjälp.

Polisen hittade aldrig Beverlys bil. Men hon klagar inte. Bilkapningen blev en viktig vändpunkt i hennes liv. ”Många människor som får sina bilar kapade blir dödade”, säger hon. ”Jag vet inte varför jag lever. Som kristna måste vi lita på Gud i varje situation.”

_Av Andrew McChesney_

_Trinidad och Tobago, Mellanamerikanska divisionen_