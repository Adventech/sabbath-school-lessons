---
title:  På berg- och dalbanan med Jesus
date:   30/07/2024
---

`Läs Mark. 5:21–24. Vad är särskilt utmärkande hos Jairos?`

Religiösa ledare som Jairos var vanligtvis inte vänner med Jesus (se Mark. 1:22; 3:2, 6; Luk. 13:14). Så det är sannolikt att han är desperat. Denna desperation illustreras av att Jairos faller på knä inför Jesus. Hans vädjan är förståelig för alla föräldrar – hans dotter ligger för döden. Men han tror att Jesus kan hjälpa. Utan ett ord ger sig Jesus av med fadern för att gå till hans hem.

`Läs Mark. 5:25–34. Vad stör färden mot Jairos hus?`

Plötsligt bryts scenen, och berättelsen övergår till en annan scen som väcker medlidande – en kvinna som har genomgått tolv fruktansvärda år av sjukdom. Berättelsen om Jairos och kvinnan är den andra sandwichberättelsen i Markusevangeliet (se Mark. 3:20–35 i studium 3). I denna berättelse kommer de olika personerna, Jairos och kvinnan, till Jesus för att be om hjälp.

Kvinnan kommer upp bakom Jesus och rör vid hans kläder. Omedelbart blir hon frisk. Men Jesus stannar upp och frågar: ”Vem rörde vid mina kläder?”

Kvinnan, som hade varit så sjuk, blev plötsligt frisk. Ändå fruktade hon att Jesus var arg på henne för det som hade hänt. Det var en känslomässigt omtumlande upplevelse för henne. Men Jesus ville inte bara hela hennes kropp utan också hennes själ.

Sedan vänder berättelsen tillbaka till Jairos (se Mark. 5:35–43). Det var en känslomässigt omtumlande upplevelse även för synagogföreståndaren. Jesus tillät ingen annan än Petrus, Jakob och Johannes att följa med honom och föräldrarna. Jesus säger att flickan inte är död utan sover. Han kastar ut alla de sörjande och går in i rummet där den döda flickan ligger. Han tar hennes hand och säger: ”Talita koum”. Markus översätter dessa ord med: ”Lilla flicka ... stig upp!” (Mark. 5:41). Ordet talita betyder faktiskt ”lamm” och skulle således vara en ömhetsbetygelse för ett barn i hemmet. Befallningen att hålla saker hemliga är en del av det uppenbarelse-/hemlighetsmotiv som löper genom Markusevangeliet och som antyder vem Jesus är och att han i slutändan inte kan förbli hemlig.