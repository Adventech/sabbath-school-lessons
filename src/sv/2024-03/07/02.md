---
title:  Att se klart
date:   11/08/2024
---

`Läs Mark. 8:22–30. Varför behövde Jesus beröra mannen två gånger för att hela den blinde mannen, och vilka lärdomar kan man dra av denna berättelse?`

Evangelierna nämner ett antal blinda människor som Jesus helade. Förutom det som berättas här i kapitel 8, helas den blinde Bartimaios enligt Mark. 10:46–52. Matteus hänvisar till två blinda män (Matt. 20:29–34), och i Joh. 9 berättas det om hur Jesus botade en blindfödd man som fick tvätta sig i Siloadammen.

Men berättelsen i Mark. 8 är unik. Den finns bara i Markusevangeliet, och det är det enda av Jesus underverk som kräver två insatser för att personen skulle bli helt frisk. Som en del av berättelsen är det en rörande detalj att Jesus tar mannen i handen och leder honom ut ur byn. Man kan känna hans sympati för mannens handikapp.

Men varför två beröringar? Eftersom detta är det enda underverket där två insatser är inblandade, så beror det sannolikt inte på någon brist på kraft från Jesus sida. Snarare är det sannolikt en fråga om en agerad liknelse, som illustrerar hur andlig insikt ibland tar tid att utveckla. Den tolkningen bekräftas av det litterära mönstret i detta avsnitt av Markusevangeliet, där lärjungarnas utbildning om Jesus kommande död och uppståndelse har helandet av en blind man som sin början och sitt slut. Att återfå synen blir en metafor för ett insiktsfullt lärjungaskap.

Lärare älskar frågor. De är ofta nyckeln till att öppna upp en elevs förståelse. I detta avsnitt i Mark. 8 har bokens vändpunkt kommit. Tre kännetecken bekräftar detta påstående. För det första frågar Jesus lärjungarna om sin identitet, något han inte har gjort tidigare. För det andra är Petrus den första som inte är demonbesatt som erkänner att Jesus är _Messias_. För det tredje, omedelbart efter detta avslöjande om vem Jesus är, börjar han förklara vart han är på väg; till korset.

Varför säger Jesus till sina lärjungar att inte berätta för någon att han är _Messias_? Det verkar kontraintuitivt till att etablera Guds rike. Men på Jesus tid hade ”_Messias_” politiska undertoner av att störta det romerska styret. Jesus kom inte för att vara den sortens _Messias_, därav hans uppmaning till tystnad om sin identitet.

`Vad lär oss den här berättelsen om när det är viktigt att inte säga vissa saker, hur sanna de än kan vara?`