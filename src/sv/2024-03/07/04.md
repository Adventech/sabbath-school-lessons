---
title:  Berget och folkskaran
date:   13/08/2024
---

`Läs Mark. 9:1–13. Vad såg Petrus, Jakob och Johannes en natt med Jesus?`

Jesus förutsägelse i Mark. 9:1 om att några som stod med honom inte skulle möta döden innan de fick se Guds rike komma med makt uppfylls inom några dagar, när han ensam tar med sig Petrus, Jakob och Johannes upp på ett högt berg. Där förvandlas han inför dem och visar upp det himmelska rikets härlighet.

Elia och Mose från den himmelska världen kommer och samtalar med Jesus. Lukas berättar att de talade om Jesus uttåg ur världen (grekiska exodus) som han skulle fullborda i Jerusalem (Luk. 9:30, 31). Denna härlighetsscen är alltså knuten till Jesus kommande död på korset (jfr. Mark. 9:9). Den skulle inge hopp när lärjungarna såg honom korsfäst.

När de tre lärjungarna går ner från berget nästa morgon frågar de Jesus om Elia skulle komma före _Messias_ ankomst. Sannolikt är denna tanke knuten till förväntningen att Elia skulle återvända före _Messias_ (jfr Mal. 4:5, 6). Jesus svarar att Elia redan har kommit, en hänvisning till Johannes döparen. Precis som Herodes dödade Johannes så kommer Jesus att dö genom människors hand, men han kommer att uppstå efter tre dagar.

Efter den härliga natten rådde ett sorgligt kaos vid bergets fot (se Mark. 9:14–29). De nio lärjungarna hade mött en demonbesatt pojke som de inte kunde bota. När Jesus kommer dit springer alla för att se honom. Berättelsen om demonens makt över barnet rullas upp. Jesus verkar ta lång tid på sig att fråga om detaljerna i demonbesattheten. Det blir för mycket för fadern, som utbrister: ”Men förbarma dig över oss och hjälp oss, om du kan” (Mark. 9:22).

Jesus uppfattar omedelbart faderns uttryck av tvivel. Herrens svar kan parafraseras: ”Vad menar du med ’Om du kan’?” (Mark. 9:23). Plötsligt, som en blixt från klar himmel, inser fadern att det inte bara är hans son som har ett problem – han har själv ett problem med otro. Och hans otro kan leda till att hans son inte blir helad. Den desperata fadern vädjar till Jesus barmhärtighet med den minnesvärda repliken: ”Jag tror. Hjälp min otro!” (Mark. 9:24). Jesus helar pojken.

`I vilka situationer, om några, har du varit tvungen att ropa: ”Jag tror. Hjälp min otro!”? Vad lärde du dig av dessa erfarenheter?`