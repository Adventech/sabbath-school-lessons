---
title:  Lärjungaskapets kostnad
date:   12/08/2024
---

`Läs Mark. 8:31–38. Vad lär Jesus ut här om vad det kostar att följa Kristus?`

Lärjungarna har kommit till en avgörande vändpunkt i sin relation till Jesus. De vet nu att han är _Messias_. Markusevangeliets läsare har vetat detta från början av boken (Mark 1:1) och har därför haft en fördel gentemot de ibland förvirrade lärjungarna.

När Jesus kallade lärjungarna första gången sa han att han skulle göra dem till människofiskare (Mark. 1:17). Det var inte tal om några svårigheter. Men nu när de verkligen vet vem han är, avslöjar han för dem målet med sitt uppdrag; att det är nödvändigt för honom att lida mycket, att bli förkastad och dödad, för att sedan uppstå igen efter tre dagar.

Det är chockerande nyheter. Petrus, som just har bekänt att Jesus är _Messias_, tar honom åt sidan och tillrättavisar honom för att han säger sådana saker. Allt detta har berättats indirekt, men nu återger evangelisten Jesus ord. Ord som måste ha svidit när Petrus hörde dem. Han kallar Petrus för Satan och säger åt honom att gå ur vägen, eftersom sådana tankar inte är förenliga med Guds vilja.

”Petrus ord var inte sådana att de kunde bli till hjälp och tröst för Jesus i den stora prövningen som låg framför honom. De stämde inte överens med Guds nådefulla avsikter för en förlorad värld. Och de stämde inte heller överens med undervisningen om självuppoffring som Jesus hade kommit för att ge oss genom sitt eget exempel” (Ellen White, _Messias_, s. 389).

Jesus efterföljare är kallade till att ha samma mål som han – att ta sitt kors och följa honom. Korsfästelse var den mest grymma, förödmjukande och avskräckande avrättningsmetod som romarna hade. Alla ville undvika korset. Så varför skulle någon vilja ta upp korset för att visa sin hängivenhet till Jesus?

Jesus förklarar inte bara vad lärjungaskapet kostar, utan också dess stora värde. I den kristna trons paradox blir förlusten av ens liv vägen till att finna det. Att däremot vinna hela världen men förlora det eviga livet är meningslöst. Som missionären Jim Elliott så elegant uttryckte det i sin dagbok den 28 oktober 1949: ”Han är ingen dåre som ger vad han inte kan behålla för att vinna det som han inte kan förlora” (Elisabeth Elliot, The Journals of Jim Elliot – An Ordinary Man on an Extraordinary Mission, Adlibris 2023).

`”Den som älskar sitt liv förlorar det, men den som här i världen hatar sitt liv, han skall rädda det till ett evigt liv” (Joh. 12:25). Hur har du upplevt verkligheten i dessa ord?`