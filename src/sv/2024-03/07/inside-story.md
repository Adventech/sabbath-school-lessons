---
title:  Missionsnytt Från Hela Världen
date:   16/08/2024
---

### Mod att förändra traditioner

Kvinnorna i Mali är ofta otroligt vackra. De är långa och smala, och med sina färggranna kläder och sin stolta hållning glider de fram genom ökenlandskapet.

Néné Coulibaly är just en sådan kvinna från bambara-stammen. Hon är 40 år gammal, gift och mor till sju barn (sex flickor och en pojke). Hon är intelligent och mycket duktig på att tala. Människor, även män, lyssnar på vad hon har att säga.

Néné bor i Tomona, en av ADRA Malis partnerbyar, där hon idag är ledare för en av kvinnogrupperna.

”Jag kan inte sluta att tacka för det som ADRA lärde mig”, berättar hon. ”Jag fick lära mig att jag och mina barn har rättigheter som Gud själv har gett oss. Att våld i hemmet är fel, att utbildning för alla, även flickor, är viktigt, och att det finns gamla traditioner som måste brytas – som barnäktenskap och kvinnlig omskärelse!”

En dag kom en kusin till Néné och berättade, med tårar i ögonen, att hennes man skulle gifta bort deras dotter som bara var 13 år gammal! Flickan var så lycklig över att få gå i skolan. Nu skulle hennes barndom ta slut. Kusinen var mycket upprörd och vädjade till Néné att prata med hennes man då hon var så duktig på att tala.

Néné hade hört samma sak tidigare. Det var samma berättelse gång på gång. Männen ville bestämma över sina döttrar, och alltför ofta såg de brudpenningen som ett sätt att få in lite inkomster och få en mun mindre att mätta. Man tänkte inte så mycket på hur det var för flickorna – att de bara var barn.

Néné tog tid till att tänka igenom vad hon skulle säga till kusinens man. Respektfullt men med stor övertygelse berättade hon sedan om det hon upplevt och lärt om barnäktenskap genom sin utbildning i ADRA-gruppen. Hur många barn som dog, bara i Mali, p.g.a. att barn har svårt att föda barn. Hon frågade mannen om han inte älskade sin dotter och önskade att hon fick ett bra liv och själv önskade få friska barnbarn som hade en mor som levde.

Naturligtvis var hans dotter älskad, och hennes pappa ville inte att hon skulle dö i förtid. Det var sant att dottern älskade sin skola. Sakta men säkert såg Néné att mannen verkligen förstod en del av riskerna med att gifta bort sin unga dotter. Han tittade Néné i ögonen och lovade: ”Jag ska inte gifta bort min dotter innan hon är 18 år gammal. Hon ska få gå i skolan, hon ska få utvecklas till en vuxen kvinna.”

Néné var så lycklig när hon gick hem – det skulle bli så roligt att träffa sin kusin igen och berätta om genombrottet. Det fanns verkligen traditioner som behövde förändras, och sakta men säkert skulle hon vara en del av den förändringen. I sitt hjärta tackade hon ADRA och ADRA:s Gud för allt hon lärt sig och som gett henne möjlighet att förändra världen – ett liv i taget!

_Av Siri Bjerkan Karlsson, ADRA Sverige_

_Malii_