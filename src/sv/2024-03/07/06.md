---
title:  Den friska människan i helvetet
date:   15/08/2024
---

`Läs Mark. 9:42–50. Vad håller samman Jesus undervisning i detta avsnitt?`

Till en början kan detta avsnitt tyckas vara en samling spridda undervisningar från Jesus som slängts ihop utan rim och reson. Men en närmare titt visar att varje undervisning har en koppling till den föregående genom ett nyckelord. Avsnittet kretsar kring tre huvudbegrepp som leder undervisningen framåt steg för steg – ”orsaker till synd”, ”eld” och ”salt”.

Den första undervisningen handlar om ”dessa små”, med hänvisning till nya troende. Lärare och ledare i Guds rike har fått i uppgift att ta hand om dessa nyomvända med särskild omsorg. Detta liknar den gammaltestamentliga etiken att ta hand om de svaga i samhället på den tiden – änkor, föräldralösa barn och främlingar. Jesus använder en överdrift när han säger att det skulle vara bättre att dränkas i havet än att man förleder någon av dessa ”små” att synda.

Uttrycket ”förleder” inleder till den längsta undervisningen i detta avsnitt. Läsaren ställs inför två problem. För det första, lär Jesus verkligen människor att hugga av en hand eller fot eller slita ut ett öga? För det andra, lär han att det finns ett evigt brinnande helvete? Svaret på den första frågan är nej, Jesus lär inte ut stympning – det var förkastligt inom judendomen (jfr 5 Mos. 14:1; 1 Kung. 18:27, 28). Herren använder en överdrift för att göra sin poäng tydlig. Om det är fruktansvärt att förlora en hand, en fot eller ett öga, hur mycket mer katastrofalt borde det då inte vara för en kristen att synda!

Den andra frågan får också ett negativt svar. Nej, Jesus undervisar inte att det finns ett evigt brinnande helvete. Hur kan vi veta det? För det första innehåller avsnittet en viss komisk aspekt. Tänk dig människor som går in i den himmelska staden med ett öga eller en fot eller en hand. Tänk sedan på människor som är intakta och som hamnar i helvetet. Borde det inte vara tvärtom? Den friska människan i helvetet? Det är komik. Sådan komik över ett så allvarligt ämne får en att tänka att Jesus illustrerar en poäng med en överdrift. Synden bör tas på så stort allvar att det vore bättre att förlora en hand, en fot eller ett öga än att synda.

När det gäller att helvetet är evigt, är dess konsekvenser eviga, inte själva helveteselden. ”Så älskade Gud världen att han gav den sin ende son, för att de som tror på honom inte skall gå under utan ha evigt liv” (Joh. 3:16). De som går förlorade brinner inte för evigt; i stället förgås de för evigt – en mycket stor skillnad!