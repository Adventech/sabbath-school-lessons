---
title:  Studiehjälp
date:   16/08/2024
---

Läs kapitlen ”Kallade till tjänst”, ”Vem är den störste?” och ”Det sanna tecknet” på sidorna 398–413 i Ellen Whites bok _Messias_.

”Ödmjukhet går före ära. Johannes Döparen valde en anspråkslös plats inför Gud. Sådana människor upphöjer himlen så att de får en hög ställning. Efterföljaren som är mest lik ett barn är också den som är mest effektiv i arbetet för Gud. De himmelska väsendena kan samarbeta med människor som inte försöker upphöja sig själva utan arbetar för att rädda människor” (Ellen White, _Messias_, s. 407).

”Det finns kanske saker som ger oss en fördel framför någon annan. Det kan vara utbildning, en ädel karaktär, kristen uppfostran eller religiös erfarenhet. Men i allt det har vi en skuld till dem som är mindre gynnade. Vi ska hjälpa dem så långt vi kan. Om vi är starka ska vi hålla uppe de svagas händer. Härlighetens änglar ser alltid vår himmelske Fars ansikte, och de gläder sig över att betjäna hans barn. De har en särskild uppgift för människor som är osäkra och som har många tvivelaktiga karaktärsdrag. Änglar finns alltid närvarande där de bäst behövs. De finns hos dem som utkämpar den hårdaste kampen med sig själva och dem som lever i den mest nerslående omgivningen. Och Kristus sanna efterföljare kommer att medverka i den tjänsten.” (Ellen White, _Messias_, s. 411)

**Samtalsstart**

`Veckans textavsnitt ger oss exempel på hur lärjungarna fick förstå att lärjungaskap kan vara en utmaning. Berätta gärna för gruppen om något tillfälle då du själv har upplevt detta.`

**Förbön**

Herre, ge oss kraft att hålla fast vid det som är viktigt för evigheten och att släppa sådant som håller oss tillbaka från att helt följa dig.

**Samtalsfrågor**

`Läs Mark. 8:27–29 igen. Hur ofta berättar du för andra att du tror på att Jesus är _Messias_?`

`Vilken är den rätta balansen mellan bergstoppsupplevelsen av gemenskap med Kristus och dalupplevelsen av att tjäna andra?`

`Diskutera på sabbaten ert svar på frågan om storhet i slutet av onsdagens studium. Vad kom ni fram till att det är för skillnad mellan hur världen ser på storhet och hur Gud gör det? Vilka är några av de människor som världen anser vara stora, men som Gud kanske inte anser vara det? Vem kan Gud däremot anse vara stor som världen ignorerar eller till och med föraktar? Vad säger denna skillnad oss om hur skeva och förvrängda världens ideal egentligen är?`

`Hur kan vi lära oss att ta synden på så stort allvar att det, som Jesus sa, är bättre att bli lemlästad än att synda?`