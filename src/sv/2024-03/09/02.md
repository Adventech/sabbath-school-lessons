---
title:  Intåget i Jerusalem
date:   25/08/2024
---

`Läs Mark. 11:1–11 och Sak. 9:9, 10. Vad är det som händer här?`

Hälften av denna berättelse handlar om att Jesus skickar två lärjungar till en närliggande by för att hämta en åsna som han kan rida på in i Jerusalem. Varför ägnas så mycket tid åt denna berättelse?

Svaret är tvåfaldigt. För det första visar det Jesus profetiska förmåga, något som förhöjer betydelsen av hans ankomst och kopplar den till Guds vilja. För det andra är den här aspekten av berättelsen kopplad till Sak. 9:9, 10, där det talas om kungen som rider in i Jerusalem på en åsna. Det påminner om Salomos intåg i Jerusalem på en åsna (1 Kung. 1:32–48), när Adonia, Davids fjärde son, försökte tillskansa sig tronen och David befallde att Salomo omedelbart skulle krönas.

”Femhundra år före Jesus födelse hade profeten Sakarja förutsagt att Israels kung skulle komma. Nu skulle den profetian uppfyllas. Länge hade Jesus vägrat att ta emot kungliga hedersbetygelser, men nu kommer han till Jerusalem som den utlovade arvtagaren till Davids tron” (Ellen White, _Messias_, s. 528).

Jerusalem ligger i en kuperad region, på en höjd av cirka 740 meter. På Jesus tid var invånarantalet kanske 40 000–50 000 personer, men det ökade under påskhögtiden. Staden var bara ca 250 hektar stor, men tempelberget utgjorde ca 37 av dessa hektar. Det vackra tempelområdet var stadens huvudattraktion.

Jesus kom österifrån, nedför Olivberget och troligen genom Gyllene porten in på Tempelberget (en port som nu är igenmurad). Hela staden kom i rörelse av hans intåg, och alla insåg betydelsen av hans symboliska handling. Folkmassan som följde Jesus ropade Hosianna, ett uttryck som från början betydde ”rädda nu”, men som så småningom kom att betyda ”prisa Gud”.

Tiden för hemlighetsmakeri, som Jesus hade insisterat på under större delen av Markusevangeliet, är nu förbi. Nu går Jesus öppet in i Jerusalem genom att använda en välkänd kunglig symbolisk handling. Han går in i templet, men eftersom det är sent på dagen ser han sig bara omkring och drar sig sedan tillbaka med de tolv lärjungarna till Betania. Det som kunde ha blivit ett upplopp eller en revolt slutar i stället med att han lugnt drar sig tillbaka. Men nästa dag kommer att bli annorlunda.

`Tanken om att rida på en åsna för tankarna till ödmjukhet. Varför är det en så viktig egenskap, särskilt för kristna? Vad har vi, i ljuset av korset, att vara stolta över?`