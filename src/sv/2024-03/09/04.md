---
title:  Vem har sagt att du får göra detta?
date:   27/08/2024
---

`Läs Mark. 11:27–33. Vilken utmaning kom de religiösa ledarna med till Jesus, och hur svarade han?`

Dagen efter att Jesus renade templet konfronterar de religiösa ledarna honom på tempelgården och frågar med vilken befogenhet han agerade dagen innan. De söker inte sanningen utan försöker snärja honom. Om han säger att hans auktoritet kommer från Gud, kommer de att förneka att en enkel snickare från landet kan ha sådan auktoritet. Om han medger att hans auktoritet är mänsklig kommer de att avfärda honom som en dåre.

Men Jesus genomskådar deras knep och säger att han ska svara på deras fråga om de först svarar på en fråga han ställer. Det han frågar är om Johannes döparens dop var från Gud eller från människor. Ledarna inser genast att det är de som sitter i klistret. Om de säger att det är från Gud kommer Jesus att säga: ”Varför trodde ni inte på honom?” Om de säger från människor är de rädda för folket. Så de ljuger och säger att de inte vet. Detta ger Jesus möjlighet att vägra svara på deras fråga.

`Läs Mark. 12:1–12. Vilken effekt fick Jesus vägran att svara, och hur följde han upp den?`

Jesus berättar en liknelse om en vingård, en ägare och arrendatorer som han hyr ut vingården till. Berättelsen har stora likheter med liknelsen om vingården i Jes. 5, där Gud riktar en anklagelse mot det otrogna Israel. Alla kände igen jämförelsen, särskilt de religiösa ledarna.

Berättelsen tar en mycket ovanlig vändning när arrendatorerna vägrar att ge ägaren något av vingårdens frukt. I stället misshandlar och dödar de hans tjänare. Till slut skickar ägaren sin älskade son, som han förväntar sig att de ska respektera. Men så blir det inte. De resonerar märkligt nog att om de dödar sonen så kommer vingården att bli deras. Deras ologiska resonemang är slående, och den dom som ska utmätas över dem är berättigad.

Vad Jesus gjorde i denna berättelse var att ge de religiösa ledarna en högtidlig varning om vart deras förehavanden leder. Sett i detta ljus är hans liknelse en kärleksfull varning. Det är inte för sent för dem att ändra sig och undvika en säker dom. Vissa kommer att omvända sig, förändras och ta emot Jesus. Andra inte.