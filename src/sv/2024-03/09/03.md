---
title:  Ett förbannat träd och ett renat tempel
date:   26/08/2024
---

`Läs Mark. 11:12–26. Vad är betydelsen av de händelser som beskrivs här?`

På morgonen, när Jesus var på väg från Betania, bara ca tre kilometer från Jerusalem, var han hungrig. Han såg ett fikonträd med löv och gick till det för att kanske hitta lite tidig frukt. Denna handling ansågs inte vara stöld, eftersom man enligt Gamla testamentets lag kunde äta mat från en grannes fält eller fruktträdgård för att stilla hungern (3 Mos. 19:9; 23:22; 5 Mos. 23:25). Men han fann ingen frukt och sa till trädet: ”Aldrig någonsin skall någon äta frukt från dig!” (Mark. 11:14). Detta är en mycket märklig och ovanlig handling för att vara Jesus, men det som händer direkt efteråt blir ännu mer märkligt.

Det som hände härnäst inträffade troligen i hedningarnas förgård, där försäljning av offerdjur ägde rum (som Kajafas nyligen hade påbörjat). Jesus driver bort försäljarna från förgårdarna så att en lugn tillbedjan kan återupptas. Hans handling är en direkt anklagelse mot dem som ansvarar för tempelverksamheten.

Jesus kopplar samman två avsnitt i Gamla testamentet som en svidande tillrättavisning av den vanhelgade handeln. Han insisterar på att templet ska vara ett bönens hus för alla folk (Jes. 56:7), vilket uttryckligen innefattar hedningarna. Sedan säger han att ledarna har gjort templet till ett rövarnäste (Jer. 7:11). Sedan, i slutet av denna fantastiska dag, lämnar Jesus staden med sina lärjungar (Mark. 11:19).

Nästa morgon, när de återvänder till staden (se Mark. 11:20–26), blir lärjungarna förvånade över att se fikonträdet förtorkat ända från roten. Jesus lyfter fram en lärdom om bön och förlåtelse i sin förklaring av vad som har hänt. Vad betyder allt detta?

Dessa två berättelser är den fjärde ”sandwichberättelsen” i Markusevangeliet (se studium 3). I dessa berättelser förekommer dramatiserad ironi med parallella karaktärer som utför motsatta handlingar eller motsatta karaktärer som utför parallella handlingar. I den här berättelsen är fikonträdet och templet paralleller. Jesus förbannar trädet men renar templet, motsatta handlingar. Men det ironiska är att de religiösa ledarna nu kommer att planera att döda Jesus, och den handlingen kommer att innebära slutet för betydelsen av tempeltjänsten, som fullbordades i Jesus.

`Vilka saker i ditt liv behöver Jesus rena? Hur kan detta ske?`