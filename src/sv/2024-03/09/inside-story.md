---
title:  Missionsnytt Från Hela Världen
date:   30/08/2024
---

### Bar köpt genom bön

Adriana var bra på att plantera församlingar. Under de senaste femton åren hade den 35-åriga hustrun och mamman planterat sex församlingar. Nästa projekt var att plantera församling nummer sju i ett fattigt område i södra Colombias vidsträckta huvudstad Bogotá.

Men ingen verkade kunna hitta en byggnad som gruppen hade råd med.

Fröet till församlingen såddes när Wilinton, en alkoholist som bodde i grannskapet, gav sitt hjärta till Jesus och startade en liten bibelstudiegrupp i sitt hem. Intresset var stort, gruppen växte och snart fick den inte plats i Wilintons hem. Gruppen flyttade flera gånger mellan olika hyrda lokaler. Nu firade 50 personer gudstjänst tillsammans varje sabbat, och det var dags för dem att få en egen kyrkobyggnad.

Adriana tillhörde en annan församling som ville hjälpa Wilintons grupp att köpa en lämplig lokal. Hon tittade på fem byggnader som var till salu utan att hitta någonting lämpligt åt dem.

Sedan föreslog Wilinton en bar där han brukade dricka innan han gav sitt liv till Jesus. Den låg mitt i kvarteret och var till salu. Men utgångspriset var för högt.

Adriana träffade barägaren. Hon förklarade att en församling ville köpa byggnaden men just då inte hade pengar. ”Kan du vänta ett år medan vi samlar in pengarna?” frågade hon.

Ägaren ville inte vänta och skakade på huvudet. Adriana bad honom att tänka om, men han vägrade. Men han tillade: ”Om din plan kommer från Gud, kommer den här byggnaden att bli din.”

Adriana och andra församlingsmedlemmar bad till Gud om hjälp, och de började spara pengar. Då kom en dag en potentiell köpare till baren. Han gillade vad han såg och ville köpa den.

Medlemmarna undrade om de skulle förlora byggnaden. De bad om att Guds vilja skulle ske.

Mannen skrev inte på köpekontraktet och kom aldrig för att köpa byggnaden. Den var fortfarande till salu.

Sedan kom en till person. Det såg ut som om försäljningen skulle gå igenom den här gången. Församlingen bad om Guds ledning. Även denna gång gick köpet om intet.

Barägaren kunde inte förstå varför han inte hade lyckats sälja byggnaden. Han sänkte priset. Sedan reducerade han det igen. Men ändå kunde han inte hitta någon köpare.

Adriana var övertygad om att Gud hade en plan för att förvandla baren till en kyrka med ett evangeliskt centrum. På centret skulle man hålla livsstilskurser för människor i samhället och hjälpa dem som kämpade med sin alkoholism.

Adriana besökte barägaren igen. ”Du kommer inte att kunna sälja den här byggnaden”, sa hon djärvt. ”Du kommer att sälja den till oss eftersom den ska bli en plats där människor kommer att få hjälp och lära sig om Gud.”

Ett år gick, och församlingen hade samlat ihop tillräckligt med pengar för att köpa byggnaden till det dåvarande priset. En församlingsledare besökte ägaren för att slutföra försäljningen.

Ägaren var glad över att han äntligen kunde sälja byggnaden, trots att slutpriset var halva marknadsvärdet på liknande byggnader i grannskapet. Han insåg att Gud måste ha ingripit. Gud hade verkligen svarat på bön. ”När Gud har en plan kan ingen ändra den”, säger Adriana.

_Av Andrew McChesney_

_Colombia, Mellanamerikanska divisionen_