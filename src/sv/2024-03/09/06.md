---
title:  Det största budet
date:   29/08/2024
---

`Läs Mark. 12:28–34. Vilken djup fråga ställde den vänligt inställde skriftlärde, och vilket tvåfaldigt svar gav Jesus?`

Hittills i Markusevangeliet har de flesta religiösa ledare, med några få undantag, varit fientligt inställda till Jesus. Detta gäller särskilt i Jerusalem, där Jesus har konfronterat ledarna om tillbedjan i templet – kärnan i judendomen. Men här möter vi en skriftlärd som lyssnar på diskussionerna och uppskattar Jesus svar. Det visar både ärlighet och mod inför den rådande fientligheten mot Jesus. Det skulle vara enklare att bara stå där och titta på, även om man sympatiserade med Jesus. Men den här mannen gör inte det.

Den skriftlärde går rakt på religionens kärna med sin fråga om vilket budord som är det viktigaste. Jesus svarar med enkelhet och klarhet och citerar Shema, judendomens trosbekännelse, som återfinns i 5 Mos. 6:4, 5. Det största budet, säger Jesus, är att älska Gud av hela sitt hjärta, hela sin själ, hela sitt förstånd och hela sin kraft – det vill säga med hela den person man är. Jesus ger den skriftlärde en bonus genom att lista det näst viktigaste budet och citerar Gamla testamentet igen, denna gång från 3 Mos. 19:18, att älska sin nästa som sig själv.

Ibland undrar människor hur det är möjligt att befalla fram kärlek. Det kulturella sammanhanget kring budet i 5 Mos. hjälper oss att förstå. Språket kommer från antikens fördrag mellan parter, och ordet ”kärlek” syftar på att vara trogen mot kraven i fördraget, att troget uppfylla dem. Även om begreppet inte utesluter djup tillgivenhet mellan parterna är det alltså mycket mer fokuserat på handlingar som visar sådan lojalitet.

Den skriftlärde var uppriktig och såg tydligheten och enkelheten i Jesus svar och bekräftade det. Man kan föreställa sig hur de andra religiösa ledarna rynkade på näsan eftersom den ärliga skriftlärde bekräftade att Jesus svar var riktigt, något som ingen annan var villig att göra. Jesus bekräftade också den skriftlärde för hans ärliga svar och sa att han inte var långt ifrån Guds rike. Inte långt betyder inte inuti. Vad den skriftlärde fortfarande behövde var att erkänna vem Jesus var och följa honom, ett steg vidare på trons resa.

`Hur lär vi oss att älska Gud och att älska våra medmänniskor som oss själva? Varför är korset nyckeln till att följa dessa bud?`