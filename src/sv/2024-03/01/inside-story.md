---
title:  Missionsnytt Från Hela Världen
date:   05/07/2024
---

### Suzannes vägran

Suzanne gick i förskola vid Ebenezer Seventh-day Adventist Primary School. Hon trivdes så bra där att hennes föräldrar lät henne börja på grundskolan i samma skola. Suzanne gick där i ettan, tvåan och trean och började i fyran.

Men en dag när Suzanne gick i fyran ringde hennes pappa till rektorn. Han var inte glad.

”Jag har ett problem”, sa han.

Helgen innan hade han bett nioåriga Suzanne att diska, men hon hade vägrat.

”Jag diskar inte i dag eftersom det är sabbat”, sa hon.

Pappa blev nästan mållös och lite arg. För honom var det otänkbart att ett barn inte skulle lyda sin förälder. Han upp-repade sin begäran strängt.

Men Suzanne vägrade igen. ”Jag diskar gärna efter solnedgången”, sa hon.

Hon förklarade att i skolan hade hon lärt sig det fjärde budet: ”Tänk på att hålla sabbatsdagen helig. Sex dagar ska du arbeta och uträtta dina sysslor, men den sjunde dagen är Herrens, din Guds, sabbat. Du ska inte utföra något arbete på den dagen, varken du eller dina söner eller dina döttrar … (2 Mos. 20:8–10, nuB).

Suzanne såg sig själv som en av döttrarna som nämns i det fjärde budet. Hon hade ingenting emot att diska. Men hon upplevde det som arbete, och något som kunde vänta till efter solnedgången. I skolan hade hon lärt sig att sabbaten är en dag då man får vara fri från läxor och vardagslunken. Den friheten ville hon inte förstöra.

Men pappa blev inte nöjd med hennes förklaring. Så på måndagsmorgonen ringde han till rektorn för att klaga.

”Jag vill inte ha två religioner i mitt hem”, sa han till rektorn. ”Jag sände henne inte till en adventistskola för att göra henne till adventist.”

I och med det flyttade han henne till en annan skola.

Rektorn, Ursula Leslie, säger att skolan har ett ansvar att berätta för alla sina elever om det som står i Bibeln. Det som händer därefter är den heliga Andens verk.

”Föräldrar motsätter sig ibland elevernas beslut när de väljer att följa Jesus”, säger hon. ”Det är en av de utmaningar vi har. En del elever vill döpas, men föräldrarna vill bara att deras barn ska lära sig goda värderingar och inget mer.”

Men det finns också föräldrar som själva tar emot Bibelns budskap som deras barn tar med sig hem. Endast evigheten kommer att avslöja resultatet av de frön som planterats i barnens och deras föräldrars hjärtan.

Ebenezer Seventh-day Adventist Primary School i Dominicas huvudstad Roseau grundades 1976. Skolan har tagit emot så många elever som man har plats för, och det är trångt i skolsalarna.

Fler föräldrar vill skicka sina barn till skolan, men det finns helt enkelt inte plats åt fler barn. Ett av det här kvar-talets missionsprojekt blir att bygga en ny, större skola.

Be för Adventistsamfundets grund-skola Ebenezer! Be att frön som planterats i elevernas och deras föräldrars hjärtan ska bära frukt.

Tack för de gåvor som ni ger den 28 september som stöd till projektet!

_Av Andrew McChesney_

_Dominica, Mellanamerikanska divisionen_