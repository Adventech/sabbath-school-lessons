---
title:  En andra chans
date:   01/07/2024
---

`Läs Apg. 15:36–39. Varför avvisade Paulus Johannes Markus, och varför gav Barnabas honom en andra chans?`

Anledningen till att Paulus avvisade den unge mannen anges i

Apg. 15:38. Markus hade lämnat dem och inte fortsatt sitt missions-arbete. Paulus attityd är förståelig, om än trubbig. Missionärslivet, särskilt i den antika världen, var hårt och krävande (jfr 2 Kor. 11:23–28). Paulus var beroende av att hans medarbetare hjälpte till att bära bördan under sådana utmanande arbetsuppgifter och förhållanden. Enligt Paulus förtjänade inte en person som så snabbt övergav sitt uppdrag en plats i ett missionsteam som befann sig i närstrid med ondskans makter.

Barnabas höll inte med. Han såg potential i Markus och ville inte lämna kvar den unge mannen. Det uppstod en så djup dispyt mellan Paulus och Barnabas om Johannes Markus att de gick skilda vägar. Paulus valde Silas att följa med honom, och Barnabas tog Markus.

Apostlagärningarna förklarar inte varför Barnabas valde att ta med sig Markus. Faktum är att detta avsnitt är det sista stället där de två männen nämns i Apostlagärningarna. Men intressant nog är det inte det sista stället i Nya testamentet som Markus nämns.

`Läs Kol. 4:10; 2 Tim. 4:11; Filem. 1:24 och 1 Pet. 5:13. Vad antyder dessa verser om Markus återupprättelse?`

En fantastisk förvandling verkar ha skett i Markus. I dessa avsnitt visar Paulus hur värdefull Markus är för honom och för missionsverksamheten. Paulus räknar honom som en av sina medarbetare och vill att Timotheos ska ta honom med sig. 1 Petrusbrevet visar att också Petrus hade en nära relation till Markus. Dessa böcker av Paulus och Petrus skrevs troligen i början av 60-talet e.Kr., ca 15–20 år efter händelserna i Apg. 15. Markus kom tydligt tillbaka efter sitt misslyckande, med största sannolikhet tack vare det förtroende som hans kusin Barnabas visade honom.

`Kan du tänka på ett tillfälle då du eller en vän misslyckades och fick en andra chans? Hur förändrade den erfarenheten dig och dem som hjälpte dig? Hur förändrade det din verksamhet för andra?`