---
title:  Jesus dop
date:   03/07/2024
---

`Läs Mark. 1:9–13. Vilka är närvarande vid Jesus dop, och vad händer?`

Johannes döper Jesus i Jordanfloden, men när han kommer upp ur vattnet ser han hur himlen öppnar sig och den heliga Anden komma ner över honom som en duva. Han hör Guds röst från himlen: ”Du är min älskade son, du är min utvalde” (Mark. 1:11).

Dessa händelser visar hur viktigt Jesus dop var. Fadern, Sonen och den heliga Anden är närvarande och bekräftar tillsammans att Jesus börjar sin tjänst. Betydelsen av den här händelsen kommer att få sitt eko vid korsfästelsen i Mark. 15. Många av berättelsens inslag kommer att återkomma där.

Anden drev ut Jesus i öknen. Ordet ”drev” kommer från det grekiska ordet ekballō, det ord som används i Markusevangeliet om att driva ut demoner. Andens närvaro illustrerar här den heliga Andens kraft i Jesus liv. Herren har redan påbörjat sin missionsresa, och han stöter genast på Satan. Kampmotivet i berättelsen understryks av hänvisningen till 40 dagars frestelse, närvaron av vilda djur och änglarna som tjänar Jesus.

Ett ovanligt inslag i Markusevangeliets inledning är att Jesus presenteras som en gudomlig och mänsklig karaktär. I fråga om hans gudomlighet är han Kristus, _Messias_ (Mark. 1:1), Herren som tillkännagivits av en budbärare (Mark. 1:2, 3), starkare än Johannes (Mark. 1:7), och den älskade Sonen som Anden sänker sig över (Mark. 1:10, 11). Men beträffande hans mänsklighet ser vi följande: han döps av Johannes (inte tvärtom, Mark. 1:9), han drivs av Anden (Mark. 1:12), frestas av Satan (Mark. 1:13), är med vilda djur (Mark. 1:13), och betjänas av änglar (Mark. 1:13).

Varför dessa kontraster? Detta belyser den fantastiska sanningen om Kristus, vår herre och frälsare, vår Gud, och ändå också en människa, vår bror och vårt föredöme. Hur kan vi till fullo förstå denna idé? Det kan vi inte. Men vi accepterar den i tro och förundras över vad denna sanning visar oss om Guds kärlek till mänskligheten.

`Trots att Jesus var Gud tog han på sig vår mänsklighet för att rädda oss. Vad säger det oss om Guds fantastiska kärlek?`