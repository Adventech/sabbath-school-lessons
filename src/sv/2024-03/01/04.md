---
title:  Budbäraren
date:   02/07/2024
---

`Läs Mark. 1:1–8. Vilka är huvudpersonerna i dessa verser, och vad säger och gör de?`

Dessa verser har tre huvudpersoner: Jesus Kristus, som nämns i Mark. 1:1; Gud Fadern, underförstått i vad som talas i Mark 1:2; och Johannes döparen, budbäraren och predikanten som är huvudpersonen i den sista delen av detta avsnitt.

Mark. 1:2, 3 innehåller ett citat från Gamla testamentet som Markus lyfter fram för att beskriva vad som kommer att hända i berättelsen. Det Markus citerar är en blandning av fraser från tre avsnitt: 2 Mos. 23:20; Jes. 40:3 och Mal. 3:1.

`Läs 2 Mos. 23:20; Jes. 40:3 och Mal. 3:1. Vad har dessa tre avsnitt gemensamt?`

2 Mos. 23:20 talar om en ängel som Gud kommer att sända framför Israel för att föra dem till Kanaan. Jes. 40:3 talar om Gud som uppenbarar sig i öknen med en väg beredd framför sig. Mal. 3:1 talar om en budbärare som går framför Herren för att bereda hans väg. Alla tre avsnitten handlar om att resa.

Texten i Jesaja har många kopplingar till Johannes döparens verksamhet och fokuserar också på Herrens väg. I Markusevangeliet är Herren Jesus på en resa. Den raska berättarstilen stärker upplevelsen av denna resa, en resa som kommer att leda till korset och till hans offerdöd för oss.

Men mycket måste hända innan han når korset. Resan har bara börjat, och Markus kommer att berätta allt om den.

I linje med citatet från Gamla testamentet i Mark. 1:2, 3 uppmanar Johannes döparen till omvändelse, att vända sig bort från synden och att vända sig tillbaka till Gud (Mark. 1:4). Klädd som den gamle profeten Elia (jfr 2 Kung. 1:8) talar han i Mark. 1:7, 8 om den som kommer efter honom och som är mäktigare än han själv. Hans uttalande om att han inte är värdig att knyta upp den Kommandes sandalremmar visar vilken hög uppfattning han har om Jesus.