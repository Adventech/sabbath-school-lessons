---
title:  Den misslyckade missionären
date:   30/06/2024
---

`Läs Apg. 12:12. Hur introduceras Markus i Apostlagärningarna?`

Det verkar troligt att Johannes Markus, den mest sannolika författaren till Markusevangeliet, var en ung man när händelserna i Apg. 12 inträffade, dvs. troligen i mitten av 40-talet e.Kr. Han introduceras i vers 12 som son till en kvinna vid namn Maria. Hon var tydligen en förmögen kvinna som stödde kyrkan och höll det bönemöte i sitt hem som blev känt tack vare Apg. 12. Berättelsen om Petrus flykt från fängelset och det som sedan hände, samt Herodes död, är fylld av slående, till och med humoristiska, kontraster mellan Petrus och kungen. Johannes Markus spelar egentligen ingen roll i berättelsen, men att han introduceras här förbereder oss för hans senare samröre med Barnabas och Saul (senare även kallad Paulus).

`Läs Apg. 13:1–5, 13. Hur kom Johannes Markus i kontakt med Saul och Barnabas, och vad blev resultatet?`

Apg. 13 beskriver Sauls och Barnabas första missionsresa, som började omkring år 46 e.Kr. Johannes Markus nämns inte förrän i vers 5, och hans roll är helt enkelt att vara en medhjälpare eller tjänare. Den unge mannen nämns inte mer förrän i vers 13, där det kortfattat sägs att han återvände till Jerusalem.

Ingen anledning ges till att han återvände. Eftersom hans känslor inte beskrivs lämnas det åt fantasin att utröna vad som motiverade hans avhopp från missionsarbetet, som utan tvekan var fyllt av faror och utmaningar. Ellen White säger att ”Här blev Markus överväldigad av rädsla och tappade modet. Under en tid tvekade han i sitt beslut att ge sig själv helhjärtat till Herrens verk. Han var inte van vid primitiva förhållanden. Han tappade modet på grund av farorna och svårigheterna på vägen” (_Genom vatten och eld_, s. 134). Kort sagt, saker och ting blev helt enkelt för jobbiga för honom, och därför ville han sluta.

`Vem kan inte relatera till att ha backat ur något, eller till och med misslyckats, särskilt något andligt eller något som har med din kristna vandring att göra? Vad lärde du dig av den erfarenheten?`