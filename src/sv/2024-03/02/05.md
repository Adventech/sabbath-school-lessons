---
title:  Hemligheten i Jesus verksamhet
date:   10/07/2024
---

`Läs Mark. 1:35–39. Vilka viktiga lärdomar kan vi dra av vad Jesus gjorde här?`

Jesus steg upp före soluppgången och gick ut till en lugn, öde plats för att be. Mark. 1:35 betonar bönen som det centrala i Jesus verksamhet. Alla de andra verbformerna i meningen är sammanfattade: han steg upp, gav sig av och gick bort (alla i aoristtempus på grekiska, vilket innebär att något är fullständigt avslutat). Men verbet ”att be” är i imperfekt, en verbform som används för att särskilt här uttrycka en pågående process. Han bad, han fortsatte att be. Texten betonar också hur tidigt det var när Jesus gick ut, vilket antyder att han ägnade mycket tid åt att be ensam.

I evangelierna möter vi Jesus som en bönens man (se Matt. 14:23; Mark. 6:46; Joh. 17). Detta tycks vara en av de viktigaste hemlig-heterna bakom kraften i Jesus verksamhet.

`Läs Luk. 6:12. Vad lär detta oss om Jesus böneliv?`

Många kristna har bestämda tider för bön. Det är rätt och riktigt, men det riskerar också att bli en rutin, nästan något man gör utantill. Ett sätt att bryta sig ur en fast form är att ibland ändra tiden för bön eller att ibland be längre än vanligt. Poängen är att inte låsa in sig i någon form av fast mall som aldrig kan förändras.

Petrus och de andra lärjungarna följde inte med Jesus till böneplatsen. Kanske kände de till platsen, eftersom de hittade honom. Deras konstaterande att alla letade efter Jesus antydde att de ville att han skulle fortsätta gårdagens spännande händelser med mer helande och undervisning. Överraskande nog avböjer Jesus och pekar på ett bredare verksamhetsfält på andra platser. ”Han svarade: ’Låt oss gå åt ett annat håll, till byarna här omkring, så att jag kan predika där också. Det är därför jag har gått ut’ ” (Mark. 1:38).

`Om Jesus själv behövde så mycket tid för att be, hur är det då med oss själva, och hur mycket tid bör vi lägga på bön? Vad säger Jesus exempel oss?`