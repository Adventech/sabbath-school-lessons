---
title:  En oförglömlig gudstjänst
date:   08/07/2024
---

`Läs Mark. 1:21–28. Vilken oförglömlig händelse inträffade i synagogan i Kafarnaum, och vilka andliga sanningar kan vi lära oss av denna berättelse?`

De flesta kristna har några oförglömliga stunder i sin kristna vandring: beslutet att följa Jesus, dopdagen, en kraftfull predikan där de kände Guds närvaro på djupet. Vissa av dessa stunder kanske inte bara är oförglömliga utan också livsförändrande.

Så kan det ha varit för några människor i Kafarnaum på den sabbat som beskrivs i Markusevangeliets första kapitel. ”Alla överväldigades av hans undervisning, för han undervisade med makt och inte som de skriftlärda” (Mark. 1:22). En demonbesatt man blev utan tvekan påverkad av kraften i Jesus undervisning. Mitt under Jesus undervisning skrek han: ”Vad har du med oss att göra, Jesus från Nasaret? Har du kommit för att ta död på oss? Jag vet vem du är, Guds helige” (Mark. 1:24). Jesus drev ut demonen.

Tänk på innebörden av vad demonen sa.

För det första erkänner demonen Jesus som ”Guds helige”. Han erkänner att Jesus är Guds heliga sändebud, i motsats till Satans orena, oheliga härskaror. Man förväntar sig heliga ting och personer i en gudstjänstmiljö, inte oheliga och orena ting. I den här berättelsen finns det alltså en skarp kontrast mellan de goda och de onda krafterna. Vi kan här se hur verklig den stora striden är. Människor kanske ännu inte vet vem Jesus är, men demonen vet det definitivt och erkänner det också offentligt.

Sedan är befallningen att komma ut ur mannen förståelig, men varför ger han befallningen: ”Tig!” (Mark. 1:25)? Här i Markus börjar ett anmärkningsvärt motiv dyka upp: Jesus uppmaning att tiga om vem han är. Teologerna kallar detta för ”den messianska hemligheten”.

Jesus uppmaning att tiga är begriplig med tanke på de politiska övertonerna i de messianska förväntningarna på hans tid. Det var riskabelt att vara _Messias_. Men inbakat i uppmaningarna att tiga finns de otvetydiga avslöjandena om vem Jesus är. Det som kommer att bli tydligt med tiden är att Jesus identitet inte kan döljas, och sanningen om vem han är blir det centrala i evangeliets budskap. Människor behöver inte bara veta vem Jesus är utan också fatta ett beslut om hur de ska reagera på hans ankomst och vad den innebär för dem.

`När kan det vara klokt att inte berätta allt vi tror på gällande ”sanningen för vår tid” när vi försöker vittna för andra?`