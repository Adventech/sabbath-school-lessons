---
title:  Kan du bevara en hemlighet?
date:   11/07/2024
---

`Läs Mark. 1:40–45. Vad lär detta oss om Jesus och hur han förhöll sig till de marginaliserade i samhället?`

Den spetälska som nämns i textavsnittet och även hela Gamla testamentet syftar inte bara på vad som idag är känt som lepra (Hansens sjukdom). Bibelns terminologi skulle bättre översättas som en ”fruktad hudsjukdom” och kan också inkludera andra överhudsåkommor. Lepra kan ha kommit till antikens Mellanöstern någon gång på 200-talet f.Kr. (se David P. Wright och Richard N. Jones, ”Leprosy”, The Anchor Bible 
Dictionary, band 4 [New York: Doubleday, 1992], s. 277–282). Därför kunde den spetälske i detta avsnitt mycket väl ha haft lepra, även om vi inte vet med säkerhet exakt vad mannen led av, bara att det var illa.

Den spetälske tror att Jesus kan rena honom. Enligt 3 Mos. 13 var en spetälsk rituellt oren och fick inte ha kontakt med andra (se 3 Mos. 13:45, 46).

Men Jesus känner medlidande med mannen och rör vid honom. ”Jesus förbarmade sig, räckte ut handen och rörde vid honom och sade: ’Jag vill. Bli ren!’ ” (Mark 1:41, FB). Den handlingen borde ha gjort Jesus oren ända till kvällen. Därefter skulle han behöva bada för att bli rituellt ren igen (jfr 3 Mos. 13–15). Men Markus är tydlig med att när Jesus rörde vid den sjuke renade detta honom från hans spetälska. Jesus blev alltså inte oren genom att röra vid mannen.

Jesus skickar mannen till en präst med uppmaningen att ge det offer som Mose har bestämt för sådana fall i 3 Mos. 14. Genom hela Markusevangeliet försvarar och följer Jesus vad Mose lärde ut (se Mark. 7:10; 10:3, 4; 12:26, 29–31). Detta ställs i skarp kontrast till de religiösa ledarna, som i Mark. 7; 10 och 12 undergräver den ursprungliga avsikten i Moses undervisning. Dessa detaljer hjälper oss att förstå Jesus uppmaning i Mark. 1:44 där han säger till mannen att vara tyst. Om han skulle berätta om hur Jesus hade helat honom skulle det kunna påverka prästens beslut på grund av hans fördomar mot Jesus.

Men den botade spetälska mannen tycks inte förstå detta. Han gick rakt emot Jesus befallning och spred nyheterna vida omkring, vilket gjorde det omöjligt för Jesus att gå in i någon stad i sin tjänst.

`Vad kan vi göra för att undvika att göra sådant som kan hindra spridningen av evangeliet även om vi har goda avsikter?`