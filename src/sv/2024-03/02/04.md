---
title:  Mer tjänstgöring på sabbaten
date:   09/07/2024
---

`Läs Mark. 1:29–34. Hur hjälpte Jesus Petrus familj, och vilka andliga lärdomar kan vi dra av denna berättelse?`

Efter den storslagna gudstjänsten i synagogan drar sig Jesus och hans lilla grupp lärjungar (Petrus, Andreas, Jakob och Johannes) tillbaka till Petrus hem, uppenbarligen för att tillbringa resten av sabbats-dagen tillsammans under en trevlig måltid och gemenskap.

Men något oroande präglar stämningen: Petrus svärmor är sjuk i feber, vilket på den tiden innebar att man antingen blev bättre eller dog. De berättar för Jesus om sjukdomen, och han tar Petrus svärmor i handen och reser upp henne. Hon börjar genast hjälpa dem. Vilket kraftfullt exempel på principen att de som blir räddade/helade av Jesus kommer att tjäna andra på grund av detta!

I hela Markusevangeliet är det ofta så att Jesus helar genom att vidröra den drabbade personen (se Mark. 1:41; 5:41). Andra gånger nämns dock ingen beröring (se Mark. 2:1–12; 3:1–6; 5:7–13).

Jesus var inte klar med sitt tjänande den dagen. Efter solnedgången kom många till Petrus hus för att bli helade, troligtvis efter att ha sett vad som hade hänt i synagogan den dagen eller hört talas om det. Det faktum att Markus inte berättar för sina läsare att folk väntade tills sabbaten skulle ta slut tyder på att han förväntade sig att hans läsare kände till sabbaten. Denna detalj i Markusevangeliet är förenligt med att hans läsare var sabbatsfirare.

Markus säger att hela staden var samlad utanför dörren den kvällen (Mark. 1:33). Det tog tid för Jesus att hjälpa alla dessa människor.

”Timme efter timme fortsatte de att komma och gå eftersom ingen kunde veta om Läkaren skulle finnas bland dem nästa dag. Aldrig tidigare hade Kapernaum upplevt en dag som denna. Luften var fylld av segersånger och befrielserop. Frälsaren gladde sig över glädjen som han hade väckt upp. När han såg de sjuka som kom till honom greps han av medkänsla, och han gladde sig över att han hade makt att kunna återge dem hälsa och lycka. Först när den siste av de sjuka hade blivit botad avbröt Jesus sitt arbete. Det var redan sent på natten när människorna började skingras, och det blev stilla och tyst i Simon Petrus hem. Den långa, påfrestande dagen var slut och Jesus sökte vila. Men medan staden fortfarande var insvept i sömn steg Frälsaren upp ’medan det ännu var mörkt’ och ’gick ut till en enslig plats och bad där’ (Mark. 1:35)” (Ellen White, _Messias_, s. 230).