---
title:  Studiehjälp
date:   12/07/2024
---

Läs kapitlen ”I Kapernaum” och ”Du kan göra mig ren” på sidorna 223–243 i Ellen Whites bok _Messias_.

Vilken bild av Jesus får vi i Markusevangeliets första kapitel? Jesus har makt att kalla lärjungar och de kommer. Han är helig i kontrast till de orena andarna som står under Satan. En stor strid pågår mellan gott och ont, och Jesus är mäktigare än demonerna. Jesus har medlidande med sjuka människor, hjälper dem och rör vid dem som kanske ingen annan ville röra vid.

”I synagogan talade Jesus om riket som han hade kommit för att upprätta och om sitt uppdrag att befria Satans fångar. Plötsligt avbröts han av ett skrik av fasa. En man som var besatt rusade fram ur folkhopen och ropade: ’Sluta! Vad har vi med dig att göra, Jesus från Nasaret? Har du kommit för att fördärva oss? Jag vet vem du är: Guds Helige!’ (Luk. 4:34). Nu blev det kaos och oro. Människornas uppmärksamhet drogs från Jesus, och ingen lyssnade längre till det han sa. Detta var också Satans avsikt när han drev sitt offer till syna-gogan. ’Då talade Jesus strängt till anden: ’Tig! Far ut ur honom!’ Anden kastade omkull mannen mitt ibland dem och for ut ur honom utan att skada honom’ (Luk. 4:35). … Jesus hade besegrat Satan när han frestades i öknen, och nu stod han återigen ansikte mot ansikte med sin fiende. Den onda anden försökte nu samla all sin kraft för att vinna tillbaka makten över sitt offer. Om han förlorade mark här skulle Jesus segra. … Men Frälsaren talade med myndighet och befriade den fångne” (Ellen White, _Messias_, s. 226–227).

Under tiden fortsätter vår Herre sin aktiva tjänst. Han rör sig från plats till plats och har nästan ständig kontakt med mycket folk. Hur kunde han bibehålla en så lugn och stabil inställning till sin tjänst och gentemot människorna? Utan tvekan berodde det på hans dagliga bönestunder.

Tänk på ett potentiellt fungerande schema för dig som innehåller tid för bön och bibelstudium. Hitta det som passar för dig, och ta den tiden till att utveckla ett fridfullt sinnelag som leds av Anden och Guds Ord.

**Samtalsstart**

`Markus beskriver hur Jesus kallade sina första lärjungar. Hur kallade Jesus er till att tro på honom och bli hans lärjungar? Varför har du valt att vara hans lärjunge?`

**Förbön**

Be att ni varje dag ska låta Jesus leda er så att ni tjänar honom på det sätt som han vill.

**Samtalsfrågor**

`Samtala om bön och varför den är så viktig i det kristna livet. Vilka frågor har människor om syftet med bön och vilken skillnad den gör?`

`Samtala om tillfällen då det kan vara bäst att inte säga så mycket om vår tro. När kan det vara lämpligt att inte säga något, och kan vi göra det utan att kompromissa i vårt vittnande?`

`Vilka är de ”spetälska” i er kultur idag? Hur kan församlingar nå ut och ”beröra” dessa individer för att föra evangeliet till dem?`