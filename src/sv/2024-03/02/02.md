---
title:  ”Följ mig”
date:   07/07/2024
---

`Läs Mark. 1:16–20. Vilka var de män som Jesus kallade att bli lärjungar, och hur reagerade de?`

Markusevangeliets första kapitel innehåller inte många ord av Jesus. I Mark. 1:17 finns dock hans ord till två fiskare: Simon, som senare kom att kallas Petrus, och hans bror Andreas. De två männen står på Galileiska sjöns strand och kastar ut nät.

Någon båt eller annan fiskeutrustning nämns inte, vilket kan antyda att de två männen inte hade det så bra ställt ekonomiskt. I Mark. 1:19, 20 är Jakob och Johannes i en båt tillsammans med sin far och sina tjänare, vilket tyder på att de hade det bättre ekonomiskt ställt än Petrus och Andreas. Lukas berättar att Petrus har en båt och att Jakob och Johannes i själva verket var kollegor till Petrus och Andreas (se Luk. 5:1–11). Men det är möjligt att Markusevangeliet vill visa på en kontrast mellan de två brödraparen, och för att illustrera denna skillnad kallar Jesus både dem som har mindre resurser och dem som har mer till att bli lärjungar.

Jesus uppmaning till dessa män är enkel, rättfram och profetisk. Han kallar dem till att följa honom, det vill säga bli hans lärjungar. Han påpekar att om de svarar på hans kallelse kommer han att ta på sig uppgiften att göra dem till människofiskare.

`Fundera över varför dessa män genast (Mark. 1:16–20) lämnade allt och följde Jesus.`

Johannesevangeliet kompletterar bilden ytterligare (se Joh. 1:29–42). Det verkar som om bröderna var lärjungar till Johannes Döparen och hade hört hans förkunnelse om att Jesus var ”Guds lamm som tar bort världens synd” (Joh. 1:29). De träffade Jesus och umgicks med honom nära Jordanfloden. Följaktligen var det inte fråga om något spontant eller nyckfullt beslut när de sa ja till Jesus kallelse till tjänst. De hade tänkt igenom saken. Men varför fyller Markus inte i fler detaljer? Troligen är det för att betona Jesus kraft. Han kallar, och villiga fiskare svarar, och deras liv, och även världen, blir aldrig densamma.

`Vad har du blivit kallad till att offra för att följa Jesus? (Tänk på konsekvenserna av ditt svar, särskilt om du inte kan komma på något.)`