---
title:  Att lämna allt för att fly från Jesus
date:   11/09/2024
---

`Läs Mark. 14:43–52. Vad är det som händer här som är så avgörande för frälsningsplanen?`

Det är chockerande att en av Jesus närmaste medarbetare förrådde honom till hans fiender. Evangelierna går inte in i detalj på Judas motiv. Men Ellen White skriver: ”Av naturen hade Judas en stark kärlek till pengar. Men han hade inte alltid varit tillräckligt fördärvad för att utföra en handling som den här. Han hade gett girighetens onda anda näring tills den blev den härskande drivkraften i hans liv. Kärleken till pengar fick övertag över hans kärlek till Jesus. Genom att bli slav under denna last överlämnade han sig åt Satan, och då kunde han drivas hur långt som helst i synd” (Ellen White, _Messias_, s. 665).

Förräderi i sig fördöms av alla, även av dem som använder sig av förrädare (jfr Matt. 27:3–7). Men Judas gärning är särskilt ondskefull eftersom han försöker dölja sitt förräderi under sken av vänskap. Han ger folkhopen instruktioner om att den man han kysser är den man som ska gripas. Det verkar som om Judas ville dölja sitt svek för Jesus och de andra lärjungarna.

Kaos utbryter när folkhopen arresterar Jesus. Någon drar ett svärd (Joh. 18:10, 11 säger att det var Petrus) och hugger av örat på översteprästens tjänare. Jesus talar till folket och tillrättavisar dem för att de i hemlighet gjorde det de var rädda för att göra öppet, när han undervisade i templet. Men Jesus avslutar med en hänvisning till att Skrifterna uppfylls. Det är ytterligare en signal om det dubbla händelseförloppet som löper genom passionshistorien – att Guds vilja uppfylls även när människans vilja arbetar för att förgöra _Messias_.

Alla lärjungarna flyr, inklusive Petrus, som dock kommer att dyka upp igen, följa Jesus på avstånd och till slut hamna i trubbel. Men i Mark. 14:51, 52 berättas det om en ung man som följer Jesus, en berättelse som bara finns här och ingen annanstans i de kanoniska evangelierna. Vissa tror att det var Markus själv, men det går inte att bevisa. Det som är anmärkningsvärt är att han flyr naken. I stället för att lämna allt för att ”följa” Jesus, lämnar den unge mannen allt för att ”fly” från Jesus.

`Reflektera över den skrämmande tanken att Judas gjorde vad han gjorde för att han var slav under en enda last. Vad kan detta säga oss om att hata synden och, genom Guds nåd, övervinna den?`