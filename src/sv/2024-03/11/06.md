---
title:  Vem är du?
date:   12/09/2024
---

`Läs Mark. 14:60–72. Jämför Jesus sätt att reagera på händelserna med Petrus sätt att göra det. Vilka lärdomar kan vi dra av skillnaderna?`

Mark. 14:53–59 beskriver hur Jesus förs till det judiska rådet Sanhedrin (judarnas högsta religiösa domstol) och den inledande delen av rättegången. Det är en frustrationsövning. Om och om igen försöker ledarna få sin anklagelse mot Jesus att hålla. Evangelisten konstaterar att vittnesmålen var falska och att vittnena aldrig var överens.

Slutligen reser sig översteprästen och vänder sig direkt till Jesus. Till en början svarar Jesus inte. Men sedan ställer översteprästen honom under ed inför Gud (se Matt. 26:63) och ställer en direkt fråga om han är _Messias_. Jesus erkänner uppriktigt och öppet att han är det, och hänvisar sedan till Dan. 7:13, 14 om Människosonen som sitter på Guds högra sida och kommer med himlens moln. Detta är för mycket för översteprästen, som sliter sönder sina kläder och kräver att Jesus döms, vilket rådet omedelbart gör. Ledarna börjar förnedra Jesus genom att spotta på honom, täcka hans ansikte, slå honom och uppmana honom att profetera.

Medan Jesus är inomhus på rättegång och avlägger ett troget vittnesmål, är Petrus utomhus och avlägger ett lögnaktigt vittnesmål. Detta är den sjätte och sista ”sandwichberättelsen” i Markusevangeliet, och här är ironin särskilt påtaglig. Här finns två parallella karaktärer, Jesus och Petrus, som gör motsatta saker. Jesus avlägger ett troget vittnesbörd, Petrus ett falskt. Tre gånger blir Petrus tilltalad av en tjänare eller av förbipasserande, och varje gång förnekar han sitt samröre med Jesus och uttalar till och med en förbannelse i processen.

Det är vid denna tidpunkt som en tupp gal för andra gången, och Petrus minns plötsligt Jesus profetia om att han skulle förneka sin Herre tre gånger just den natten. Han bryter ihop och gråter. Här är den slående ironin – i slutet av sin rättegång får Jesus ögonbindel och blir slagen och beordrad att ”profetera”! Tanken var att håna honom eftersom han inte kunde se vem som slog honom. Men samtidigt som de gör detta förnekar Petrus Jesus på gården nedanför och uppfyller därmed en av Jesus profetior. Genom att förneka Jesus visar Petrus följaktligen att Jesus är _Messias_.

`Vilka hoppfulla ord skulle du ge till någon som, trots att han vill följa Jesus, ibland misslyckas med att göra det? Vem av oss har inte ibland misslyckats med att följa det vi vet att Jesus vill?`