---
title:  Getsemane
date:   10/09/2024
---

`Läs Mark. 14:32–42. Vad bad Jesus om i Getsemane, och hur besvarades bönen?`

Jesus och hans lärjungar lämnar den befästa staden Jerusalem, där de har ätit påskmåltiden, och går över Kidrondalen till en trädgård på Olivbergets sluttningar. Namnet Getsemane betyder oljepress, vilket tyder på att det fanns en olivoljepress i närheten. Man har nyligen hittat en sådan press på platsen där man tror att Getsemane låg. Den exakta platsen är dock okänd, eftersom romarna högg ner alla träd på Olivberget under belägringen år 70 e.Kr.

När Jesus kommer in i trädgården lämnar han sina lärjungar där och går vidare med Petrus, Jakob och Johannes. Men sedan lämnar han även dessa tre och går vidare ensam. Denna fysiska distansering tyder på att Jesus blir mer och mer isolerad och ensam inför sitt kommande lidande.

Jesus ber att lidandets bägare ska tas bort, men bara om det är Guds vilja (Mark. 14:36). Han använder det arameiska ordet Abba, som Markus översätter med ”Fader”. Ordet betyder inte ”pappa”, som vissa har föreslagit. Det ord som ett barn använde för att tilltala sin far var ”abi” (se Raymond E. Brown, The Death of the Messiah, Anchor Bible Reference Library [New York: Doubleday, 1994], band 1, s. 172, 173). Men användningen av uttrycket Abba, Fader, förmedlar en nära familjär relation, som inte bör förringas.

Jesus ber om att lidandets bägare ska avlägsnas. Men han underkastar sig Guds vilja (jfr Herrens bön i Matt. 6:10). Det blir uppenbart under resten av passionshistorien att Guds svar på Jesus bön är ”Nej”. Han kommer inte att ta bort lidandets bägare, för genom den erfarenheten ges frälsning till världen.

När du möter svårigheter är det uppmuntrande att ha vänner som stöttar dig. I Fil. 4:13 talar Paulus om att förmå allt genom honom som ger oss kraft. Många glömmer Fil. 4:14, där aposteln börjar med ett ”Men”. Det lyder: ”Men ni skall ha tack för att ni ville bistå mig i mitt svåra läge.” Detta är vad Jesus önskade i Getsemane. Tre gånger kom han för att söka stöd hos sina lärjungar. Tre gånger sov de. Till slut väcker han dem så att de kan gå med honom och möta pröv-ningen. Han är redo, de är inte det.