---
title:  Den sista måltiden
date:   09/09/2024
---

`Läs Mark. 14:22–31 och 2 Mos. 24:8. Vilken stor betydelse för den kristna tron har denna berättelse?`

Mark. 14:12 konstaterar att detta är den första dagen av det osyrade brödets högtid, då påskalammet slaktades. Måltiden ägde rum på torsdagskvällen.

Vid den sista måltiden instiftar Jesus en ny minnesceremoni. Det är en övergång från det judiska påskfirandet som var direkt knutet till att Israel lämnade Egypten och blev Guds förbundsfolk vid Sinai. I samband med att förbundet sluts, i 2 Mos. 24:8, stänker Mose offerblod på folket och säger: ”Med detta blod bekräftas det förbund som Herren har slutit med er på grundval av alla dessa befallningar.”

Det är slående att man i Herrens nattvard, som Jesus instiftar här, inte använder sig av påskalammet. Det är för att Jesus är Guds lamm (jfr Joh. 1:29). Brödet i nattvarden symboliserar hans kropp. Det nya förbundet (jfr Jer. 31:31–34) beseglas med Jesus blod, och vinet i bägaren symboliserar detta. Han säger: ”Detta är mitt blod, förbundsblodet som blir utgjutet för många” (Mark. 14:24).

Sedan, mitt i allt detta, förutsäger Jesus att alla hans lärjungar kommer att överge honom. Han citerar Sak. 13:7, som talar om svärdet som slår herden och fåren som skingras. Jesus är herden och hans lärjungar är fåren. Det är ett starkt och deprimerande budskap. Men Jesus inflikar ett ord av hopp och upprepar förutsägelsen om sin uppståndelse. Men han tillägger att han ska gå före lärjungarna till Galileen. Den förutsägelsen kommer den unge mannen vid Jesus grav att hänvisa till i Mark. 16:7, och därför är den särskilt viktig här.

Men allt detta är för svårt för lärjungarna att acceptera, särskilt för Petrus, som hävdar att alla andra må komma på fall, men inte han. Men Jesus fortsätter med det högtidliga språket och förutsäger att Petrus kommer att förneka honom tre gånger innan tuppen gal två gånger. Förutsägelsen kommer att spela en avgörande roll under Jesus rättegång och Petrus förnekelse, så den spelar också en avgörande roll här.

`Vad kan du lära dig av de gånger du har lovat Gud att du skulle eller inte skulle göra något och sedan ändå gjorde eller inte gjorde det?`