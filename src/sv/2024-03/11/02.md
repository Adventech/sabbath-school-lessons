---
title:  Oförglömligt
date:   08/09/2024
---

`Läs Mark. 14:1–11. Vilka två berättelser är sammanflätade här, och hur samspelar de med varandra?`

Mark. 14:1 säger att det var två dagar kvar till påsken. Mötet ägde förmodligen rum antingen på tisdagskvällen eller på onsdagen den veckan. De religiösa ledarna har en handlingsplan och en tidsplan. De behöver bara ett sätt att uppnå sitt mål. Det kommer från ett överraskande håll.

Detta avsnitt är den femte ”sandwichberättelsen” i Markusevan-geliet (se studium 3). Berättelsen om komplotten mot Jesus är kopplad till en berättelse om en kvinna som smörjer Jesus huvud med dyrbar parfym. Två parallella rollfigurer gör motsatta saker, vilket skapar en ironisk kontrast.

Vem kvinnan är avslöjas inte av Markus. Hennes fantastiska gåva till Jesus står i kontrast till Judas svekfulla sätt att förråda sin Herre. Hon nämns inte vid namn. Han nämns som en av de tolv. Värdet på hennes gåva anges. Hans pris är bara ett löfte om pengar.

Ingen särskild anledning ges till varför hon gör detta, men gästerna vid middagen är bestörta över vad de anser vara ett stort slöseri. Parfym värd nästan en årslön hälls över Jesus. Jesus försvarar henne dock och säger att det hon har gjort kommer att ingå i evangelieförkunnelsen över hela världen som ett minnesmärke över henne. Det är oförglömligt. Faktum är att alla fyra evangelierna berättar samma historia i en eller annan form, förmodligen på grund av Jesus ord om att minnas hennes gärning.

Judas förräderi är också omöjligt att glömma. Markus antyder att hans motiv var girighet. Johannesevangeliet gör det tydligt (Joh. 12:4–6).

Markus använder en ordlek med ordet ”god” för att illustrera att två olika motiv, eller händelseförlopp, är i spel i dessa berättelser. Jesus kallar kvinnans handling för ”god/fin” i Mark. 14:6. Han säger att man alltid kan göra ”gott” mot de fattiga (Mark. 14:7), och i Mark. 14:9 säger han att hennes gärning är en del av ”de goda nyheterna/evangeliet”. I Mark. 14:11 letar Judas efter ett ”gott/lämpligt tillfälle” att förråda Jesus. Vad denna ordlek antyder är att människornas plan att förgöra _Messias_ faktiskt kommer att bli en del av evangeliets berättelse eftersom den förverkligar Guds vilja att ge sin Son för mänsklighetens frälsning.

`Hur hjälper Rom. 8:28 till att förklara vad som kommer att hända här?`