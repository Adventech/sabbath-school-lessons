---
title:  Missionsnytt Från Hela Världen
date:   13/09/2024
---

### En riktig skatt

Jahiquel var en fattig pojke som bodde i en fattig familj i Costa Rica. Familjen ägde nästan ingenting. Men när han var 16 år började Jahiquel bära en tjock guldkedja runt halsen och guldringar på fingrarna.

Medlemmarna i gänget som sysslade med narkotika i hans område blev misstänksamma. Ledaren trodde att Jahiquel kanske langade droger utan hans samtycke. Han beordrade en gängmedlem att kontakta Jahiquel via sociala medier och fråga: ”Är din kedja gjord av äkta guld?”

Jahiquel var stolt över att han ägde äkta guldsmycken, och svarade: ”Ja.” Han förstod att meddelandet hade kommit från en gängmedlem. Han hade tidigare tillhört samma gäng, men han hade lämnat det för att gå med i ett annat gäng. I stället för att sälja droger gjorde han inbrott och kidnappade människor för lösensummor. På så sätt hade han fått pengar till att köpa guldsmycken.

Flera timmar senare, vid 19-tiden på kvällen, märkte Jahiquel att två gängmedlemmar körde mot honom på en motorcykel. Jahiquel stod utanför sin mormors hus där han skulle övernatta.

Bakom föraren satt gängledarens bror. Med fasa såg Jahiquel hur brodern höjde en 9 mm pistol och började skjuta. Han kände igen pistolen. Han hade sålt den till brodern flera månader tidigare.

I snabb följd träffade åtta kulor Jahiquels kropp: två i benen och fem i bröstet och magen. Han föll till marken, för rädd för att skrika eller röra sig. Tankar fyllde hans sinne. Han mindes hur han som pojke blev lärd av sin adventistmoster att be och läsa Bibeln. Han insåg att han hade gjort ett misstag när han gick med i ett gäng. Han bad: ”Gud, förlåt mig.”

Tiden tycktes stå stilla. Han hörde motorcykeln köra i väg. En bil åkte förbi utan att stanna. Nästa bil stannade. Två personer klev ur, lyfte in Jahiquel i bilen och tog honom till sjukhuset.

Jahiquel vaknade på eftermiddagen nästa dag. Han var kopplad till en maskin som hjälpte honom att andas. Han hade 23 stygn längs mitten av kroppen. Han fick veta att han nästan hade dött. Medlemmar från hans mosters församling hade bett för honom i många timmar. Att han levde var ett underverk.

Från den dagen bestämde Jahiquel sig för att leva för Jesus.

Tre år senare studerar Jahiquel till att bli frisör. Han berättar för andra ungdomar om hur Gud räddade hans liv. Han uppmuntrar dem att följa Jesus och inte tro att de hittar mening i livet i något gäng. Han uppmanar dem att fylla sina sinnen med goda tankar och att hålla sig nära Gud.

”Jag vill själv fylla mina tankar med bra saker, och jag vill inte minnas det förflutna”, säger Jahiquel. ”Jag läser Bibeln varje morgon och varje kväll. Jag vaknar tidigt för att be. Det är en process. Jag vet att med Guds hjälp kommer min tro och tillit till honom att bli starkare.”

Jahiquel förlorade sina guldsmycken den dagen han utsattes för mordförsöket. Han vet inte vem som tog dem, men han bryr sig inte. Han har upptäckt att riktiga skatter inte är de han bar på kroppen. Den verkliga skatten finns i hans hjärta.

_Av Andrew McChesney_

_Costa Rica, Mellanamerikanska divisionen_