---
title:  Kvinnorna vid graven
date:   24/09/2024
---

”Kvinnorna som hade stått vid Jesus kors väntade ivrigt på att vilodagens timmar skulle gå. På den första dagen i veckan gick de till graven väldigt tidigt, och de hade med sig dyrbara kryddor för att smörja Frälsarens kropp. De tänkte inte på att han skulle uppstå från de döda. För dem hade hoppets sol gått ner, och det rådde natt i deras sinnen. Medan de gick påminde de sig Jesus barmhärtiga gärningar och hans tröstande ord. Men de kom inte ihåg att han hade sagt: ’Jag ska se er igen’ (Joh. 16:16–22)” (Ellen White, _Messias_, s. 736).

`Läs Mark. 16:1–8. Vad hände och hur reagerade kvinnorna först?`

Redan i början av Markusevangeliet vet läsaren att Jesus är _Messias_. Men i själva texten är Petrus den första personen (som inte är demonbesatt) att förkunna att han är _Messias_, i Mark. 8:29. Och denna bekännelse sker inte förrän halvvägs genom boken!

Genom hela Markusevangeliet säger Jesus till människor att hålla tyst om vem han är eller om ett helande som han gjort för dem. I Mark. 1:44 säger han till en spetälsk att inte berätta för någon om att han har blivit helad. I Mark. 5:43 säger han till Jairus och hans hustru att inte berätta för någon om deras dotters uppståndelse. I Mark. 7:36 säger han till en grupp att inte berätta för någon om hans helande av en dövstum man. Och sedan befaller han sina lärjungar att inte berätta för folk att han är _Messias_ (Mark. 8:30, se även Mark. 9:9). Utan tvekan var den främsta anledningen till att Jesus bad dem att vara tysta att han behövde ge sig själv tid att avsluta sin tjänst i enlighet med tidsprofetiorna i Dan. 9:24–27.

I denna scen, även efter att de hade fått höra att Jesus hade uppstått, flydde kvinnorna, rädda och förvånade, från graven. Åtminstone till en början talade de inte heller om vad som hade hänt.

Tystnaden varade dock inte länge. När vi kommer till slutet av Markusevangeliet, vad läser vi då förutom detta? ”Men de gick ut och predikade överallt, och Herren bistod dem och bekräftade ordet genom de tecken som åtföljde det” (Mark. 16:20).

Motivet att tiga om Jesus och om vem han är och vad han har gjort är alltså tillintetgjort. Boken slutar med att de predikar ”överallt”.

`Varför får vi inte tiga om Jesus och vad han har gjort? Vem kan du berätta för om Jesus och frälsningsplanen idag?`