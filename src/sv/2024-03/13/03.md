---
title:  Stenen var bortrullad
date:   23/09/2024
---

`Läs Mark. 16:1–8 och 1 Kor. 15:1–8. Vad har dessa texter gemensamt?`

Vi hittar berättelsen om uppståndelsen i alla fyra evangelierna. Varje evangelist skildrar berättelsen ur olika perspektiv, men de innehåller alla de centrala begrepp som också förekommer i 1 Kor. 15:1–8.

Fyra begrepp återkommer gång på gång – död, begravd, uppstånden, sedd. I Markus finns död och begravd i kapitel 15. Uppstånden och sedd finns i kapitel 16, men med en liten knorr. Mark. 16:7 nämner ett möte i Galileen, och där kommer de att se honom (se Joh. 21).

En del människor tycker att det är otroligt att kristna tror på en uppstånden Herre. Men bevisen för hans uppståndelse är omfattande och förenliga med sunt förnuft.

Till att börja med behöver man bara tro på Gud som Skaparen (se 1 Mos. 1 och 2) för att tanken om en uppståndelse, ett mirakel, ska vara rimlig. Den Gud som skapade universum, och sedan livet på jorden, har verkligen makten att återuppväcka Jesus, om han så vill. Guds existens gör inte Jesus uppståndelse till ett faktum, bara till något rimligt.

Vidare var graven definitivt tom. Även ateistiska historiker erkänner detta faktum. Om den inte var det, skulle påståendet om hans uppståndelse fallera redan från start, eftersom hans kropp i graven skulle omintetgöra alla påståenden om att han hade uppstått.

Förklaringen att hans lärjungar stal kroppen fungerar inte heller. Lärjungarna kunde verkligen inte ha tagit sig förbi vakterna. Och även om de hade gjort det och fått tag på kroppen, varför arresterades de aldrig för att ha stulit den? Svaret är att de religiösa ledarna visste att lärjungarna inte hade gjort det.

Dessutom vittnade många människor om att de sett den uppståndne Kristus. Många, inklusive lärjungarna, trodde till en början inte på det. Och en mycket stark fiende, Paulus, hävdar inte bara att han har sett den uppståndne Herren, utan också att denna upplevelse förändrade hela hans liv, på ett mycket radikalt sätt.

Slutligen (även om det finns många andra skäl), hur förklarar man uppkomsten av den kristna kyrkan, som grundades av människor som påstod sig ha sett den uppståndne Herren? Varför skulle dessa människor ha varit villiga att dö för något som de visste var en lögn? Deras konsekventa vittnesbörd, både direkt efter hans död (Apg. 3:15) och flera år senare (1 Pet. 1:3), utgör ett kraftfullt bevis för hans uppståndelse.

`Vad skulle du säga om någon frågade dig: Vilka bevis har du för att Kristus har uppstått?`