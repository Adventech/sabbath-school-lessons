---
title:  Han visar sig för Maria och andra
date:   25/09/2024
---

`Läs Mark. 16:9–20. Vad tillför dessa verser till berättelsen om uppståndelsen?`

Nästan hela Mark. 16:9–20 har paralleller till andra avsnitt i Nya testamentet:

* Maria Magdalena vid graven ser Jesus (Matt. 28:1, 9, 10; Joh. 20:11–18; jfr Luk. 8:2)

* Två män ser honom på landsbygden (Luk. 24:13–35)

* De elva får sitt uppdrag (Matt. 28:16–20; Luk. 24:36–49; Joh. 20:19–23).

Den första som såg den uppväckte Jesus var Maria från Magdala (Joh. 20:11–18). Även andra kvinnor såg honom (Matt. 28:8–10). Det är anmärkningsvärt att de första som såg den uppståndne Herren var kvinnor. Eftersom kvinnor i den antika världen inte hade hög status som vittnen, skulle det ha varit mycket mer sannolikt att nämna män som de första vittnena om historien hade fabricerats. Men det är inte män, inte de tolv, utan en kvinna. Hon går för att berätta de goda nyheterna för lärjungarna, men föga förvånande så tror de inte på hennes vittnesbörd, troligen för att det verkade fantasifullt och, tyvärr, också för att Maria var en kvinna.

De som försvarar påståendet om Jesus uppståndelse har använt sig av att kvinnor var de första som såg Jesus som ett kraftfullt bevis för att berättelsen är sann.

`Vad händer i Mark. 16:14 som inte är logiskt om berättelsen vore påhittad?`

Om de hade hittat på historien, varför skulle de då ha fått sig själva att framstå i så dålig dager? Jesus var tvungen att förebrå dem för deras ”otro och deras hårda hjärtan”, (FB). I evangelierna framställs Jesus anhängare i ett mycket negativt ljus, helt från tiden då han greps till hans framträdande efter uppståndelsen. De flydde, förnekade, tvivlade och så vidare. Detta är inte begripligt om historien skulle vara påhittad.

Däremot utgör deras senare djärva och orubbliga förkunnelse om den uppståndne Kristus, och det hopp det ger alla, ett kraftfullt bevis för sanningshalten i deras påståenden.

`Hur kan vi hantera tvivel och otro? Kan lärjungarnas beteende lära oss något?`