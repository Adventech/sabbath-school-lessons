---
title:  Gå ut överallt i världen
date:   26/09/2024
---

`Läs Mark. 16:14–20. Vad sa Jesus till sina lärjungar när han visade sig för dem, och vad betyder dessa ord för oss idag?`

De första orden som Jesus säger till sina lärjungar finns bara nedtecknade i indirekt form i Mark. 16:14. Han tillrättavisar dem för deras otro och hårda hjärtan. Frågan om otro är inte bara ett modernt problem. Som vi redan har sett kämpade Jesus ursprungliga lärjungar med att tro (Matt. 28:17; Joh. 20:24–29), och de var med Jesus som människa och såg underverken om och om igen.

Men genom olika bevis visade Jesus dem att hans uppståndelse var verklig. Deras vittnesbörd, i kombination med de bevis som sammanfattades i måndagens studie, utgör en fast grund för tron.

Jesus ger sedan sina lärjungar i uppdrag att föra evangeliet till världen. Hans befallning är omfattande. De ska gå ut överallt i världen och förkunna evangeliet för hela skapelsen. Jesus förklarar sedan resultatet av deras arbete för väl och ve; de som tror kommer att räddas, de som inte tror kommer att fördömas.

Jesus beskriver också tecken som kommer att åtfölja lärjungarnas arbete: demonutdrivning, förmågan att tala nya språk, beskydd mot skador och botande av sjuka. Vissa människor har felaktigt tolkat Mark. 16:18 som en uppmaning till kristna att visa sin tro genom att plocka upp giftiga ormar. Ingen sådan övermodig handling uppmuntras här. Vad Jesus beskriver är skydd när man är engagerad i mission som till exempel Paulus tjänst för andra i Apg. 28:3–6.

Bibeln lär naturligtvis inte ut att kristna alltid kommer att vara skyddade från skador. Ibland anser Gud att det är lämpligt att utföra ett underverk för att främja evangeliets sak. Men ibland lider kristna på grund av sitt vittnesbörd. Under sådana omständigheter är deras tålmodiga uthållighet ytterligare ett tecken för icke-troende på trons kraft.

Och sedan, efter att ha gjort allt han gjort här, ”blev han upptagen till himlen och satte sig på Guds högra sida” (Mark. 16:19). Jesus steg upp för att sitta på Guds högra sida, den högsta maktens plats, för Jesus hade besegrat alla ondskans styrkor.

Lägg märke till den sista versen. Även om de gick ”överallt” och predikade evangeliet, gick de inte ensamma. ”Herren bistod dem och bekräftade ordet genom de tecken som åtföljde det” (Mark. 16:20). Han var med dem då, och lovar att vara med oss nu när vi fortsätter det arbete som de påbörjade.

`”Och jag är med er alla dagar till tidens slut” (Matt. 28:20). Vilken tröst kan vi hämta från detta löfte när vi också försöker förkunna evangeliet ”överallt”?`