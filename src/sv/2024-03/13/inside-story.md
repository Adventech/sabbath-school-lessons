---
title:  Missionsnytt Från Hela Världen
date:   27/09/2024
---

### Ett besök och en dröm

Det fanns bara två skolor i staden där Erickson växte upp i Guatemala: en kommunal skola och en adventistskola.

När Erickson började i ettan skickade hans pappa honom till den kommunala skolan. Pappa förstod sedan att det inte var ett bra val. Klassläraren var tjänstledig, och rektorn kom till klassrummet ibland för att dela ut läxor. Men det fanns ingen som hjälpte barnen med läsning, matematik eller stavning. Lyckligtvis hade Erickson fått några baskunskaper i förskolan. Men många av hans klass-kamrater blev underkända i ettan.

Pappa blev missnöjd med det offentliga skolsystemet. Nästa år fick Erickson gå i tvåan i adventistskolan. Där lärde han sig om Gud.

Varje kväll vid läggdags böjde Erickson knä bredvid sängen och bad. En natt när han var elva eller tolv år bad han som vanligt och lade sig sedan i det mörka rummet. Han blundade inte, men han kunde inte se något i mörkret.

Plötsligt såg Erickson ett starkt men mjukt ljussken uppe i taket. Det var inte glödlampan. Han hade släckt ljuset innan han bad. Ljuset lyste upp rummet. Men Erickson blev inte rädd. Han kände sig väldigt lugn. Trots att det som hände sedan kunde ha upplevts som skrämmande för ett barn.

Plötsligt flög en varelse från ljuset ner på golvet. Erickson såg armar, ben, en kropp och ett huvud. Men han kunde inte se några ansiktsdrag. Huvudet var omgivet av ett mjukt sken. Varelsen böjde knä på samma plats bredvid sängen där Erickson nyss hade bett.

Varelsen bad i 60 till 90 sekunder. Sedan ställde han sig upp och lade ena handen på Ericksons huvud och den andra på hans bröst. Glädje fyllde Ericksons hjärta. Han tänkte sig att han såg Jesus. Sedan slocknade ljuset, och det blev mörkt i rummet igen.

Flera månader senare drömde Erickson om sabbaten. Han hade gått i sin pappas kyrka på söndagarna sedan han var ett litet barn. Men sedan han började som elev vid adventistskolan, hade han också gått i Adventkyrkan på sabbaten.

I drömmen var Erickson med på gudstjänsten i sin pappas kyrka. Han trivdes i både den och Adventkyrkan. Men han hade funderat ett tag på om Gud hade någon speciell plan för hans liv. Var kunde han tjäna Jesus bäst?

Plötsligt såg Erickson ett välbekant starkt men mjukt ljus vid kyrkporten. Det var samma ljus som han hade sett i sitt sovrum flera månader tidigare. Erickson kände sig lättad. Han kände att Jesus var nära och skulle visat honom svaret på hans funderingar.

Varelsen som hade bett bredvid Ericksons säng tog hans hand och ledde honom ut ur kyrkan. Erickson förstod då att hans pappas kyrka inte längre var den rätta platsen för honom. Jesus hade en annan plan för hans liv.

Ungefär ett år efter drömmen bestämde sig Erickson för att ge sitt hjärta till Jesus och bli döpt. Han var 13 år när han blev adventist. Idag är Erickson Bala pastor och avdelningsledare för församlingsliv i sitt hemland Costa Rica. Han vill att vi ska förstå att Gud aktivt söker barns och ungdomars hjärtan. Och inte minst barnen i Mellanamerika som flera av kvartalets projekt är riktade till att stödja. Tack för era gåvor!

_Av Andrew McChesney_

_Mellanamerikanska divisionen_