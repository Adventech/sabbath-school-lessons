---
title:  Studiehjälp
date:   27/09/2024
---

Läs kapitlen ”Herren har verkligen uppstått” och ”Gör alla folk till lärjungar” på sidorna 729–735 och 761–772 i Ellen Whites bok _Messias_.

”För den som är kristen är Jesus uppståndelsen och livet. I vår Frälsare får vi tillbaka livet som gick förlorat genom synden, för han har liv i sig själv för att ge det till dem han vill. Han har fått rätten att ge odödlighet. Livet som han gav som människa tar han tillbaka, och han ger det till människan. ’Jag har kommit’, säger han, ’för att de ska ha liv, och liv i överflöd.’ ’Men den som dricker av det vatten jag ger honom ska aldrig någonsin törsta. Det vatten jag ger blir en källa i honom med vatten som flödar fram till evigt liv.’ ’Den som äter mitt kött och dricker mitt blod har evigt liv, och jag ska låta honom uppstå på den yttersta dagen’ (Joh. 10:10; 4:14; 6:54). För den kristne saknar döden avgörande betydelse. Jesus talar om den som om den bara varade i ett ögonblick. ’Den som bevarar mitt ord ska aldrig någonsin se döden. … [Han] ska aldrig någonsin smaka döden.’ För den kristne är döden en sömn, ett ögonblick av stillhet och mörker. Livet är dolt med Kristus i Gud, och när ”Kristus träder fram, han som är vårt liv, då ska också ni träda fram i härlighet tillsammans med honom” (Joh. 8:51, 52; Kol. 3:4)” (Ellen White, _Messias_, s.734, 735).

Även ateistiska historiker, de som inte tror på uppståndelsen, erkänner inte bara att Jesus dödades utan också att många människor efter hans död påstod sig ha sett den uppståndne Kristus, och att de därmed bildade kärnan i det som blev den kristna kyrkan. I ett försök att förklara varför de påstod detta hävdade vissa att Jesus hade en tvillingbror eller att de första lärjungarna hallucinerade och trodde att de såg Jesus. Andra menade att Jesus aldrig dog på riktigt, utan bara svimmade och senare återupplivades. En annan person hävdade att utomjordingar kom ner och tog kroppen. För en översikt över alla dessa argument, och hur de inte fungerar, se Clifford Goldstein, _Risen: Finding Hope in the Empty Tomb_ (Pacific Press, 2021).

**Samtalsstart**

`Hur skulle du berätta om Jesus uppståndelse för en ateist eller någon som inte tror på Gud?`

**Förbön**

Vi ber för spridningen av budskapet om Jesus i Sverige! Hjälp oss att dra vårt strå till stacken på det sätt vi kan.

**Samtalsfrågor**

`Varför skulle lärjungarna ha ljugit om Jesus uppståndelse? Av allt vi vet mötte de inget annat än hat, utstötthet och förföljelse för sin tro. Vad skulle de ha vunnit på att hitta på den här historien?`

`Vilka bevis för Jesus uppståndelse är mest övertygande för dig? Dela med dig av dina orsaker under studiet på sabbaten.`

`Fördjupa dig mer i det stora hopp som Jesus uppståndelse ger oss. Läs 1 Kor. 15. Hur stor vikt lägger Paulus vid Jesus uppståndelse?`