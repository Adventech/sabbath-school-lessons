---
title: Missionsnytt
date: 17/08/2018
---

#### Mor till hundratals barn

Idag är Mayumi en av de mest inflytelserika adventistkvinnorna i Japan. Men allt kunde ha slutat mycket annorlunda. 

Mayumi växte upp med en pappa som var alkoholist och en mamma som hade drabbats av psykisk sjukdom. Ingen av dem tänkte på att hålla ett öga på den lilla flickan. Två gånger välte hon en vattenkokare fylld med kokande vatten som stod på spisen och allt vattnet rann över henne. Första gången det händer var hon tre år och den andra gången fem. Båda gångerna fick hon ärr som aldrig kommer att försvinna. ”Men Gud räddade mitt liv båda gångerna”, säger Mayumi.

När Mayumi gick i sjätte klassen fick familjen en ny granne. Grannen kom från USA, och han lärde Mayumi att tala engelska och läsa Bibeln. Den gyllene regeln i Matt. 7:12, där Jesus sa: ”Allt vad ni vill att människorna skall göra för er, det skall ni också göra för dem”, gjorde ett djupt intryck på Mayumi. ”Jag kunde inte ändra det förflutna eller ta bort ärren från min hud. Men jag kunde ge andra barn den kärlek och omsorg som jag gärna hade velat få av mina föräldrar.” Det var så en idé började växa fram att hon skulle ta hand om barn.

I början jobbade Mayumi på ett dagis. Barnomsorgen hade mycket stränga regler. Mayumi såg exempel på hur föräldrar försökte kringgå dem när de var desperata och riskerade att bli av med jobbet om de inte fick lämna sitt barn, kanske på grund av att barnet hade feber. Det är naturligtvis så att länder har olika nivåer av skyddsnät i sådana fall. Och detta var Japan för många år sedan.  Så när Mayumi öppnade sitt eget dagis kände hon att hon måste jobba på ett sätt som tog hand om både barnens och föräldrarnas behov. Hon tog emot barn utan villkor. Om ett barn hade feber skickade hon en barnvakt till barnets hem så att de andra barnen inte skulle bli infekterade. Barnomsorgen låg i Mayumis hem och var öppen dygnet runt, året runt. Hon fick ansökningar från 500 familjer för de tio platser hon kunde erbjuda. 

Medan Mayumi tog hand om andras barn fick hon problem med sin yngsta dotter som hade mobbats i skolan. Mayumi letade efter alternativ och hittade en adventistskola i närheten. Hennes dotter trivdes i den nya skolan och blev döpt några år senare. Senare döptes också Mayumi, hennes man och deras äldsta dotter. 

Efter Mayumis dop började hon förändras. Vänner, föräldrar och även barn som tidigare hade gått på hennes dagis frågade henne vad som hade hänt.  Mayumi berättade för dem om Jesus. ”När mina dagisbarn skulle börja skolan rekommenderade jag adventistskolor, och många har följt rådet!” säger hon.

Under de senaste fyra åren har 45 av Mayumis tidigare dagisbarn och deras föräldrar blivit döpta. Det är fler dop än många pastorer i Japan har haft. Idag driver Mayumi och hennes personal ett stort dagis för 50 barn i Tokyo. De flesta barnen kommer från familjer som inte är kristna. Och Mayumi planerar att öppna ett livsstilcenter för barn som har ADHD och Aspergers syndrom.

Hur använder vi vårt inflytande? Låt oss be om att vi ska våga lägga djärva planer, som Mayumis, för att vinna människor för Jesus. 

_AV ADVENTIST MISSION, USA, JAPAN, NORRA ASIEN-STILLA HAVET DIVISIONEN_

