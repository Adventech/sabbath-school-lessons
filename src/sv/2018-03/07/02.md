---
title: Salamis och Pafos
date: 12/08/2018
---

I Apg. 13 förflyttar sig Lukas tillbaka till Antiochia för att berätta om Paulus första missionsresa, som upptar hela två kapitel (Apg. 13 och 14). Från och med nu och ända fram till slutet av boken koncentrerar man sig på Paulus och hans hednamission.

Detta är den första missionssatsningen i Apostlagärningarna som är avsiktligt och noggrant planerad av en enskild församling. Ändå är Lukas noga med att betona att sådana satsningar har sitt ursprung hos Gud och att de inte är de troendes eget initiativ. Men poängen är att Gud bara kan verka när vi villigt placerar oss i en situation där han kan använda oss.

`Läs Apg. 13:1–12. Vilka huvudpunkter vill Lukas betona när han beskriver Barnabas och Paulus verksamhet på Cypern?`

En tid av förbön och fasta föregick missionärernas utresa. I det här sammanhanget var handpåläggning i princip en handling för att avskilja dem, eller att överlämnade dem åt Guds nåd (Apg. 14:26), för uppgiften de hade framför sig.

Ön Cypern ligger i det nordöstra hörnet av Medelhavet, inte långt från Antiochia. Det var en naturlig plats att utgå ifrån eftersom Barnabas var cypriot och evangeliet hade redan nått ön. Men det fanns säkert fortfarande mycket att göra där.

När de hade kommit till Cypern predikade Barnabas och Paulus, samt Johannes Markus, Barnabas kusin (Apg. 15:39; Kol. 4:10) som var med dem, i synagogorna i Salamis. Detta var vad Paulus brukade göra: först predika i synagogorna innan han vände sig till hedningarna. Eftersom Jesus var Israels Messias var det mer naturligt att först predika evangeliet för judarna.

Efter Salamis rörde de sig västerut och predikade (kan vi anta) medan de färdades, tills de kom till huvudstaden Pafos. Berättelsen kretsar sedan kring två individer: den judiske trollkarlen Barjesus, som också var känd som Elymas, och Sergius Paulus, en lokal romersk ståthållare. Berättelsen ger ett bra exempel på hur evangeliet bemöttes på två olika sätt: å ena sidan öppet motstånd, å andra sidan tog även högt uppsatta hedningar troget emot det. Språkbruket i Apg. 13:12 antyder klart att människor omvändes.

`Tänk på hur det i detta fall var en jude som motsatte sig sanningen medan en hedning tog emot den. Hur kan detta hjälpa oss att förstå varför människor som tillhör andra kristna kretsar ibland kan vara svårare att nå med den aktuella sanningen än de som inte har någon tro?`