---
title: 'Antiochia i Pisidien: del 2'
date: 14/08/2018
---

Apg. 13:38, 39 presenterar lagens oförmåga att göra människan rättfärdig, en viktig läromässig tanke. Trots morallagens bindande karaktär är lagen oförmögen att rättfärdiggöra människan eftersom den inte kan åstadkomma fullkomlig lydnad hos dem som lyder den (Apg. 15:10; Rom. 8:3). Även om lagen skulle kunna åstadkomma fullkomlig lydnad i oss skulle den lydnaden inte försona våra tidigare synder (Rom. 3:19; Gal. 3:10, 11). Det är därför som rättfärdiggörelse inte kan förtjänas, inte ens till en del. Vi kan bara få den genom tron på Jesus försoningsoffer (Rom. 3:28; Gal. 2:16), en gåva som vi inte förtjänar. Hur central lydnaden än kan vara för det kristna livet kan den inte förtjäna någon frälsning åt oss.

`Läs Apg. 13:42–49. Hur tog synagogan emot Paulus budskap?`

Trots Paulus bryska sätt att avsluta sitt budskap var reaktionen från större delen av synagogan mycket positiv. Men följande sabbat ändrades saker och ting drastiskt. Det är mycket troligt att judar som förkastade evangeliebudskapet var synagogans ledare, de som representerade den officiella judendomen. Lukas tillskriver deras hårda attityd mot Paulus till avund.

I den forntida världen hade flera aspekter av judendomen, som monoteism, livsstil och även sabbaten en stark dragningskraft bland icke-judar, och många av dem förenade sig med judisk tro som proselyter. Men omskärelsen var ett allvarligt hinder och betraktades som en barbarisk och avskyvärd praxis. Därför kunde många hedningar gå i synagogan för att tillbe Gud utan att formellt konvertera till judendomen. Dessa människor var kända som gudfruktiga och kan ha varit de gudfruktiga, tillsammans med proselyter, i synagogan i Antiochia (Apg. 13:16, 43) som bidrog till att nyheterna om Paulus budskap spriddes bland allmänheten, och de kom i stora skaror. Möjligheten att uppleva frälsningen utan att först ha anammat judendomen var utan tvekan särskilt tilldragande för många.

Detta kan förklara avundsjukan hos de judiska ledarna. Genom att förkasta evangeliet uteslöt de i vilket fall som helst inte bara sig själva från Guds frälsning, utan de befriade också Paulus och Barnabas till att vända hela sin uppmärksamhet mot hedningarna, som gladde sig och prisade Gud för att de innefattades i hans frälsningsplan. 