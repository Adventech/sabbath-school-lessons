---
title: 'Antiochia i Pisidien: del 1'
date: 13/08/2018
---

Från Cypern seglade Paulus och hans sällskap till Perga i Pamfylien, vid sydkusten av dagens Turkiet. Innan de förflyttade sig till Antiochia i Pisidien berättar Lukas om två betydelsefulla förändringar: Paulus blir den ledande gestalten (fram tills nu har Barnabas alltid nämnts först), och Lukas slutar med att använda Paulus judiska namn (Saul) och börjar bara hänvisa till honom som Paulus (Apg. 13:9). Detta var antagligen därför att Paulus från och med nu huvudsakligen befinner sig i en grekisk-romersk miljö.

Apg. 13:13 berättar att Johannes Markus återvände till Jerusalem. Vi får ingen information i själva texten om orsaken till att han försvann. Ellen White skrev att han blev skrämd och missmodig på grund av alla svårigheter framför dem och ”När han miste allt sitt mod vägrade han att fortsätta och återvände i stället till Jerusalem” (_Löftestiden_, s. 160). Gud hade aldrig lovat att det skulle bli lätt. Tvärtom: Paulus visste från första början att hans tjänst för Jesus skulle innebära mycket lidande (Apg. 9:16), men han lärde sig att helt lita på Guds kraft, och där låg hemligheten till hans styrka (2 Kor. 4:7–10). 

`Läs Apg. 13:38. Vad var det väsentliga i Paulus budskap i synagogan i Antiochia?`

Apg. 13:16–41 innehåller den första av Paulus predikningar i Nya testamentet. Det var naturligtvis inte den första predikan han höll, och utan tvekan innehåller den bara en kort sammanfattning av allt han sade.

Denna predikan består av i tre delar. Den börjar med en gemensam tro på att Gud har utvalt Israel och David som kung (Apg. 13:17–23); denna del är avsedd att upprätta en kontaktpunkt med de judiska åhörarna. Sedan presenterar den Jesus som uppfyllelsen av Guds löften om en ättling till David som skulle ge Israel frälsning (Apg. 13:24–37). Den avslutande delen är en varning för att förkasta frälsningen som erbjuds genom Jesus (Apg. 13:38–41).

Predikans höjdpunkt är verserna 38 och 39, som omfattar kärnan iav Paulus budskap om rättfärdiggörelsen. Förlåtelse och rättfärdiggörelse är tillgängliga endast genom Jesus, inte genom Moses lag. Texten säger inte att lagen är avskaffad. Den betonar bara dess oförmåga att fullfölja vad judarna förväntade sig att den skulle göra, nämligen rättfärdiggöra (Rom. 10:1–4). Det är möjligt endast genom Jesus (Gal. 2:16).

`Vad betyder det att frälsningen endast fås genom Jesus? Hur förenar du nödvändigheten att hålla Guds morallag med faktumet att lagen inte kan rättfärdiggöra någon?`