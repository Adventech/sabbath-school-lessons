---
title: Studiehjälp
date: 17/08/2018
---

”Under sitt liv på jorden hade Jesus försökt leda bort judarna från deras avskildhet. En officers och en syrofenicisk kvinnas omvändelse var tillfällen då han verkade aktivt utanför Israels folk. Tiden hade nu kommit för aktivt och fortsatt arbete bland hedningarna, bland vilka hela samhällen glatt tog emot evangeliet och ärade Gud för ljuset från en intelligent tro. Judarnas otro och förakt fick inte Guds syften att vika undan, för ett nytt Israel inympades i det gamla olivträdet. Synagogor stängdes för apostlarna, men privata hem stod vidöppna för deras användning, och hedningars offentliga byggnader användes också för att där predika Guds ord” (Ellen White: _Sketches From the Life of Paul_, s. 51). 

”I all sin missionsverksamhet sökte Paulus och Barnabas följa Kristi exempel i villig uppoffring och troget, uppriktigt arbete för människor. Apostlarna var alltid på sin vakt, nitiska, outtröttliga. De lät sig aldrig ledas av böjelser eller egen bekvämlighet, utan sökte att med outtröttlig möda och ivrig bön förkunna evangelium. I sitt arbete var apostlarna noga med att ge praktisk undervisning som var av oskattbart värde för alla som tog emot evangelium. Denna anda av uppriktighet och gudsfruktan gjorde ett bestående intryck på de nya troende ifråga om betydelsen av det evangeliska budskapet” (Ellen White: _Löftestiden_, s. 175). 

`Samtalsstart: I studiet ser vi exempel på hur öppenhet för vittnesbördet snabbt kan vändas till kall slutenhet. Har du varit med om något liknande? Hur kan man tänka och agera då?`

**Förbön: Herre, ge oss frimodighet att vara trogna din kallelse och evangeliets vittnesbörd.**

**Samtalsfrågor**

`1. Fundera ytterligare över Johannes Markus som flydde från dem när det blev svårt. Paulus och Barnabas grälade senare om Johannes Markus när Barnabas ville anlita honom på nytt, medan Paulus inte ville det (se Apg. 15:37). Men flera år senare skrev Paulus: ”Ta med dig Markus hit, han är till god hjälp i mitt arbete” (2 Tim. 4:11). Vad kan vi lära oss här när det gäller dem som under vissa omständigheter visar sig otrogna sin kallelse?`

`2. Se på nytt på Paulus och Barnabas svar till människorna i Lystra när de misstagit dem för gudar (Apg. 14:14–18). Hur kan vi stå emot när vi frestas till att ta äran för något som Gud har gjort?`

`3. Läs Apg. 14:21–23. Vad kan vi som individer och som församling, utifrån Paulus och Barnabas exempel, göra för att ge näring till eller stärka nyomvändas tro?`

`4. Hur kan vi försäkra oss om att vi inte låter mänskliga traditioner eller ens lärosatser som vi haft under en lång tid stå i vägen för att göra framsteg i sanningen, som de religiösa ledarna gjorde som ställde sig mot Paulus?`