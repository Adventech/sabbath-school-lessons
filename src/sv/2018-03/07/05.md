---
title: Ikonion
date: 15/08/2018
---

De judiska ledarna i Antiochia påverkade de lokala myndigheterna så att de hetsade upp en mobb mot Paulus och Barnabas och drev ut dem ur staden (Apg. <u>13:50</u>). Men lärjungarna var fyllda av glädje och helig Ande (Apg. 13:52). Missionärerna gick sedan till staden Ikonion.

`Läs Apg. 14:1–7. Vad var resultatet av Paulus och Barnabas verksamhet i Ikonion?`

I Ikonion riktade sig Paulus och Barnabas som de brukade först till judarna innan de vände sig till hedningarna. Paulus predikan i Antiochia (Apg. 13:16–41) förklarar vad som var den främsta orsaken till att de prioriterade judarna i sin verksamhet: Israel var utvalt, med allt vad det innebar (Rom. 3:2; 9:4, 5) och Guds löften om en Frälsare från Davids ätt skulle uppfyllas. Trots att många judar förkastade evangeliet förlorade Paulus aldrig hoppet om att många judar skulle bli omvända.

I Rom. 9–11 gör Paulus det klart att ”Israel är inte alla som kommer från Israel” (Rom. 9:6), och det är bara på grund av Guds nåd som en del judar över huvud taget tror. Gud har inte förkastat sitt folk, men ”På samma sätt finns det i vår tid en rest som Gud har utvalt av nåd” (Rom. 11:5). Paulus fortsatte att predika för hedningarna även om han trodde att fler judar en dag skulle komma till tron på Jesus.

”Paulus argument i Rom. 9–11 ger en vidare förklaring av den missionsstrategi han följer i berättelsen i Apostlagärningarna och konfronterar varje generation av kristna för vilka det är teologiskt viktigt att vittna för icke-troende judar” (David G. Peterson: _The Acts of the Apostles,_ Grand Rapids: Eerdmans, 2009, s. 401).

Situationen skilde sig inte mycket från situationen i Antiochia. Den första reaktionen bland både judar och hedningar på Paulus evangelium var mycket positiv, men återigen distraherade de icke-troende judarna, möjligen ledarna i den lokala judiska gemenskapen, hedningar och förgiftade deras sinnen mot missionärerna och orsakade en splittring bland folket. När motståndarna planerade att attackera och lyncha Paulus och Barnabas beslöt de två missionärerna att lämna staden och fara vidare till nästa.

`Mer än att bara höra evangeliet behöver judarna se hur det levs av dem som bekänner sig till Jesus namn. Om du har judiska bekanta, vilken sorts vittnesbörd ger du dem?`