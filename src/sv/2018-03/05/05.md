---
title: Början av Paulus verksamhet
date: 01/08/2018
---

Apg. 9:19–25 ger intrycket att efter sin omvändelse stannade Paulus i Damaskus en tid innan han återvände till Jerusalem (Apg. 9:26). Men i Gal. 1:17 tillägger Paulus att innan han reste till Jerusalem for han till Arabien, där han tydligen levde i avskildhet under en viss tid. ”Här i öknens avskildhet fick Paulus ett lämpligt tillfälle till studium och meditation i lugn och ro” (Ellen White: _Löftestiden_, s. 119). 

`Läs Apg. 9:20–25. Hur beskriver Lukas Paulus verksamhet i Damaskus? Hur bra gick det?`

När Paulus lämnade Jerusalem med brev från översteprästen var hans ursprungliga målgrupp judekristna som antagligen hade sökt skydd i synagogor i Damaskus (Apg. 9:2). Nu, när han hade kommit tillbaka från Arabien, gick han till slut till synagogorna, men inte för att tillfångata de troende utan för att öka deras antal, inte för att klandra Jesus för att vara en bedragare utan för att presentera honom som Israels Messias. Vad måste inte ha hänt i sinnena hos dem som bara hade hört om honom som en av deras förföljare men som nu hörde honom vittna om Jesus? Vad kunde de göra annat än förundra sig över vad det hade blivit av Saul från Tarsos och vad han gjorde för församlingen? (De hade antagligen ingen aning om det inflytande som denne nyomvände skulle komma att ha!)

När några av Paulus motståndare inte kunde säga emot honom bildade de en konspiration för att döda honom. Paulus berättelse om den händelsen (2 Kor. 11:32, 33) antyder att hans motståndare klandrade honom inför lokala makthavare för att nå sitt mål. Men med de troendes hjälp kunde Paulus fly i en korg, möjligen genom ett fönster i ett hus i stadsmuren.

Paulus visste från början att han skulle få möta utmaningar (Apg. 9:16). Motstånd, förföljelse och lidande från olika håll skulle alltid följa hans verksamhet. Vid praktiskt taget varje steg i sitt nya liv med Jesus skulle han möta prövningar och utmaningar, men trots det skulle ingenting rubba hans tro eller pliktkänsla (2 Kor. 4:8, 9). 

`Trots kamp och motstånd gav Paulus inte upp. Hur kan vi lära oss att göra detsamma när det gäller vår tro, alltså hålla ut mitt i motgång och motstånd?`