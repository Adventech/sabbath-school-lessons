---
title: Församlingens förföljare
date: 29/07/2018
---

Paulus var en hellenistisk jude. Han föddes i Tarsos, Kilikiens huvudstad (Apg. 21:39). Men han skilde sig i viss mån från den hellenistiska stereotypen, för han hade växt upp i Jerusalem. Där hade han studerat under Gamaliel (Apg. 22:3), den mest inflytelserike fariseiska läraren på den tiden. Som farisé var Paulus strikt ortodox, men hans iver låg nära gränsen till fanatism (Gal. 1:14). Det var därför han ledde Stefanos till hans död och blev nyckelpersonen i förföljelsen.

`Läs Apg. 26:9–11. Hur beskrev Paulus sina handlingar mot församlingen?`

På ett annat ställe säger Paulus att evangeliet var en stötesten för judarna (1 Kor. 1:23). Förutom att Jesus inte passade in i den traditionella judiska förväntan att det skulle komma en kunglig Messias kunde de på inga sätt acceptera tanken att den som hade dött _på ett kors_ skulle vara Guds Messias, för Bibeln säger att var och en som är upphängd står under Guds förbannelse (5 Mos. 21:23). För judarna var korsfästelsen i sig därför en grotesk motsägelse, det klaraste beviset för att församlingens anspråk på Jesus var falska.

Apg. 9:1, 2 visar Saul från Tarsos i aktion mot de kristna. Damaskus var en viktig stad ca 220km norr om Jerusalem, och där fanns det en stor judisk befolkning. Judar som bodde utanför Judeen var organiserade i en sorts nätverk som hade sitt högkvarter i Jerusalem (rådet, Sanhedrin), med synagogor som stödcentra för de lokala gemenskaperna. Det pågick ständigt kommunikation mellan rådet och dessa gemenskaper genom brev som vanligtvis bars av _shaliah_, ”en utsänd” (från det hebreiska verbet _shalah_, ”sända”). En _shaliah_ var en offentlig tjänsteman som hade utsetts av rådet för att fylla flera religiösa uppgifter.

När Paulus bad översteprästen, rådets ordförande, om brev till synagogorna i Damaskus blev han en _shaliah_ med auktoritet att arrestera vem som helst som var en av Jesus efterföljare och föra dem till Jerusalem (jfr Apg. 26:12). Den grekiska motsvarigheten till _shaliah_ är _apostolos_, och från det kommer ordet _apostel_. Innan Paulus alltså blev Jesus apostel var han rådets apostel.

`När agiterade du senast för (eller mot) någonting som du senare ändrade din åsikt om? Vad bör du ha lärt dig av den erfarenheten?`