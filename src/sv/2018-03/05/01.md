---
title: Paulus omvändelse
date: 28/07/2018
---

### Veckans huvudtexter
Apg. 26:9–11; 5 Mos. 21:23; Apg. 9:1–20; 1 Kor. 9:1;** **Gal. 1:1;** **Apg. 9:20–30.

> <p>Nyckeltext</p>
> ”Gå, honom har jag utvalt till mitt redskap. Han skall föra ut mitt namn till hedningar och kungar och Israels folk” (Apg. 9:15).

Att Saul från Tarsos (som blev Paulus) blev omvänd var en av de mest anmärkningsvärda händelserna i den apostoliska församlingens historia. Paulus betydelse sträcker sig dock bortom själva omvändelsen, för han är säkert inte den enda av församlingens fiender som blev en äkta kristen. Nej, frågan handlar om vad han kom att göra för evangeliets sak. Paulus hade varit en envis motståndare till de tidiga kristna, och den skada han gjort den tidiga församlingen var enorm. Han hade både beslutsamhet och offentligt stöd för att förgöra församlingen. Men han svarade troget på Guds kallelse på vägen till Damaskus och blev den största av apostlarna. ”Bland de bittraste och mest obevekliga förföljarna av Jesus församling uppstod den duktigaste och mest framgångsrike evangeliets budbärare” (Ellen White: _Sketches from the Life of Paul_, s. 9).

Paulus tidigare handlingar när han förföljde den tidiga församlingen skulle alltid ge honom en djup känsla av hans egen ovärdighet, fastän han kunde säga med en ännu djupare känsla av tacksamhet att Guds nåd mot honom inte hade varit förgäves. I och med Paulus omvändelse blev kristendomen annorlunda för alltid.