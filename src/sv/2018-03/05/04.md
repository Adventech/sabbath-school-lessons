---
title: Ananias besök
date: 31/07/2018
---

När Saul insåg att han talade med Jesus själv ställde han en fråga som gav Jesus tillfället han hade sökt: ”Vad skall jag göra, herre?” (Apg. 22:10). Frågan antyder ånger för hans handlingar fram tills nu, men ännu viktigare är att den uttrycker en villkorslös villighet att låta Jesus leda hans liv från och med nu. När Saul leddes till Damaskus fick han vänta på vidare instruktioner.

I Apg. 9:10–19 visar Bibeln hur Herren verkade för att förbereda Saul från Tarsos för hans nya liv som aposteln Paulus. I en syn gav Jesus Ananias i uppdrag att besöka Saul och lägga sina händer på honom för att han skulle återfå sin syn. Men Ananias visste redan vem Saul var, och att många av bröderna hade lidit och till och med mist livet på grund av honom. Han var också väl informerad om själva anledningen till att Saul var i Damaskus, och därmed ville han verkligen inte bli hans första offer där. Hans tvekan var förståelig.

Men vad Ananias inte visste var att Saul just hade haft ett personligt möte med Jesus som förvandlade hans liv för alltid. Han visste inte att Saul inte längre arbetade för rådet. Till Ananias förvåning hade han i stället just blivit kallad av Jesus till att verka för honom. Det innebar att Saul inte längre var rådets utan Jesus apostel, ett utvalt redskap att föra evangeliet till både judar och andra folk.

`Läs Gal. 1:1, 11, 12. Vilket speciellt anspråk gör Paulus när det gäller hans apostoliska verksamhet?`

I Galaterbrevet hävdar Paulus att han fått sitt budskap och sitt apostoliska uppdrag direkt från Jesus Kristus, inte från någon mänsklig källa. Detta motsäger inte nödvändigtvis Ananias roll i hans kallelse. När Ananias besökte honom bekräftade han bara befallningen som Saul redan hade fått av Jesus själv på vägen till Damaskus.

Förvandlingen i Sauls liv var faktiskt så dramatisk att ingen mänsklig källa skulle ha kunnat orsaka den. Bara ett ingripande från Gud kan förklara hur Jesus starkaste motståndare plötsligt kunde ta emot honom som Frälsare och Herre, lämna allting bakom sig – övertygelser, rykte, karriär – och bli hans mest hängivna och framgångsrika apostel.

`På vilka sätt illustrerar Sauls omvändelse hur Guds underbara nåd verkar? Vad kan du lära dig av berättelsen om honom när det gäller människor i ditt liv som du betvivlar att de någonsin kommer till verklig tro?`