---
title: Tillbaka till Jerusalem 
date: 02/08/2018
---

Efter flykten från Damaskus återvände Paulus till Jerusalem för första gången sedan han lämnat staden som förföljare. Detta hände tre år efter hans omvändelse (Gal. 1:18). Det var inte lätt att återvända, eftersom han mötte problem både inifrån och utifrån församlingen.

`Läs Apg. 9:26–30. Vad hände Paulus med när han anlände till Jerusalem?`

I Jerusalem försökte Paulus förena sig med apostlarna. Vid den tiden hade han redan varit kristen i tre år. Ändå lät nyheterna om hans omvändelse så otroliga att apostlarna, likt Ananias före dem, var ganska skeptiska. De fruktade att det bara var en del av en noggrant utarbetad plan. Det var Barnabas, en levit från Cypern (Apg. 4:36, 37) och därmed hellenist, som bröt apostlarnas motstånd och presenterade Paulus för dem. De måste också ha förundrat sig över vad Gud hade gjort med Paulus, när de insåg att det var äkta.

Sådant motstånd skulle dock aldrig helt försvinna, även om det inte handlade om Paulus förflutna som församlingens förföljare utan för evangeliet han predikade. Som i Stefanos fall var de judekristna, apostlarna medräknade, ganska tröga att förstå den kristna trons allomfattande perspektiv, nämligen att tron inte längre var grundad på Gamla testamentets ceremoniella system, särskilt offersystemet, som mist sin giltighet i och med Jesus död på korset. Paulus närmaste krets i församlingen kom alltid att vara de hellenistiska kristna: förutom Barnabas själv ingick Filippos, en av de sju, och Mnason, också från Cypern (Apg. 21:16). Flera år senare anklagade församlingsledarna i Jerusalem fortfarande Paulus för att han i princip predikade samma lära som Stefanos tidigare hade predikat (Apg. 21:21).

Under de femton dagar som Paulus stannade i Jerusalem (Gal. 1:18) beslöt han sig uppenbarligen för att predika evangelium för några icke-troende judar som han lite tidigare uppeggat mot Stefanos. Men precis som Stefanos mötte hans ansträngningar starkt motstånd som blev ett hot mot hans liv. I en syn befallde Jesus honom att lämna Jerusalem för sin egen säkerhet (Apg. 22:17–21). Med hjälp av bröderna for han ner till hamnen i Caesarea och därifrån till sin hemstad i Kilikien, där han kom att stanna i flera år innan han påbörjade sina missionsresor. 