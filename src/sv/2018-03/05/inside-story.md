---
title: Missionsnytt
date: 03/08/2018
---

#### ”Förlåt mig, pappa”

Jag växte inte upp som kristen. Precis som de flesta av de 127 miljoner människor som bor i mitt hemland Japan tänkte jag inte ens på Gud. Men jag hade många åsikter om min pappa. Jag gillade honom inte.

Mina föräldrar skilde sig när jag var ung. Jag bodde hos mamma och besökte pappa under helgerna. När jag var 14 år blev pappa sjuk, och jag var tvungen att ta hand om honom under helgerna. Jag klagade: ”Varför just jag?” När jag såg pappa sa jag: ”Jag hatar dig.” Jag grät mycket. Och jag tror att pappa också grät. Efter ett tag dog han.

Jag bestämde mig för att flytta till USA för att studera filmanimering. Innan jag började skolan i Los Angeles besökte jag några kusiner som är adventister och som bor i Chicago. De inbjöd mig att följa med till deras kyrka på sabbaten. Jag följde med och tyckte verkligen om det.

Men när mina studier började hade jag inte tid att gå i kyrkan. I sex månader frågade kusinerna om jag hade hittat en Adventkyrka i Los Angeles. Till slut besökte jag Glendale Filipino Adventkyrka. Jag planerade att gå till predikan och sedan åka hem. Men kyrkan var fylld med ungdomar i min ålder, och de bad mig stanna. Vi åt lunch tillsammans och de inbjöd mig att stanna och umgås med dem på eftermiddagen.

Mina nya vänner ringde nästa dag och ville träffas igen. De ringde mig varje dag. Jag undrade varför de var så snälla mot mig. Efter ett tag insåg jag att Gud visar sin kärlek genom kristna. Mina vänner visade mig Guds kärlek. Jag ville veta mer och ställde många frågor om Gud och om Bibeln.

Jag gillade mina vänner och ville bli döpt. Men jag kunde inte glömma hur jag hade behandlat pappa. Jag önskade att jag kunde be honom om förlåtelse.

En natt drömde jag om pappa. Jag låg på golvet. Han ansikte var mycket vitt som om han var nära döden. Han såg på mig och sa inte ett ord. Jag tänkte: ”Han kommer aldrig att förlåta mig.”

Nästa natt fick jag samma dröm. Men den här gången log pappa mot mig och sa: ”Tack!” Jag tänkte: ”Pappa har förlåtit mig, och så gör Gud med oss! Även när vi inte agerar på rätt sätt älskar han oss ändå.” Tyngden i mitt hjärta försvann, och jag upplevde frälsningens glädje för första gången. Jag visste att jag var förlåten och kunde känna Jesus kärlek.

Idag är jag 24 år gammal och arbetar för en frivilligorganisation utanför Tokyo. Vi använder konstterapi för att hjälpa barn som har upplevt trauma som t.ex. efter jordbävningen 2011 i norra  Japan. Min församling, Setagaya-kyrkan, utbildar adventistungdomar som jag att sprida evangelium i Japan. Ett av detta kvartals speciella missionsprojekt är att hjälpa församlingen att utöka sitt arbete bland ungdomar. Tack för era gåvor!

_AV HORITA RISA, JAPAN, NORRA ASIEN-STILLA HAVET DIVISIONEN_

