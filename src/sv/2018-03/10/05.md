---
title: Miletos
date: 05/09/2018
---

På sin väg till Jerusalem stannade Paulus också i Miletos, där han hade tillfälle att hålla ett avskedstal till församlingsledarna i Efesos.

`Läs Apg. 20:15–27. Vad var Paulus betoning i den inledande delen av talet?`

Eftersom Paulus redan planerade för en ytterligare resa, som omfattade Rom och Spanien (Rom. 15:22–29) trodde han att han aldrig mer skulle återvända till Asien. Därför började han sitt tal med ett slags verksamhetsrapport för åren i Efesos. Menen sådan rapport omfattade inte bara det förflutna, alltså hur han hade levt bland efesierna, utan också framtiden, för han fruktade vad som kunde hända honom i Jerusalem.

Paulus fruktan saknade inte grund. Församlingen i Jerusalem såg på honom med en viss skepticism, om än inte fientlighet, på grund av hans förflutna som förföljare och det omskärelsefria evangelium som han förkunnade (Apg. 21:20–26). För de judiska makthavarna var han inget annat än en förrädare och en avfälling från deras religiösa traditioner (Apg. 23:1, 2). Kring mitten av första århundradet var Judeen också, särskilt på grund av romerskt maktmissbruk, gripet av revolutionära och nationalistiska ideal. Denna atmosfär påverkade alla skikt i det judiska samhället, möjligen också församlingen. I ett sådant sammanhang måste en före detta farisés verksamhet bland hedningarna ha gjort honom till en ökänd person (Apg. 21:27–36).

Paulus hade också andra bekymmer. I Apg. 20:28–31 koncentrerade han sig på hur församlingsledarna i Efesos skulle hantera frågan om falska lärare, som han jämförde med farliga vargar som ville vilseleda och förvilla flocken. Alltså var faran med falska lärare verklig även i själva kyrkan, även under dess första tid. Som Salomo sade i en annan tid och ett annat sammanhang: ”Det finns ingenting nytt under solen” (Pred. 1:9). Den kristna kyrkans historia visar de oerhörda skador som falska lärare har orsakat församlingen. Problemet kommer också att finnas kvar ända till slutet (2 Tim. 4:3).

Utan tvekan hade Paulus många saker han tänkte på, många bekymmer, men ändå vacklade aldrig hans trohet och iver. 

`Läs 2 Kor. 4:8–14. Vad säger Paulus här som vi behöver tillämpa på oss själva, särskilt när prövningar kommer? Var sätter Paulus sitt yttersta hopp?`