---
title: 'Efesos: del 1'
date: 02/09/2018
---

Apg. 18:24–28 berättar att medan Paulus fortfarande var på väg till Efesos kom en judekristen vid namn Apollos till staden. Han var en bildad man, väl insatt i Skrifterna. Att Apollos var en av Jesus efterföljare framkommer klart av Lukas sätt att beskriva honom: ”Han hade fått kunskap om Herrens väg, och han predikade med glöd och undervisade noggrant om Jesus” (Apg. 18:25). Men han kände bara till Johannes dop. Efter att han hade blivit döpt av Johannes döparen hade Apollos blivit bekant med Jesus under dennes jordiska liv men måste ha förflyttat sig från området, kanske tillbaka till Alexandria, före händelserna kring korset och pingstdagen.

Detta förklarar varför Priscilla och Aquila gav honom vidare vägledning. Utifrån Skrifterna kunde han visa att Jesus var Israels Messias (Apg. 18:28), men trots detta behövde Apollos uppdateras om kristendomens utveckling efter Jesus verksamhet. Men Priscilla och Aquila gjorde mer för Apollos: tillsammans med andra troende i Efesos gav de honom ett rekommendationsbrev till församlingarna i Achaia (Apg. 18:27), vilket hjälpte honom till en effektivare verksamhet i Korinth (1 Kor. 3:4–6, 4:6, 16:12).

`Läs Apg. 19:1–7. Vad hände med Paulus när han kom till Efesos?`

Apollos berättelse har en koppling till berättelsen om de tolv män som Paulus mötte i Efesos när han kom dit, för deras situation var liknande. Beskrivningen av dem som ”lärjungar” (Apg. 19:1) och Paulus fråga till dem (19:2) antyder klart att de redan trodde på Jesus. Samtidigt visar deras svar, precis som Apollos, att de var före detta lärjungar till Johannes döparen och hade kommit till tro på Jesus utan att ha upplevt pingstdagen. De skulle få tillfälle att glädjas åt en djupare erfarenhet med Herren.

”När Paulus kom till Efesus fann han tolv män som, liksom Apollos, hade varit Johannes döparens efterföljare. Dessa hade också tillägnat sig en viss kännedom om Kristi mission. De hade emellertid inte Apollos begåvning, men med samma uppriktighet och tro försökte de förmedla till andra den kunskap som de hade fått” (Ellen White: _Löftestiden_, s. 264, 265).

Vi borde se deras nya dop i ljuset av denna unika situation. De kom inte från något annat kristet samfund, inte heller befann de sig i en omvändelseprocess. De skulle bara integreras i kristendomen. Att de fick Anden och talade andra språk betyder antagligen att de var kristna missionärer liksom Apollos, och som nu fick fullmakt att vittna om Jesus Kristus vart de än gick. 