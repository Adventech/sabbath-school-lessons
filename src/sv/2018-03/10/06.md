---
title: Tyros och Caesarea
date: 06/09/2018
---

Efter Miletos berättar Lukas mer detaljerat om Paulus resa. Medan aposteln fortfarande var på väg till Jerusalem tillbringade han en vecka i Tyros, på den fenikiska kusten, där fartyget skulle lastas av (Apg. 21:1–6). Men när han var där uppmanade de troende honom att inte fara till Jerusalem. Att de troende leddes av Anden för att varna Paulus för Jerusalem står inte nödvändigtvis i något motsatsförhållande till apostelns tidigare ledning. Grekiskans _etheto en to pneumati_ i Apg. 19:21 lyder mer exakt: ”beslöt sig Paulus i Anden” (se t.ex. _Svenska Folkbibeln 2015_) snarare än att Paulus kom fram till detta beslut själv. Poängen är att Anden kan ha visat de kristna i Tyros på farorna som Paulus hade framför sig, och utifrån mänsklig omsorg rekommenderade de att han inte skulle fullfölja sin plan. Paulus själv var inte säker på vad som skulle hända honom i Jerusalem (Apg. 20:22, 23). Guds ledning gör inte alltid allting klart, inte ens för en sådan människa som Paulus.

`Läs Apg. 21:10–14. Vilken särskild händelse inträffade i Caesarea beträffande Paulus resa till Jerusalem?`

Agabos var en profet från Jerusalem som redan hade presenterats i samband med hungersnöden i Apg. 11:27–30. Hans budskap liknade på ett sätt några gammaltestamentliga profetior (t.ex. Jes. 20:1–6; Jer. 13:1–10): det dramatiserades och fungerade som en livfull illustration på vad som skulle hända med Paulus när han kom till Jerusalem och hur hans fiender skulle överlämna honom till hedningarna (romarna). 

De som var med Paulus tog uppenbarligen Agabos budskap som en varning, inte som en profetia, och de försökte med alla medel övertyga aposteln om att inte fara till Jerusalem. Fastän Paulus var djupt berörd av deras reaktion var han fast besluten att fullfölja sitt uppdrag, även om det skulle kosta honom livet. För honom var evangeliets integritet och kyrkans enhet viktigare än hans egen trygghet eller intressen. 

”Aldrig någon gång tidigare hade aposteln känt sig så nedstämd, då han närmade sig Jerusalem. Han visste att han där skulle finna bara några få vänner men många fiender. Han närmade sig nu den stad som hade förkastat och dödat Guds Son och som nu snart skulle drabbas av Guds vredesdom” (Ellen White: _Löftestiden_, s. 372).

`Paulus var missförstådd, kritiserad, misshandlad och ofta hatad, men han gickändå framåt i tro. Hur kan vi lära oss att göra detsamma under ogynnsamma omständigheter?`