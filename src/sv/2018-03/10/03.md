---
title: 'Efesos: del 2'
date: 03/09/2018
---

I Efesos följde Paulus sin princip att först predika i synagogan. När det uppstod motstånd förflyttade han och de nyblivna troende sig till Tyrannos föreläsningssal, där Paulus predikade dagligen under två års tid (Apg. 19:8–10). Lukas sammanfattning om Paulus verksamhet i Efesos är att hela provinsen nåddes av evangeliet (Apg. 19:10, 26).

I Apg. 19:11–20 tillägger Lukas några berättelser om underverk som beskriver hur Guds kraft segrar i en stad där magi och andra vidskepliga sedvänjor var vanliga. Utan tvekan kunde Gud bota människor genom Paulus, men att även dukar och plagg som aposteln rört vid hade botande kraft (Apg. 19:12) kan kännas främmande för en del, även om det påminner om kvinnan med blödningar som Jesus botade (Luk. 8:44). Vidskepelsen i Efesos kan ha lett Gud till att utföra ”märkliga under” som Lukas skriver (Apg. 19:11). Detta är kanske ett exempel på hur Gud möter människors behov på deras egen nivå som de kan förstå. 

Nöjd med resultaten av sin verksamhet i Efesos bestämde sig Paulus för att resa till Jerusalem (Apg. 19:21). Lukas anger inte orsaken till denna resa, men vi vet från Paulus egna skrifter att han ville överlämna de medel han samlat för att lindra fattigdomen i församlingen i Jerusalem (Rom. 15:25–27; 1 Kor. 16:1–3). Egendomsgemenskapen under de första åren och en svår hungersnöd på kejsar Claudius tid hade gjort de judekristna fattiga, och i deras vädjan om hjälp (Gal. 2:10) såg Paulus ett tillfälle att stärka både deras tillit till hans apostlaskap och enhet i ett nu kulturöverskridande samfund, trots att han var medveten om riskerna som han skulle utsättas för (Apg. 20:22, 23; Rom. 15:31).

`Läs Apg. 19:23–41. Vad var den verkliga orsaken till motståndet mot Paulus som uppstod i Efesos mot slutet av hans vistelse där?`

Motståndet hade att göra med hednisk tillbedjan, som Paulus verksamhet allvarligt hotade. Demetrius verkliga motiv var klart ekonomisk, men han kunde vända det till en religiös fråga eftersom Artemis (eller Dianas) tempel, som betraktades som ett av de sju undren i den forna världen, låg i Efesos.

`Läs Apg. 19:27. Lägg märke till hur skickligt Demetrius kunde föra in religiös ”fromhet” i sitt försök att bevara penningflödet. Varför behöver vi som kristna vara försiktiga så att vi inte använder vår tro, eller låtsad fromhet för vår tro, på samma sätt?`