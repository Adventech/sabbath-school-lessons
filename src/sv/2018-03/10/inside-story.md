---
title: Missionsnytt
date: 07/09/2018
---

#### Världens bästa jobb

Adventistsamfundet i det tidigare kommunistiska Mongoliet är ungt. 1991 kom de första adventistmissionärerna till landet som har en befolkning på cirka tre miljoner människor. De flesta av samfundets 2.177 medlemmar är unga, och de är oftast de första i sina familjer som blir döpta. Mandakh blev döpt som tonåring men lämnade samfundet sju år senare. Idag är han 28 år. Här är hans berättelse.

”Jag blev en mycket hård man och var snabb att döma andra människor. Om någon gjorde fel var jag inte sen att påpeka detta, och jag tyckte då att han skulle straffas. Kanske för att jag trodde att det var så Gud behandlar oss. Men jag blev mer och mer olycklig och till slut kom jag fram till att det var meningslöst att tro på Gud. Jag slutade gå i kyrkan. Jag slutade fira sabbaten. Jag slutade ge tionde.

I bakhuvudet satt dock en rädsla för att Gud skulle straffa mig. Men det gick ett år och inget hemskt hade inträffat. Tvärtom, jag hade fått ett välbetalt jobb som redaktör för en mongolisk TV-kanal. Detta gjorde mig förvånad. Varför hade inte Gud straffat mig? Men så kom andra tankar. Jag frågade mig själv: ’Vad är det för mening med livet om jag bara tjänar pengar och spenderar dem? Den enda person som mitt arbete egentligen gynnar är TV-kanalens ägare som blir allt rikare. Finns det inget bättre, mer meningsfullt jobb jag kunde ha?’

Efter mycken eftertanke gav jag mitt hjärta till Jesus på nytt, och jag kom till slutsatsen att det bästa jobbet skulle vara att bli missionär. Jag bad: ’Jesus, om du vill att jag ska bli missionär är jag beredd att gå dit du skickar mig.’

Några månader senare erbjöd Adventistsamfundets ledare i Mongoliet mig en uppgift som pionjär inom Global Mission. Jag har varit missionär i sex månader och älskar arbetet. Det finns ingenting mer spännande än att se någons liv förändras genom Guds kraft.

En sjukpensionär i församlingen hade som sin enda inkomst ett månadsbidrag på 160.000 mongoliska _togrog_, eller cirka 500 kronor. Han sa att han inte hade råd att ge tionde. Mänskligt sett är ju detta förståeligt.

Några dagar senare ringde mannen mig, och vi pratade om hans liv och hälsa. Han berättade att just den månaden skulle hans bidragspengar för två månader betalas ut som en enda betalning. Jag svarade: ’Snälla, ge tionde när du får dem. Om du vill se Guds makt verka i ditt liv måste du ge honom en chans att visa det. I Malaki 3:10 står det att Gud säger: ”Sätt mig på ett sådant prov”.’

Nästa sabbat kom mannen till kyrkan och gav tionde för första gången! Några dagar senare ringde han mig och sa med glädje i rösten: ’Jag gav tionde på sabbaten, och idag fick jag ett brev med besked om att mitt månadsbidrag har ökat med 50 procent!’

Jag är inte en känslomässig person av naturen. Men jag blir så glad när jag ser hur Guds kärlek förändrar liv. Jag kan inte uttrycka denna känsla med ord. Men jag vill att alla ska få veta om Guds kärlek, och det är därför jag är missionär. Att vara missionär är det bästa jobbet i världen!”

_BERÄTTAT FÖR ANDREW MCCHESNEY, ADVENTIST MISSION, USA, MONGOLIET, NORRA ASIEN-STILLA HAVET DIVISIONEN_

