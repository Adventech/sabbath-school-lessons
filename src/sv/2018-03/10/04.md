---
title: Troas
date: 04/09/2018
---

Efter upploppet (Apg. 19:23–41) bestämde sig Paulus för att lämna Efesos. Men han tog en längre omväg genom Makedonien och Achaia i stället för att fara direkt till Jerusalem (Apg. 20:1–3). På denna resa hade han med sig representanter från några hednakristna församlingar (Apg. 20:4).

`Läs Apg. 20:7–12. Vad är det för fel med det vanliga argumentet att dessa verser skulle visa att sabbaten har ändrats till söndagen?`

Paulus vistelse i Troas slutade med: ”Dagen efter sabbaten hade vi samlats för att bryta bröd” (Apg. 20:7), vilket sannolikt syftar på Herrens nattvard, med eller utan en gemenskapsmåltid som nattvarden ofta kombinerades med sedan början i församlingen i Jerusalem (Apg. 2:42, 46). Att varken bägare eller några böner nämns tar inte bort denna möjlighet. Men frågan är att denna händelse ofta nämns som ett bevis för att åtminstone hednakristna församlingar på Paulus tid redan hade ersatt sabbaten med söndagen som en dag för tillbedjan. 

Men innan man kan hävda detta är det nödvändigt att fastställa den exakta dagen för mötet, liksom mötets natur. Det faktum att det talas om lampor (Apg. 20:8), samt att Paulus tal fortsatte till midnatt (20:7) och sedan ända till gryningen (20:11), för att inte tala om Eutychos djupa sömn (20:9), gör det klart att det var ett kvällsmöte.

Frågan är dock om det var kvällen före eller efter söndagen. Svaret beror på vilken tideräkning Lukas använder, den judiska från solnedgång till solnedgång, eller den romerska från midnatt till midnatt. I det första fallet är det lördag kväll, i det andra söndag kväll. 

I vilket fall som helst antyder sammanhanget i Apg. 20:7–12 att även om mötet hölls på en söndagskväll var det inget ordinarie möte för församlingen utan en speciell sammankomst på grund av att Paulus skulle resa nästa morgon. Då är det svårt att se att denna särskilda och exceptionella händelse skulle stödja söndagsfirandet. Det gör den faktiskt inte.

`Tänk mer på alla skäl till sjundedags sabbatens giltighet. På vilket sätt bekräftar det starka bibliska stödet för sabbaten vår identitet som adventister och vår kallelse att förkunna de tre änglarnas budskap för världen?`