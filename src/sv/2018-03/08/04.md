---
title: Debatten
date: 21/08/2018
---

`Läs Apg. 15:7–11. Vad var Petrus bidrag till debatten i Jerusalem?`

Lukas berättar naturligtvis inte om allt som försiggick i mötet. Det skulle t.ex. vara intressant att veta judaisternas argument (Apg. 15:5), liksom Paulus och Barnabas svar (Apg. 15:12). Att vi bara har Petrus och Jakobs tal visar hur viktiga dessa män var bland apostlarna.

I sitt tal riktade sig Petrus till apostlarna och de äldste och påminde dem om sin erfarenhet med Cornelius flera år tidigare. I grund och botten var hans argument desamma som han använt inför bröderna i Jerusalem (Apg. 11:4–17). Gud själv hade visat att han accepterade Cornelius omvändelse (även om han var en oomskuren hedning) genom att ge honom och hans husfolk samma Andens gåva som han hade gett apostlarna på pingstdagen.

I sin gudomliga försyn hade Gud använt ingen mindre än Petrus för att övertyga de troende i Judéen om att han inte gör någon skillnad mellan judar och andra när det gäller frälsning. Även om de saknade de renande förmånerna av det gamla förbundets regler och föreskrifter kunde de hednakristna inte längre betraktas som orena, eftersom Gud själv hade renat deras hjärtan. Petrus slutkommentar lät mycket likt vad vi skulle förvänta oss av Paulus: &quot;vi tror att det är genom vår herre Jesu nåd som vi blir frälsta och likaså de” (Apg. 15:11).

`Läs Apg. 15:13–21. Vilken lösning på problemet med hedningarna föreslog Jakob?`

Jakobs tal antyder att han var i en auktoritetsställning (Apg. 12:17; 21:18; Gal. 2:9, 12). Oavsett vad han kanske förstod av återuppbyggandet av Davids helgedom, som i Amos profetia syftar på återupprättandet av Davids dynasti (Amos 9:11, 12), var Jakobs huvudsyfte att visa att Gud redan hade förberett för hedningarna att förena sig med ett, i en bemärkelse förnyat ”Guds folk”, och därmed kunde de tas in i Israel.

På grund av detta var hans beslut att inga fler restriktioner skulle läggas på hednakristna, förutom de som normalt krävdes av främlingar som ville leva i Israels land.