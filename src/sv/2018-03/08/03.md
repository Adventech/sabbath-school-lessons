---
title: Omskärelsen
date: 20/08/2018
---

En av de stora frågorna som skapade konflikt var omskärelsen. Den var ingen mänsklig förordning (jfr Matt. 15:2, 9). Nej, den hade Gud själv befallt som ett tecken på sitt förbund med Abrahams ättlingar som sitt utvalda folk (1 Mos. 17:9–14).

`Läs 2 Mos. 12:43–49. Vilka andra skulle omskäras utöver infödda israeliter?`

Förbundets välsignelser var inte begränsade till infödda israeliter utan sträckte sig till alla slavar och kringresande främlingar som ville få del av dem, så länge de blev omskurna. Efter omskärelsen hade främlingen samma ställning inför Gud som en infödd israelit: ”då skall han räknas som en infödd” (2 Mos. 12:48). 

Omskärelsen var därför väsentlig (för en man) för att få bli fullvärdig medlem i Guds förbundsfamilj. Eftersom Jesus var Israels Messias verkade det naturligt att judaisterna insisterade att ingen hedning kunde få fördelar av hans frälsning utan att först ha blivit jude.

`Läs Rom. 3:30; 1 Kor. 7:18; Gal. 3:28; 5:6. Hur förstår Paulus omskärelsen?`

Genom att säga att en hedning inte kunde bli frälst utan att först ha förenat sig med judendomen blandade dessa män ihop två olika begrepp: förbund och frälsning. Medlemskap i Guds förbundsgemenskap garanterade inte frälsningen (Jer. 4:4; 9:25). Dessutom blev Abraham själv frälst (rättfärdiggjord) genom tron innan han blev omskuren, inte på grund av att han blev det (Rom. 4:9–13). Frälsningen har alltid varit genom tro, medan förbundet var en dyrbar gåva genom vilken Gud skulle göra sig själv och sin frälsningsplan känd för hela världen. Israel utvaldes för detta syfte (1 Mos. 12:1–3).

Men problemet var att när man förknippade förbund och frälsning för nära varandra kom dessa troende att betrakta omskärelsen som en merit. Guds frälsande nåd verkar dock inte där mänskliga gärningar verkar. Att påtvinga omskärelse för hednakristna som ett medel till frälsning var alltså att förvränga evangeliets sanning (Gal. 1:7; 2:3–5), tillintetgöra Guds nåd (Gal. 2:21), och göra Jesus överflödig (Gal. 5:2). Det förnekade också frälsningens universella karaktär (Kol. 3:11; Tit. 2:11). Paulus kunde aldrig hålla med om denna sorts tankesätt.

`Vad är faran med att tänka att frälsningen bara kommer från att vara medlem i rätt församling?`