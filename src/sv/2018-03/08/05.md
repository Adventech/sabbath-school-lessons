---
title: Det apostoliska beslutet
date: 22/08/2018
---

`Läs Apg. 15:28, 29. Vilka fyra förbud beslöt mötet skulle gälla hednakristna?`

Huvudfrågan varför mötet hölls var tillfredsställande löst. Eftersom frälsningen är av nåd undantogs hedningarna från omskärelsen när de förenade sig med församlingen. Men de skulle avstå från fyra saker: 1) kött som offrats till avgudar i hedniska riter och sedan serverades i templet eller såldes på marknaden; 2) att äta blod; 3) kött från självdöda djur, dvs. djur vars blod inte hade tappats av; och 4) sexuell omoral i olika former.

Idag finns det kristna som uppfattar förbuden i fråga om mat (1–3) som temporära rekommendationer. Eftersom de var särskilt avskyvärda för judar menar man att dessa förbud bara var avsedda för att överbrygga gapet mellan judar och hednakristna. Man menar också ofta att alla andra gammaltestamentliga lagar, inklusive de levitiska lagarna om mat (3 Mos. 11) och sabbatsbudet (2 Mos. 20:8–11), som inte finns med på listan, inte längre är bindande för kristna.

Det så kallade apostoliska beslutet var dock varken temporärt eller någon ny form av kristen etik som uteslöt allt annat från Gamla testamentet. Under den heliga Andens ledning (Apg. 15:28) återgav apostlarna och de äldste faktiskt föreskrifterna från 3 Mos. 17–18 bara när det gällde de främlingar som bodde i Israel.

I sammanhanget av 3 Mos. innebär dessa förbud att den troende tar avstånd från hedendom. Alla främlingar som ville leva i Israel måste lämna dessa hedniska sedvänjor som de var vana vid (3 Mos. 18:30). Likaså förutsattes att varje hednakristen som ville förena sig med församlingen skulle ta klar ställning mot hedendomen.

Detta var dock bara första steget. När man väl var medlem förväntades man göra Guds vilja genom att lyda de bud som är universella, för-mosaiska och till sitt väsen inte ceremoniella, som till exempel sabbaten (1 Mos. 2:1–3) och att följa skillnaden mellan ren och oren mat (1 Mos. 7:2).

Att beslutet inte var temporärt kan man tydligt se från t.ex. Upp. 2:14, 20 där det första och det sista förbudet upprepas, underförstått även de två övriga. Det finns faktiskt historiska belägg för att långt efter den nytestamentliga tiden betraktade kristna fortfarande beslutet som ett rättesnöre.

`Hur kan vi, när det uppstår dispyter, lära oss att sitta tillsammans, lyssna på varandra, och arbeta oss igenom frågorna i en anda av respekt och ödmjukhet?`