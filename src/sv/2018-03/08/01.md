---
title: Mötet i Jerusalem
date: 18/08/2018
---

### Veckans huvudtexter
Apg. 15; Gal. 2:11–13; 2 Mos. 12:43–49;** **Rom. 3:30; 3 Mos. 18:30; Upp. 2:14, 20. 

> <p>Nyckeltext</p>
> ”Nej, vi tror att det är genom vår herre Jesu nåd som vi blir frälsta och likaså de” (Apg. 15:11).

Efter mer än två år återvände Paulus och Barnabas till Antiochia i Syrien. Eftersom hela församlingen där hade deltagit i att sända ut dem som missionärer var det naturligt att de gav en rapport till församlingen. Men betoningen i rapporten låg inte på vad de hade uträttat utan på vad Gud själv hade gjort genom dem.

Innehållet i rapporten var givetvis framgången i missionen bland hedningarna, även om också många judar hade kommit till tro. Sedan episoden med Cornelius hade de oomskurna hedningarnas omvändelse blivit en stridsfråga (Apg. 11:1–18), och när nu stora mängder av dem togs emot som medlemmar i församlingen blev saker och ting särskilt komplicerade. Många troende i Jerusalem var inte glada. De ansåg att hedningarna först behövde bli omskurna, alltså bli judiska proselyter, för att bli en del av Guds folk och få gemenskap med dem.

Apg. 15 handlar helt om att problemen med hedningarna hade nått en kritisk nivå och att församlingen arbetade tillsammans för att finna en lösning. Mötet i Jerusalem blev en vändpunkt i den apostoliska församlingens historia i förhållandet till den världsvida missionen.