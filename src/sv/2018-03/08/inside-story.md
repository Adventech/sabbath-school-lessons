---
title: Missionsnytt
date: 24/08/2018
---

#### ”En framtid och ett hopp”

Mawussi är 42 år, och hon var så ivrig att lära. Hon bor i byn Lonvo i Zio-distriktet i Togo. I mars 2016 gick hon med i ett läs- och skrivkunnighets-center som ADRA Togo har startat som en del i kvinnoprojektet som genomförs där med stöd från ADRA Sverige. Hon lärde sig att läsa och skriva flytande på mindre än tio månader. 

Läs- och skrivkursen var som ett pass till ett nytt liv som hon tidigare inte hade kunnat få pga. hennes analfabetism. Nu läser hon Bibeln varje dag och berättar berättelserna för sin yngsta dotter och sitt lilla barnbarn. Detta är början på en långsiktig investering för barnbarnets utbildning. 

När Mawussi hade lärt sig att läsa och skriva ökade hennes önskan att lära sig mer. Det gjorde att hon i januari 2017 anslöt sig till ett bykooperativ. Kooperativets medlemmar lär sig mer om bättre jordbruksmetoder och hur man ska kunna marknadsföra sina varor. Tillsammans har de möjligheter att kunna få en inkomst så att de kan skicka sina barn till skolan. De får också en starkare röst i samhället. Det gör att de kan jobba för att deras barn och barnbarn ska få bättre utbildningsvillkor och bättre hälsovård. 

Mawussi har verkligen fått chansen till ett bättre liv. Den bitande fattigdom som hon tidigare hade levt med är idag ett minne blott, och hon har ännu fler planer för vad hon vill göra i framtiden. Genom sin egen ”marknadsundersökning” har hon insett att hon skulle kunna tjäna mer pengar om hon fick lära sig sy, både till sig själv och sin familj, men också som ett sätt att tjäna en extra inkomst. Tidigare fanns det ingen tid till att ens planera för någon framtid. Men tack vare att hon har fått lära sig läsa, skriva och räkna har Mawussi inte bara fått ett bättre liv här och nu, hon har också råd att drömma om en ljusare framtid. 

I Jeremia 29:11 står det: ”Jag vet vilka avsikter jag har med er, säger Herren: välgång, inte olycka. Jag skall ge er en framtid och ett hopp.”

En viktig uppgift för Adventistsamfundet och dess biståndsorganisation ADRA är att ge människor en framtid och ett hopp!

_AV CATHARINA ERIKSSON, ADRA SVERIGE, TOGO_

