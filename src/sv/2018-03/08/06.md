---
title: Brevet från Jerusalem
date: 23/08/2018
---

`Läs Apg. 15:22–29. Vilka ytterligare åtgärder vidtog församlingen i Jerusalem när det gällde mötets beslut?`

Den första åtgärden var att skriva ett brev till, och det var ett offentligt dokument som återspeglade auktoriteten som Jerusalems församling hade över de övriga kristna gemenskaperna, säkert på grund av apostlarnas ledarskap. Brevet skrevs troligtvis år 49, eftersom det är det mest sannolika året för mötet, och det är ett av de tidigaste kristna dokumenten som vi har.

Församlingen i Jerusalem beslöt också att utse två delegater, Judas Barsabas och Silas, till att följa med Paulus och Barnabas till Antiochia. Deras uppdrag var att bära med sig brevet och bekräfta dess innehåll.

`Läs Apg. 15:30–33. Hur reagerade församlingen i Antiochia på brevet?`

När brevet hade blivit läst fylldes församlingen av stor glädje för det uppmuntrande budskapet: omskärelse krävdes inte för hednakristna. Inte heller satte de sig mot några av kraven i brevet (det fyrfaldiga apostoliska beslutet). Den första mycket allvarliga splittringen i församlingen var därmed försonad, åtminstone i teorin.

I slutet av mötet erkändes Paulus evangelium till fullo av församlingsledarna i Jerusalem, som räckte sin högra hand till honom och Barnabas som ett tecken på gemenskap, erkännande och förtroende (Gal. 2:9). Men de judekristna som fortsatte att leva av den judiska lagen skulle fortfarande finna det som högst problematiskt att ha bordsgemenskap med hedningar, som i alla avseenden förblev rituellt orena.

Detta problem framkommer t.ex. i en händelse där Petrus var med och som skildras i Gal. 2:11–14. ”Inte ens alla apostlarna”, säger Ellen White, ”var beredda att utan vidare godta det allmänna mötets beslut” (_Löftestiden_, s. 186).

`Var ärlig mot dig själv: hur svårt är det för dig att ha gemenskap med troende från andra raser, kulturer och till och med sociala klasser? Hur kan du få bort denna inställning som går rakt emot evangeliet?`