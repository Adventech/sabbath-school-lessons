---
title: Den aktuella sakfrågan
date: 19/08/2018
---

Från början bestod församlingen i Antiochia av både (hellenistiska) judar och oomskurna hedningar (Apg. 11:19–21; Gal. 2:11–13) som uppenbarligen levde i fredlig gemenskap med varandra. Den gemenskapen förstördes dock i och med ankomsten av en grupp troende från Jerusalem.

`Läs Apg. 15:1–5. Vad var problemet församlingen mötte?`

De från Judéen som traditionellt kallas judaister var kanske desamma som identifieras i vers 5 som troende fariséer. Fariséers närvaro i församlingen borde inte förvåna oss, då Paulus själv hade varit en farisé före sin omvändelse (Fil. 3:5). Denna grupp verkar ha kommit till Antiochia på eget initiativ (Apg. 15:24), fast en annan episod som också ägde rum i Antiochia lite senare visar att de flesta judar, apostlarna medräknade, inte var helt bekväma med att det fanns oomskurna hedningar i församlingen (Gal. 2:11–13). 

I sitt brev till galaterna talar Paulus inte positivt om judaisterna utan beskriver dem som orosstiftare (Gal. 1:7; 5:10) och ”falska bröder” (Gal. 2:4) vilkas verkliga motiv var att underminera evangeliets andliga frihet och leda hednakristna till legalismens slaveri. 

Deras poäng var ganska enkel: om hedningarna inte var omskurna och höll alla de övriga judiska ceremoniallagarna kunde de inte bli frälsta. Frälsningen, trodde de, fanns bara inom Guds förbundsgemenskap, i enlighet med Gamla testamentet, och det fanns ingen annan väg till att bli en del av Guds utvalda folk än genom omskärelsen (1 Mos. 17:9–14; 2 Mos. 12:48). 

Paulus och Barnabas kunde naturligtvis inte hålla med om krav som gick mot själva evangeliets natur. Men de judiska besökarnas aggressivitet orsakade en hätsk diskussion; ordet ”uppträden” i Apg. 15:2 (_stasis_) ger en känsla av ”konflikt” eller ”oenighet”. Men, frågan var för viktig för att hanteras enbart på det lokala planet. Församlingens enhet stod på spel. Bröderna i Antiochia beslöt då att skicka en delegation till Jerusalem, Paulus och Barnabas medräknade, för att finna en lösning.

`Sätt dig själv i judaisternas situation. Vilka argument skulle du ha använt för din sak?`