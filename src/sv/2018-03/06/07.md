---
title: Studiehjälp
date: 10/08/2018
---

”I Apg. 10 har vi ytterligare ett tillfälle där himmelska änglar verkat och som då ledde till Cornelius och hans husfolks omvändelse. Låt dessa kapitel [8–10] bli lästa och få särskild uppmärksamhet. Där ser vi att himlen är mycket närmare den kristna som är engagerad i själavinnande arbete än många antar. Vi bör därifrån också hämta lärdomen om Guds omsorg om varje människa, och att var och en bör behandla sin medmänniska som ett av Herrens redskap för att fullfölja hans verk på jorden” (Ellen G. White Comments, _The SDA Bible Commentary_, vol. 6, s. 1059).

”När församlingen ber, går Guds sak framåt, och hans fiender tillintetgörs, även om detta inte befriar församlingen från lidande och martyrskap. Lukas tro på evangeliets seger är helt realistisk och erkänner att även om Guds ord inte bär bojor kan dess tjänare mycket väl få lida och bli bundna” (I. Howard Marshall: _The Acts of the Apostles,_ Grand Rapids: Eerdmans, 1980, s. 206, 207).

`Samtalsstart: Skulle vi själva behöva en erfarenhet av samma slag som den som Petrus hade i Joppe? Varför?`

**Förbön: Tacka för evangeliets kraft. Tacka för att Guds verk går framåt och att han öppnar vägar för att människor skall få möta honom och se hans härlighet.**

**Samtalsfrågor**

`1. Cornelius beskrivs som ”from och gudfruktig liksom alla i hans hus, gav rikligt med allmosor till judarna och bad alltid till Gud” (Apg. 10:2). Det är uppenbart att Guds Ande verkade i Cornelius långt innan han träffade Petrus. Kan det vara så att hans hängivna liv var ett tillfälle för Gud att nå honom med evangeliet? Vad kan vi lära oss av denna berättelse?`

`2. Gå i studiegruppen tillbaka till måndagens sista fråga och fråga er själva: vad finns det för kulturellt, socialt och politiskt sammanhang där ni lever och som ger näring till den sortens etnisk spänning som de kristna inte bör hysa? Med andra ord: hur kan vi, när det behövs, som kristna resa oss över vår kultur och vår bakgrund?`

`3. Paulus ansträngningar att förfölja orsakade skador, men de vändes till någonting gott: flyktingar som kom till Antiochia började predika för judar och hellenister. Dela i studiegruppen en personlig erfarenhet av smärta och lidande som Gud har vänt till en välsignelse.`

`4. Jakob var en av Jesus närmaste lärjungar (Mark. 5:37; 9:2; 14:33). Ändå var han den första som led martyrdöden. Vilka andra exempel finner vi i Bibeln på människor som har fått lida orättvist? Vad bör vi lära oss av dessa berättelser för vår egen del om hela frågan om lidandet?`