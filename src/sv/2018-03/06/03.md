---
title: Hemma hos Cornelius
date: 06/08/2018
---

I Joppe bodde Petrus hos en viss Simon, en garvare (Apg. 9:43). I Caesarea, 40 km från Joppe, bodde samtidigt en romersk officer, Cornelius. Han och hans familj tillbad hängivet Gud, även om de formellt ännu inte hade anslutit sig till judendomen, vilket innebar att Cornelius var en oomskuren hedning. I en syn som Gud gav honom fick han rådet att sända några män till Joppe och inbjuda Petrus att besöka honom (Apg. 10:1–8).

`Läs Apg. 10:9–16, 28, 34, 35. Vad fick Petrus uppleva, och hur tolkade han det?`

Det är viktigt att veta att Petrus syn inte handlade om mat utan om människor. Ja, det var vid middagstiden, Petrus var hungrig, och rösten sade till honom att slakta och äta. Men Gud använde inte synen för att ta bort skillnaden mellan rena och orena djur, utan för att undervisa Petrus om evangeliets karaktär.

Synen var uttryckligen avsedd för att bryta ner Petrus motstånd mot hedningarna. Petrus uppfattning var att om han gick in i Cornelius hus och hade gemenskap med honom skulle han orena sig själv och därmed inte kunna tillbe i templet eller komma inför Guds närvaro. Första århundradets judar från Judeen och områdena runt omkring umgicks inte med oomskurna hedningar.

Problemet var dåtidens teologi. Den uteslöt hedningarna från Israel, trots att detta synsätt hade blivit en förvrängning av hela poängen med Israel som nation, som var att nå ut till världen med kunskap om den sanne Guden.

Eftersom omskärelsen var tecknet på förbundet med Abraham kom oomskurna folk att stötas ut och behandlas med förakt. De kunde inte få någon del av några av förbundets välsignelser om de inte omskars och blev judar. Ett sådant synsätt var dock oförenligt med det faktum att Jesus död omfattade alla människor, vilket de tidiga kristna skulle komma att förstå med tiden.

**Läs Tit. 2:11; Gal. 3:26–28 och Ef. 2:11–19. Vad lär dessa texter om att evangeliet är avsett för alla människor? Vad bör de säga oss om hur fel det är för en kristen att odla fördomar mot någon folkgrupp utifrån etnisk tillhörighet?** 