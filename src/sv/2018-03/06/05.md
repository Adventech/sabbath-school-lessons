---
title: Församlingen i Antiochia
date: 08/08/2018
---

Lukas tar Cornelius omvändelse som ett skäl till att avbryta sin berättelse om Petrus för en stund, för att visa evangeliets framgång bland hedningar.

`Läs Apg. 11:19–26. Vad hände när några flyktingar från Jerusalem kom till Antiochia?`

Denna del av Apg. 11 pekar tillbaka på Paulus förföljelse i kapitel 8. Medan de tidigare händelserna ägde rum i Jerusalem och på andra håll tvingades därför några hellenistiska troende att lämna Jerusalem och de spred evangeliet bortom Judeen.

Lukas fäster särskild uppmärksamhet vid den stora staden Antiochia i Syrien, där flyktingarna började predika för andra judar och hellenister, och många av dem kom till tro. Jesus befallning i Apg. 1:8 förverkligades då genom dessa hellenistiska judekristnas ansträngningar. Det var de som blev hednamissionens verkliga grundare.

På grund av församlingens framgång i Antiochia beslöt apostlarna i Jerusalem att sända dit Barnabas för att utvärdera situationen. Barnabas insåg de fantastiska möjligheterna att sprida evangeliet, så han skickade efter Paulus från Tarsos, för han kände att denne kunde bli en effektiv medhjälpare.

Barnabas hade rätt. Under året då han och Paulus arbetade tillsammans fick stora massor, främst hedningar, höra evangeliet. Den entusiasm som de visade när de talade om Jesus gjorde att de troende där för första gången blev kända som ”kristna” (Apg. 11:26). Att de ”fick heta kristna” antyder att begreppet myntades av människor utanför församlingen, antagligen i form av hån, medan de troende föredrog att kalla sig själva för ”bröder” (Apg. 1:16), ”lärjungar” (Apg. 6:1) eller ”heliga” (Apg. 9:13). Vid tiden då Apostlagärningarna skrevs hade ”kristna” blivit en vanlig benämning (Apg. 26:28), och Lukas verkar gilla den. ”Kristna” betyder anhängare till Jesus eller hans efterföljare.

`Vad betyder det för dig att kallas ”kristen”? Vad finns det i ditt liv som är verkligt kristet? Vad är det alltså som skiljer dig från icke-kristna när det gäller det som verkligen har betydelse?`