---
title: Förföljelse under Herodes
date: 09/08/2018
---

När vi återgår till Judeen möter vi en berättelse om att kung Herodes har avrättat Jakob, Johannes bror och Sebedaios son (Mark. 1:19). Han ville också avrätta Petrus.

`Läs Apg. 12:1–4. Vad lär detta om den tidiga församlingens utmaningar?`

Kung Herodes som nämns här är Agrippa I, Herodes den stores sonson (Matt. 2:1), som härskade i Judeen åren 40–44. Genom sin skenbara fromhet blev han populär bland sina judiska undersåtar, särskilt bland fariseerna. Hans försök att vinna judarnas gillande genom att attackera några apostlar stämmer fullständigt med vad vi vet om honom från andra källor.

Eftersom Jakobs avrättning bidrog till att förverkliga<u> </u>Agrippas agenda planerade han att avrätta även Petrus. Petrus greps och fyra vaktstyrkor på fyra man var sattes att vakta honom, en styrka för varje nattvakt. Petrus hade hela tiden fyra soldater hos sig: han var kedjad vid två av dem, en på vardera sidan, och två vaktade ingången. Man tog säkert till en sådan extrem övervakning för att undvika det som redan hade hänt med Petrus och Johannes något tidigare (Apg. 5:17–20). 

`Läs Apg. 12:5–18. Vad hände som svar på församlingens böner?`

Natten innan Agrippa hade planerat att ställa Petrus inför rätta och avrätta honom befriades han ännu en gång mirakulöst av en ängel. 

Därefter finner vi berättelsen om Agrippas död (Apg. 12:20–23). Man har försökt identifiera dödsorsaken (bukhinneinflammation, böld, även förgiftning), men Lukas säger tydligt att kungen dog på grund av Guds dom.

`Jakob dödas, Petrus blir fri, och Herodes möter Guds dom. Ibland ser vi rättvisa, i andra fall inte. Vad bör detta lära oss om att vi inte har alla svaren på alla frågor? Vad lär det oss om att vi behöver leva av tro när det gäller sådant vi inte förstår?`