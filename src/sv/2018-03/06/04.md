---
title: Andens gåva
date: 07/08/2018
---

Apg. 10:44–48 visar ett kritiskt ögonblick i den tidiga församlingens historia. Det var första gången evangeliet förkunnades för oomskurna hedningar av en av apostlarna. Till skillnad från de hellenistiska kristna var apostlarna och andra troende i Judeen inte redo att ta emot hedningar i församlingen. Eftersom Jesus var Israels Messias tänkte de att evangeliet bara skulle delas till judarna nära och fjärran. Hedningarna skulle först vända om till judendomen och sedan tas emot i den kristna trosgemenskapen. Med andra ord: innan hedningar kunde bli kristna måste de först bli judar. Detta tänkande behövde ändras bland de tidiga judekristna.

Gåvan att tala andra tungomål gavs till Cornelius och hans husfolk som ett klart, synligt tecken på att en sådan inställning var fel, att Gud inte hade några favoriter, och att i fråga om frälsning var judar och hedningar jämställda inför honom.

`Läs Apg. 11:1–18. Hur reagerade församlingen i Jerusalem på Petrus erfarenhet i Caesarea?`

Den gamla judiska fördomen mot hedningar ledde till att de troende i Jerusalem kritiserade Petrus för att han hade ätit med oomskurna. Det verkar som om de var mer intresserade av judiska ceremoniella principer än Cornelius och hans familjs frälsning. De kan ha fruktat att om församlingen bröt mot en sådan praxis skulle det innebära att man förnekade Israels tro; de skulle gå miste om Guds välvilja och själva få del av samma anklagelser – från andra judar – som lett till Stefanos död.

”Tiden var inne för en helt och hållet ny fas i det arbete som den kristna församlingen skulle gå in i. Den dörr som många av de judiska omvända hade stängt mot de icke-judiska folken, öppnades nu helt och hållet. De icke-judar som tog emot evangelium skulle komma att bli betraktade som likvärdiga med de judiska troende med undantag av att det inte ansågs nödvändigt att de följde omskärelsens ceremoni” (Ellen White: _Löftestiden_, s. 129).

Precis som på pingstdagen talade de språk som de tidigare inte kunde, inte extatiska eller himmelska språk. Det var bara syftet som var annorlunda: apostlarna fick gåvan för församlingens världsmission, men för Cornelius fungerade den som en bekräftelse på att Guds nåd nu verkade även bland hedningar. 