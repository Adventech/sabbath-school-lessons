---
title: I Lydda och Joppe
date: 05/08/2018
---

Petrus besökte de kristna församlingarna överallt längs den judeiska kusten. Hans avsikt var antagligen att ge dem läromässig undervisning (Apg. 2:42), men Gud använde honom kraftfullt för att utföra underverk på samma sätt som Jesus själv hade gjort.

`Läs Apg. 9:32–35. Vilka likheter ser du mellan Jesus underverk i Luk. 5:17–26 och helandet av Aineas?`

Trots att berättelsen är så kort påminner undret oss om den välkända berättelsen om hur Jesus botade den förlamade i Kafarnaum (Luk. 5:17–26). Även detaljen om bädden har likheter. Viktigare är dock den påverkan Aineas helande hade, inte bara i Lydda utan också på Sharons kustslätt. När människor själva hade bekräftat att undret var verklighet vände många om till Herren. 

`Läs Apg. 9:36–43. Se tillbaka på hur Tabita uppväcktes. Vad var så speciellt med henne?`

Tabita är arameiska och betyder ”gasell”. Hennes grekiska namn var Dorkas, och hon var en troende kvinna som var älskad i sin omgivning på grund av sin kristna välgörenhet. Uppväckandet av henne är också en parallell till ett underverk som Jesus utförde, nämligen uppväckandet av Jairos dotter (Luk. 8:41, 42, 49–56), som Petrus hade bevittnat. Petrus följde Jesus exempel och bad alla att lämna rummet (se Mark. 5:40). Sedan böjde han knä och bad, och därefter uppmanade han den döda kvinnan: ”Tabita, stig upp!” (Apg. 9:40).

Apostlarna gjorde många underverk, men i själva verket var de Guds handlingar som utfördes genom deras händer (Apg. 5:12). Likheterna med Jesus egna underverk skulle kanske påminna församlingen, oss medräknade, om att det som verkligen har betydelse är inte så mycket vem som är redskapet utan hur mycket han/hon är överlåten till Gud (se Joh. 14:12). När vi helt och fullt låter Gud använda oss för evangeliets sak kan stora ting hända. Petrus uppväckte inte bara Tabita, utan undret ledde också till att många blev omvända i Joppe (Apg. 9:42).

`Några tänker att om de bara kunde se ett verkligt under, sådant som hände här, skulle de tro. Men även om under ibland har bidragit till att några har kommit till tro är Bibeln full av berättelser om dem som har sett under men ändå inte trott. Vad bör därför vara grunden för vår tro?`