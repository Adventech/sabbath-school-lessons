---
title: Segling till Rom
date: 23/09/2018
---

Efter ungefär två års fångenskap i Caesarea (Apg. 24:27) skickades Paulus till Rom. Av första person pluralis och detaljrikedomen i beskrivningen av den långa och turbulenta sjöresan till Italien (Apg. 27:1–28:16) att döma följde Lukas med Paulus, tillsammans med en annan kristen vid namn Aristarchos (Apg. 27:2). En annan viktig person var den romerska centurionen Julius, som hade ansvar även för andra fångar (Apg. 27:1).

Det var på sensommaren de började sin resa. Fastedagen (Apg. 27:9) syftar på den stora försoningsdagen under andra hälften av oktober. Under vinterförhållanden undvek man normalt resor över Medelhavet mellan november och mars. Men den här gången mötte de svårigheter från början, och först efter mycket fördröjning kom de till en liten bukt och Goda Hamnarna på Kreta (Apg. 27:8). 

`Läs Apg. 27:9–12. Hur ingrep Paulus medan de var i Goda hamnarna,  och hur togs det emot?`

Man lyssnade inte på Paulus varningar. De beslöt att segla västerut ytterligare drygt sex mil mot en hamn (Foinix) där de kunde tillbringa vintern i säkerhet. Men olyckligtvis skiftade vädret snabbt och de rycktes med av en så våldsam vind att besättningen hade inget annat val än att låta fartyget drivas söderut av vinden, bort från land. Snart började de kasta lasten och även en del av fartygets tackel överbord i ett frenetiskt försök att lätta på båten, som redan hade börjat ta in vatten. Situationen var dramatisk. Efter flera dagar av knappt dagsljus, dålig sikt, häftigt regn och rasande vindar, utan att veta var de var och i fullständig utmattning förlorade de allt hopp om räddning (Apg. 27:20). 

`Läs Apg. 27:21–26. Hur ingrep Paulus för andra gången i berättelsen?`

I profetiska ordalag gav Paulus besättningen ett budskap han just hade fått av Gud. Det fanns ingen anledning till missmod eller hopplöshet. Det skulle bli faror och förluster, men alla skulle överleva.

`Varför skulle en sådan som Paulus, som var så trogen och hängiven Gud, behöva lida så mycket? Vad kan vi lära oss av hans erfarenhet?`