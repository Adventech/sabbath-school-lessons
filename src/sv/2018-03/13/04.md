---
title: På Malta
date: 25/09/2018
---

Först när de överlevande kom i land fick de veta att de var på Malta, en liten ö i Medelhavet strax söder om Sicilien. Två veckor hade de drivit ute på havet, varit utsatta för vindens kraft och färdats omkring 120 mil från Goda hamnarna på Kreta. Nu fick de vänta tre vintermånader innan de kunde fortsätta sin resa (Apg. 28:11).

`Läs Apg. 28:1–10. Vad hände Paulus på Malta, och hur kunde Gud använda det?`

Folket på Malta var mycket vänliga och gästfria, och deras första handling mot Paulus och hans grupp, som alla var genomblöta och frusna, var att tända en brasa för att värma dem. Temperaturen på Malta så här års var inte mycket över tio plusgrader.

Händelsen med ormen drog folks uppmärksamhet mot Paulus. Först menade de lokala hedningarna att det var en gudomlig hämnd att han blev biten av en orm. De tänkte att Paulus var en mördare som hade lyckats fly från drunkningsdöden men som fortfarande jagades av gudarna, eller kanske av den grekiska gudinnan _Dike_, en personifikation av rättvisa och hämnd. När aposteln inte dog hyllades han som en gud, likt händelsen i Lystra flera år tidigare (Apg. 14:8–18). Lukas berättar inte mycket om episoden, men man kan sannolikt anta att Paulus drog nytta av situationen för att vittna om den Gud han tjänade.

Publius var antingen romersk prokurator på Malta eller bara en lokal ledare, men han välkomnade Paulus och hans sällskap hem till sig i tre dagar tills de hade funnit ett mer permanent ställe att bo på. I vilket fall som helst gav helandet av denne mans far Paulus ett tillfälle att engagera sig i en helandetjänst bland invånarna på Malta.

I Lukas berättelse nämns inget om att någon enda skulle ha blivit omvänd eller att Paulus skulle ha lämnat efter sig någon församling när han lämnade Malta. Att det saknas kan vara en ren tillfällighet, men det visar att vår mission i världen går bortom dop och församlingsplanteringar; den omfattar också omsorg om människorna och deras behov. Detta är den praktiska sidan av evangeliet (Apg. 20:35; jfr Tit. 3:14). 

**Det är fascinerande att dessa hedniska öbor hade en känsla av gudomlig rättvisa. Var kom den ytterst ifrån? (Se Rom. 1:18–20.)**