---
title: Paulus i Rom, till slut
date: 26/09/2018
---

Efter tre månader på Malta kunde Paulus och hans sällskap äntligen fortsätta sin resa (Apg. 28:11). De kom till Puteoli (Apg. 28:13), dagens Pozzuoli, vid Neapelbukten, och därifrån skulle de ta landsvägen till Rom (Apg. 28:11–16).

Nyheterna om Paulus ankomst nådde snart Rom, och därifrån färdades en grupp troende flera kilometer söderut för att välkomna honom. Fastän aposteln aldrig hade varit i Rom hade han många vänner där: medarbetare, omvända, släktingar och många andra som var mycket kära för honom (Rom. 16:3–16). Mötet på Forum Appii måste ha varit särskilt gripande, särskilt med tanke på skeppsbrottet och att Paulus nu var fånge. Efter en sådan unik uppvisning av kärlek och omsorg från hans älskade vänners sida tackade aposteln Gud och fattade nytt mod inför rättegången hos kejsaren.

I sin officiella rapport måste Festus säkert ha skrivit att Paulus enligt romersk lag inte var skyldig till något allvarligt brott (Apg. 25:26, 27; 26:31, 32). Detta kanske förklarar att han tilläts hyra en privat bostad (Apg. 28:30) i stället för att bli skickad till ett vanligt fängelse eller militärläger, men enligt romersk sed var han fastkedjad vid en soldat hela tiden. Att Paulus själv stod för sina kostnader antyder att han kunde fortsätta med sin egen yrkesverksamhet (Apg. 18:3).

`Läs Apg. 28:17–22. Vad sade Paulus så snart han slagit sig till ro där?`

Paulus kunde inte gå till synagogan, men synagogan kunde komma till honom. Efter sin ankomst kontaktade Paulus, sin vana trogen, först judarna (Rom. 1:16) och kallade samman de lokala judiska ledarna för att bekräfta att han var oskyldig och förklara, som han gjort tidigare, att han hade gripits för ingenting annat än Israels hopp (Apg. 23:6; 24:15; 26:6–8). Hans avsikt var inte så mycket att försvara sig själv som att skapa en förtrolig atmosfär som tillät honom att predika evangelium och visa att Jesus uppståndelse var uppfyllelsen av Israels hopp sedan generationer tillbaka. Judarna var förvånade över att de inte fått någon information från Jerusalem om Paulus och bestämde sig för att lyssna på honom.

`Läs Apg. 28:22. Vad säger det oss om den fortsatta fientligheten mot de troende vid denna tid? Hur kan vi förbli trogna även när andra talar mot vår tro?`