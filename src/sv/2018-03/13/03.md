---
title: Skeppsbrottet
date: 24/09/2018
---

I sitt andra ingripande i berättelsen försäkrade Paulus alla ombord, 276 personer (Apg. 27:37), att inga liv skulle gå förlorade, trots att inte allting skulle gå väl; fartyget skulle ändå gå under (Apg. 27:22). Fjorton dagar senare gick apostelns ord i uppfyllelse. Det blåste fortfarande en förfärlig storm, och fartyget var fullständigt på drift, men besättningen förstod att de närmade sig land, kanske för att de kunde höra vågorna (Apg. 27:27). Efter att ha lodat ett antal gånger och i fruktan att fartyget skulle drivas mot klipporna längs kusten släppte de ner fyra ankaren i fartygets bakre del för att sänka farten. Under tiden bad de desperat till sina gudar för att dagsljuset skulle komma (Apg. 27:28, 29).

`Läs Apg. 27:30–44. Vad kan vi lära oss där?`

I början av resan hade officeren behandlat Paulus väl, men han hade ingen anledning att lita på apostelns sjömannakompetens tidigare under färden. Men efter två veckor blev det annorlunda. Paulus hade redan vunnit officerens respekt för sitt profetiska ingripande kring skeppsbrottet (Apg. 27:21–26), som nu höll på att gå i uppfyllelse.

Paulus uppmanade folket ombord att äta, annars skulle de inte ha krafter att simma i land. Guds försyn undantar nödvändigtvis inte våra normala rutiner. ”I hela berättelsen finns en känslig balans mellan Guds försäkran om deras trygghet och människors ansträngningar för att delta i att försäkra sig om den” (David J. Williams: _Acts,_ Grand Rapids: Baker, 1990, s. 438). 

När morgonen kom såg besättningen land, en bukt med sandstrand, där de beslöt att låta fartyget gå på grund. Det nådde dock aldrig stranden utan gick på ett rev och började brytas sönder av vågornas kraft. Soldaternas plan att döda fångarna för att hindra deras flykt stoppades av officeren, främst för Paulus skull. Som Gud lovat gick till slut inga liv förlorade.

`Soldaterna förbjöds att döda några fångar så att Paulus skulle hållas vid liv. Vad borde det säga oss om kraften i det Paulus sade och intrycket som hans personlighet gjorde?`