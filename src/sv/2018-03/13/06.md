---
title: Evangeliets seger
date: 27/09/2018
---

En viss dag kom judarna i en stor skara för att höra Paulus presentation av evangeliet (Apg. 28:23).

`Läs Apg. 28:24–31. Vad var Paulus poäng med att citera Jesaja i detta sammanhang?`

Citatet från Jes. 6:9, 10 beskriver vad som händer när människor vägrar att ta emot Guds budskap. En del judar trodde, men andra gjorde det inte, och på grund av denna stora dispyt hade aposteln då inget annat val än att återigen vända sig till hedningarna (Apg. 13:46, 47; 18:6). 

Paulus fick vänta i två år innan han ställdes inför kejsaren. Under tiden kunde han, trots att han begränsades av sin husarrest, fritt förkunna evangelium för dem som kom till honom. Slutscenen i Apostlagärningarna betonar evangeliets seger, vars framgång ingen makt, varken judisk eller romersk, har kunnat stoppa.

Det är inte klart varför Lukas avslutar sin bok här, när det finns belägg för att Paulus på grund av svagheterna i rättsprocessen frigavs från denna fångenskap, gav sig ut på en ytterligare missionsresa och återigen fördes till Rom och avrättades (2 Tim. 4:6–8). Kanske hade evangeliet, utifrån Lukas litterära utgångspunkt, redan nått ”jordens yttersta gräns” (Apg. 1:8) genom att det hade förkunnats ända i det avlägsna Rom.

”Paulus tålamod och hoppfullhet under sin långa och orättvisa fångenskap, hans mod och tro blev en ständig predikan. Hans anda, som var så annorlunda än världen, bekräftade att han behärskades av en makt som var högre än varje jordisk makt. Genom hans exempel inspirerades de troende att arbeta med allt större iver för den sak som Paulus nu inte längre hade någon möjlighet att föra vidare. På det sättet utövade Paulus´ fångenskap sitt inflytande. När det såg ut som om hans kraft och användbarhet inte längre kunde göra sig gällande och han inte kunde uträtta så mycket, just då kunde han bärga en skörd för Kristus på fält från vilka han tycktes helt utestängd” (Ellen White: _Löftestiden_, s. 435).

Men utifrån utgångspunkten av församlingens mission kan man säga att boken Apostlagärningarna, eller berättelsen om hur evangeliet spreds, ännu inte är avslutad, och det är där var och en av oss kommer in i bilden. Många fler spännande och dramatiska kapitel har skrivits genom århundradena, ibland med Guds trogna vittnens blod. Nu är det vår tur att lägga till ytterligare ett kapitel, det sista (hoppas vi!), och slutgiltigt avsluta det uppdrag Jesus lämnade åt lärjungarna. ”Sedan skall slutet komma” (Matt. 24:14).