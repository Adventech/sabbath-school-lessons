---
title: Paulus i Athen
date: 29/08/2018
---

Athen, det antika Greklands intellektuella centrum, var bokstavligen slav under avgudar. Marmorstatyer av människor och avgudar fanns överallt, särskilt vid ingången till _agora_ (torget), stadens centrum. Paulus var så bedrövad över en så dominerande avgudadyrkan att han avvek från sin vanliga praxis att först gå till synagogan och satsade på två parallella verksamheter: han debatterade varje vecka i synagogan med judar och omvända hedningar, och dagligen på torget med grekerna (se Apg. 17:15–22).

Eftersom athenarna alltid var redo att lyssna till något nytt blev några filosofer intresserade av Paulus undervisning och inbjöd honom till areopagen, stadens högsta råd. I sitt tal citerade Paulus inte Skrifterna och återgav inte heller berättelsen om Guds handlingar med Israel, som han gjorde när han talade till judiska åhörare (jfr Apg. 13:16–41). Det hade inte varit begripligt för denna publik. I stället presenterade han viktiga bibliska sanningar på ett sätt som de intellektuella hedningarna kunde förstå.

`Läs Apg. 17:22–31. Vilka stora sanningar om Gud, frälsningen, historien och mänskligheten förkunnade Paulus för dessa människor i sitt tal på areopagen?`

Det mesta av det Paulus sade lät löjligt för denna sofistikerade hedniska publik, vars uppfattning om Gud och religion var mycket förvrängd. Vi vet inte hur Paulus hade tänkt avsluta sitt budskap, för han tycks genast ha blivit avbruten när han hänvisade till att Gud skulle döma världen (Apg. 17:31). Denna tro kolliderade med två grekiska uppfattningar: 1) att Gud är fullständigt transcendent (skild från det jordiska) och att han därför inte har något att göra med världen och inte bryr sig om mänskliga förehavanden, och 2) att när en människa dör kan det inte ske någon uppståndelse. Detta förklarar varför evangeliet var en dårskap för grekerna (1 Kor. 1:23) och antalet omvända i Athen var litet.

Men bland dem som kom till tro fanns några från de mest inflytelserika i samhället i Athen, som Dionysios, en medlem i areopagen, och Damaris. Att hon nämns med sitt namn antyder att hon hade en viss ställning, om hon inte var medlem i själva rådet (Apg. 17:34).

`Att Paulus handlade på ett annat sätt än vanligt på areopagen visar att han var medveten om sociala och kulturella skillnader. Han citerade till och med en hednisk poet (Apg. 17:28) för att få fram sin poäng. Vad bör detta lära oss om hur vi kan använda olika metoder för att nå olika människor?`