---
title: Tillbaka i Lystra
date: 26/08/2018
---

Lukas urval av händelser leder Paulus nästan direkt till Derbe och Lystra. Det enda Lukas säger om Syrien och Kilikien är att Paulus färdades genom dessa områden och stärkte församlingarna där (Apg. 15:41).

`Läs Apg. 16:1–13. Vad lär Paulus handlingar här oss om hur lyhörd han var när han försökte nå andra?`

Timotheos far var hedning men hans mor var judekristen och hette Eunice. Fastän Timotheos inte var omskuren kände han till Skrifterna sedan barndomen (2 Tim. 3:15), vilket antyder att han var en from människa. Som kristen hade han redan vunnit respekt och beundran från alla de lokala kristna.

Eftersom judarna räknade judendomen utifrån modern och inte fadern var Timotheos jude. Han hade inte blivit omskuren åtta dagar efter födelsen, kanske för att hans far, en grek, betraktade omskärelsen som barbarisk.

Paulus önskade ha Timotheos som medarbetare och visste att eftersom denne var en oomskuren jude kund han förbjudas att gå i judiska synagogor och klandras för avfall, så han omskar honom. Paulus motiv till det var rent praktiskt och det behöver inte ses som en motsägelse mot det evangelium han predikade.

När Paulus hade besökt de platser där han hade varit på sin första resa bestämde han sig för att resa åt sydväst, möjligen till Efesos i provinsen Asien, men den heliga Anden hindrade honom från det. Då for han norrut och försökte ta sig till Bithynien, men åter igen hindrade Anden honom på ett okänt sätt. Då han redan var på väg genom Mysien var hans enda alternativ att fara västerut till hamnen i Troas. Därifrån kunde han segla åt flera håll.

Men i en nattlig syn visade Gud att han skulle segla över Egeiska havet till Makedonien. När hans sällskap fick höra om synen drog de slutsatsen att Gud verkligen hade kallat dem att förkunna evangelium för makedonierna.

`Tänk på varför Paulus omskar Timotheos. Vad bör detta lära oss om villigheten att göra vissa saker som vi kanske inte alltid håller med om eller bedömer som nödvändiga men som tjänar ett högre syfte?`