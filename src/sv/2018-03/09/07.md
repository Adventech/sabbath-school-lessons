---
title: Studiehjälp
date: 31/08/2018
---

”De som idag förkunnar impopulära bibelsanningar behöver inte bli missmodiga, om de ibland får samma ogynnsamma mottagande till och med från dem som betraktar sig som kristna, som Paulus och hans medarbetare fick av de människor bland vilka de arbetade. Korsets budbärare måste klä sig i trons rustning. Genom vaksamhet och bön skall de gå framåt med tro och mod och alltid arbeta i Jesu namn” (Ellen White: _Löftestiden_, s. 216).

”Under de avslutande scenerna i denna jords historia kommer prövande bibelsanningar att förkunnas. Om de som lyssnar till denna förkunnelse ville göra på samma sätt som folket i Berea, studera Bibeln och jämföra det budskap som förkunnas för dem med Bibeln, skulle det finnas många fler som lever efter Guds lags föreskrifter på alla de platser, där de nu är jämförelsevis få …

Alla kommer att dömas i överensstämmelse med den upplysning de har fått. Herren sänder ut sina budbärare med frälsningens budskap. De som lyssnar till dessa budskap kommer han att göra ansvariga för det sätt på vilket de har behandlat hans budbärares ord. De som uppriktigt söker sanningen kommer att göra en omsorgsfull undersökning och med Bibeln jämföra de läror som har förkunnats för dem” (s. 217, 218).

`Samtalsstart: Har du vittnat för någon från en helt annan kultur än din egen? Var det något du behövde säga eller göra annorlunda än vanligt?`

**Förbön: Be att Guds Ande ska styra era steg i evangelisation, liksom han ledde Paulus till Makedonien.**

**Samtalsfrågor**

`1. Samtala i studiegruppen, i sammanhanget av måndagens studium, sista stycket, om tillämpningen av följande: ”Det behövs en mer ingående förberedelse på dopkandidaternas sida … Det kristna livets principer behöver göras klara för dem som nyligen har kommit till sanningen” (Ellen White: _Testimonies for the Church_, vol. 6, s. 91, 92).`

`2. Fundera ytterligare över onsdagens sista fråga. Hur kan vi som församling visa samma förståelse som Paulus hade för kulturella skillnader och samma villighet att möta människor där de befinner sig utan att kompromissa med evangeliet eller vår egen religiösa identitet?`

`3. Läs Apg. 17:32–34. Vad kan vi lära oss av de tre reaktioner som Paulus budskap mötte i Athen? ”1) Några hånade. De var roade av denne märklige judes lidelsefulla iver. Det är möjligt att skoja om livet, men de som gör det kommer att finna att det som började som en komedi måste sluta i en tragedi. 2) Några sköt upp sitt beslut. Den farligaste dagen av alla är när man upptäcker hur lätt det är att tala om morgondagen. 3) Några trodde. En vis människa vet att bara en dåre förkastar Guds erbjudande” (William Barclay: _The Acts of the Apostles_, rev. ed., Philadelphia: Westminster, 1976, s. 133).`

`4. Paulus citerade faktiskt en hednisk författare (Apg. 17:28) för att få fram sin poäng för athenarna. Vad bör detta säga oss om hur det ibland kan vara värdefullt att använda sådana källor? Vilka risker finns där också?**`