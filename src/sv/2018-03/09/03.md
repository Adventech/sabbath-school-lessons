---
title: Filippi
date: 27/08/2018
---

När Paulus hade kommit till Makedonien reste han och hans sällskap till Filippi, där de grundade den första kristna församlingen i Europa.

`Läs Apg. 16:11–24. Vart gick missionärerna på sabbaten och varför? Vad hände till slut med dem där?`

Varje gång Paulus kom till en stad brukade han besöka synagogan på sabbaten för att vittna för judarna (Apg. 13:14, 42, 44; 17:1, 2; 18:4). Att han och hans grupp i Filippi gick till flodstranden för att be, tillsammans med några kvinnor, både judiska och hednakristna tillbedjare, betyder kanske att det inte fanns någon synagoga i staden. Detta visar att Paulus inte bara gick till judiska synagogor på sabbaten för evangeliska syften utan också för att det var hans dag för tillbedjan.

`Läs Apg. 16:25–34. Tänk igen på fångvaktarens omvändelse. Vad behövde han göra för att bli frälst?`

Paulus och Silas svar på fångvaktarens fråga är i full harmoni med evangeliet, eftersom frälsningen endast sker genom Jesus (Rom. 3:28; Gal. 2:16). Men en slutsats som vi däremot inte kan dra från den episoden är tanken att Jesus är allt som behövs för dopet, på bekostnad av ordentlig läromässig och praktisk vägledning.

Vad vet vi om fångvaktaren? Var han en jude eller en proselyt? I vilket fall som helst behövde han tro på Jesus som Herre och Frälsare. Kan han ha varit en hedning som redan kände och tillbad Gud, som Cornelius, Lydia (Apg. 16:14) och flera andra som nämns i Apostlagärningarna? Kan han tidigare ha gått till Paulus evangeliska möten i staden? Vilka dessa faktauppgifter om honom än var bör berättelsens korthet inte användas som en ursäkt för snabba dop.

`Läs Apg. 16:31–34. Vad lär detta oss om hur fullständig och komplett Jesus offer för oss var? Hur kan du lära dig att dag för dag vila i övertygelsen om att Jesus rättfärdighet täcker dig och att den är ditt enda hopp om frälsning?`