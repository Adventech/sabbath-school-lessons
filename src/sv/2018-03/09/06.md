---
title: Paulus i Korinth
date: 30/08/2018
---

Apg. 18:1–11 återger Paulus erfarenhet i Korinth, där han stannade i ett och ett halvt år. Aquila och Priscilla kom att bli Paulus vänner för livet (Rom. 16:3; 2 Tim. 4:19). Berättelsen antyder att när de kom till Korinth var de redan kristna, antagligen på grund av judarnas deportation från Rom som kejsar Claudius verkställde. Den romerske historikern Suetonius verkar antyda att deportationen skedde på grund av störningar i det judiska samhället, och att de var förknippade med namnet ”Kristus” (_Claudius_ 25.4). Så störningarna var kanske ett resultat av att de kristna i staden förkunnade evangeliet. Därför är det möjligt att Aquila och Priscilla själva hade deltagit i den verksamheten. Förutom samma tro och samma judiska bakgrund hade Paulus och hans nya vänner i varje fall också samma yrke.

`Läs Apg. 18:4–17. Vad var resultatet av Paulus missionsverksamhet i Korinth?`

När Silas och Timotheos kom från Makedonien hade de med sig ekonomiskt stöd från församlingarna där (2 Kor. 11:8, 9) vilket gjorde att Paulus kunde ägna sig helt åt förkunnelsen. Paulus levde vanligtvis på sin egen bekostnad under sin verksamhet, trots att han också lärde att ”de som förkunnar evangeliet skall få sitt uppehälle av evangeliet” (1 Kor. 9:14). 

Trots det starka judiska motståndet mot Paulus budskap kom några judar till tro, och även några hedningar som tillbad Gud. Bland dessa fanns Crispus, synagogföreståndaren, och hela hans husfolk. Även många korinthier kom till tro och döptes. Men situationen bland judarna var ganska spänd, som följande händelse visar (Apg. 18:12–17). Paulus planerade möjligen att snart lämna Korinth men i en nattlig syn blev han uppmuntrad att stanna kvar där (Apg. 18:9–11). 

På sin väg tillbaka till Antiochia tog Paulus Aquila och Priscilla med sig och lämnade dem i Efesos, där han tillbringade några dagar innan han fortsatte sin resa. Där hade han tillfälle att predika i den lokala judiska synagogan. Deras positiva respons fick honom att lova, att om Gud ville det skulle han komma tillbaka (Apg. 18:18–21). Det skedde alldeles i början av hans nästa resa.

`Paulus var frustrerad av hur han hade blivit mottagen, och han behövde uppmuntran från Herren i fråga om människors frälsning där. Vad säger Herrens ord till honom (Apg. 18:10) till oss när vi kan känna något liknande?`