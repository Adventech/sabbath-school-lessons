---
title: Thessalonike och Beroia
date: 28/08/2018
---

När Paulus och Silas släpptes från fängelset lämnade missionärerna Filippi (Apg. 16:35–40). Från Filippi for Paulus och hans sällskap direkt till Thessalonike, Makedoniens huvudstad.

`Läs Apg. 17:1–9. Hur reagerade judarna i Thessalonike på Paulus framgångsrika förkunnelse bland hedningarna?`

Återigen sökte Paulus efter en synagoga där han kunde förkunna evangelium. Många hängivna greker och inte så få förnäma kvinnor blev övertygade om Paulus budskap. Att dessa omvända ”slöt sig till Paulus och Silas” (Apg. 17:4) verkar innebära att de utgjorde en separat grupp och möttes utanför synagogan, troligen i Jasons hus.

Deras motståndare greps av avund och startade ett upplopp. Deras avsikt var att föra Paulus och Silas – Timotheos nämns inte – inför stadens styresmän och anklaga dem. När de inte kunde hitta missionärerna drogs Jason själv och några andra troende inför de lokala makthavarna och anklagades för att beskydda politiska uppviglare.

`Läs Apg. 17:10–15. Hur reagerade judarna i Beroia jämfört med dem i Thessalonike?`

Ordet för ”vidsynta”, _eugenes_, (Apg. 17:11) betydde ursprungligen ”väl född” eller ”av ädel härstamning” men kom att betyda mer allmänt en vidsynt attityd, vilket sannolikt avses här. Judarna i Beroia lovordas inte bara för att de höll med Paulus och Silas utan också för sin villighet att själva forska i Skrifterna och dagligen se om det som missionärerna sade var rätt. Ett uteslutande emotionellt gensvar på evangeliet, utan nödvändig intellektuell övertygelse, tenderar att bli ytligt och kortlivat.

Men snart avbröt en förföljelse Paulus framgångsrika verksamhet i Beroia och tvingade honom att förflytta sig söderut, till Athen.

`När forskade du senast i Skrifterna för att ta reda på ”om allt detta [vad det än var] stämde”?`