---
title: Missionsnytt
date: 31/08/2018
---

#### Den sista gudstjänsten

Bumchin gick i åttan när hans familj flyttade till en stad som låg i ett bergsområde ute på landsbygden. Han var kristen och ville gå i kyrkan. Men i den nya staden fanns det inte någon Adventkyrka. Precis som Bumchins föräldrar var många av stadens 10.000 invånare buddister. Till slut hittade han en kristen församling som höll sina möten på söndagarna hemma hos hans nya mattelärare.

Adventkyrkan är inte så välkänd i Mongoliet. I sin gamla hemstad hade Bumchin lärt känna den när han blev inbjuden dit av en släkting som är adventist. Sedan hade pastorn tagit med honom till en ungdomskonferens i huvudstaden Ulaanbaatar. Vid konferensen hade Bumchin insett att det behövdes missionärer i Mongoliet. Han undrade hur han skulle kunna bli missionär i den nya staden.

På söndagsmorgonen efter en bönestund uppe på berget gick Bumchin raka vägen till söndagsgudstjänsten. Han kände sig lite obekväm när han gick in och upptäckte att han var det enda barnet i rummet bland 20 vuxna. Men han glömde snabbt sitt obehag medan han lyssnade till de vuxna.

”Detta blir vårt sista möte”, sa en medlem. ”Det är ju ingen idé att fortsätta när vi är så få”, sa en annan.

Då reste sig Bumchin och öppnade Bibeln till 1 Kor. 15:58. Han läste: ”Stå därför fasta och orubbliga, mina kära bröder, och ge ut er helt i arbetet för Herren. Ni vet ju att han inte låter er möda vara förspilld.” Sedan höll han ett bibelstudium om hur kristna inte bör förlora hoppet. Medlemmarna lyssnade uppmärksamt medan pojken talade, och när han slutade ropade de: ”Detta är inte längre vårt sista möte. Detta är vårt första möte då vi börjar om på nytt!”

Bumchin tog kontakt med pastorn i sin gamla adventistförsamling och bad honom att predika för söndagsgruppen. 

Pastorn var villig att göra det, men villkoret var att Bumchin skulle hjälpa honom. De kommande sex månaderna höll de ett möte en gång i månaden där de talade om Bibelns budskap. Gruppen växte till 27 personer och några av Bumchins klasskamrater deltog också i gudstjänsterna.

I slutet av året åkte hela gruppen till adventistpastorns församling för att be tillsammans med adventistmedlemmarna där under ett speciellt julprogram. När gruppen återvände hem röstade de enhälligt för att de själva skulle bli en adventistförsamling. Detta är något unikt under Adventistsamfundets 27-åriga historia i Mongoliet. När Bumchin flyttade till Ulaanbaatar som vuxen hade församlingen 40 medlemmar.

Idag är Bumchin 27 år, men han har inte slutat att grunda adventistförsamlingar. Han är Global mission-pionjär och ledare för Mongoliets enda adventistförsamling för scouter som han och hans fru bildade 2010. Mötena hölls i deras hem som är en traditionell mongolisk jurta, ett slags tält. Bumchins gamla mattelärare bor i Ulaanbaatar och undervisar vid Tusgalskolan. Det är Adventistsamfundets enda skola i Mongoliet. Skolan var ett av de projekt som fick stöd av de missionsgåvor som vi gav 2015.

_AV ADVENTIST MISSION, USA, MONGOLIET, NORRA ASIEN-STILLA HAVET DIVISIONEN_

