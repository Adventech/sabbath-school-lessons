---
title: Studiehjälp
date: 06/07/2018
---

”Hela mellanperioden mellan pingsten och parousia [Jesus återkomst] (hur lång eller kort den än är) ska fyllas med församlingens världsvida mission i Andens kraft. Jesus efterföljare ska både berätta om vad han gjorde vid sin första ankomst och kalla människor till att vända om och tro på förberedelsen för hans andra ankomst. De ska vara hans vittnen ’till jordens yttersta gräns’ (Apg. 1:8)… Vi har ingen tillåtelse att sluta innan båda de målen har nåtts” (John R. W. Stott: _The Message of Acts: The Spirit, the Church &amp; the World,_ Downers Grove: InterVarsity, 1990, s. 44).

”Frälsarens uppdrag till apostlarna inbegriper alla troende. Det inbegriper alla som tror på Jesus, intill tidens slut. Det är ett ödesdigert misstag att tro att arbetet för människors frälsning uteslutande hänger på den därtill utsedda förkunnaren. Evangelium har anförtrotts alla som har fått del av den himmelska inspirationen. Alla som tar emot Kristi liv, har fått uppdraget att arbeta för sina medmänniskors räddning. Det var för detta arbete som församlingen grundades. Alla som tar dess heliga löften på sig, är därmed förpliktade att vara Kristi medarbetare” (Ellen White: _Vändpunkten, _s. 824, 825).

`Samtalsstart: När Jesus dog trodde lärjungarna att allt var förlorat. När han uppstod visste de att allt var vunnet. Vad betyder uppståndelsen för er?`

**Förbön: Be att den heliga Anden leder er till att få kontakt med människor som längtar efter att lära känna Gud.**

**Samtalsfrågor**

`1. Apg. 1:7 påminner om Mark. 13:32: ”Dagen och timmen känner ingen, inte ens änglarna i himlen, inte ens Sonen, ingen utom Fadern.” Ellen White säger: ”Det kommer aldrig mer att finnas ett budskap för Guds folk som utgår ifrån tiden. Vi ska inte veta den definitiva tiden vare sig för utgjutelsen av den heliga Anden eller Jesus återkomst” (_Selected Messages_, vol. 1, s. 188). Hon tillägger: ”Var och en som börjar förkunna ett budskap för att meddela timmen, dagen eller året för Jesus ankomst har tagit upp ett ok och förkunnar ett budskap som Herren aldrig gett honom” (_Advent_ _Review and Sabbath Herald_, 12 sept., 1893). Vilken relevans har sådana utsagor för oss idag?`

`2. Någon har sagt: ”Gud behöver fler vittnen än jurister.” Vad tror du om det?`

`3. Vad hade bönen för roll i den tidiga församlingen? Är det ett sammanträffande att vid nästan varje avgörande tillfälle i dess liv finner vi en hänvisning till bön (Apg. 1:24; 8:14–17; 9:11, 12; 10:4, 9, 30; 13:2, 3)? Vad är bönens roll i vårt liv?`