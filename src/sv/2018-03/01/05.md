---
title: Förberedelse för pingsten
date: 04/07/2018
---

I sitt svar i Apg. 1:7, 8 nämner inte Jesus någon tid. Men den naturliga tolkningen av hans ord var att direkt efter att Anden hade kommit och lärjungarna hade fullföljt sitt uppdrag skulle han komma tillbaka (se även Matt. 24:14). Ängelns ord (Apg. 1:11) svarade inte heller på frågan när riket skulle komma, men de kunde förstås som att det inte skulle dröja alltför länge. Detta tycks förklara varför lärjungarna återvände ”till Jerusalem under stor glädje” (Luk. 24:52). Löftet om Jesus andra ankomst vid en obestämd tid skulle ge dem extra uppmuntran i deras uppdrag, men det uppfattades som att slutet var nära. De händelser som senare beskrivs i Apostlagärningarna pekar på denna tanke.

`Läs Apg. 1:12–14. Vilka andra fanns i den övre salen, och hur förberedde de sig för Andens ankomst?`

När lärjungarna hade återvänt från Olivberget samlades de i övre salen (på latin _cenaculum_) i ett privat tvåvåningshus i Jerusalem. Några kvinnor som var Jesus efterföljare (Luk. 8:1–3, 23:49, 24:1–12), liksom Jesus mor och bröder, var där tillsammans med lärjungarna. 

Jesus bröder (Mark. 6:3) var antingen yngre söner till Josef och Maria (Matt. 1:25; Luk. 2:7), eller eventuellt söner från Josefs första äktenskap.. Deras närvaro bland lärjungarna kommer som en överraskning, eftersom de alltid hade varit ganska skeptiska mot Jesus (Mark. 3:21; Joh. 7:5). Men uppståndelsen och Jesus speciella uppenbarelse för Jakob (1 Kor. 15:7) verkar ha förändrat deras inställning. Senare tillträdde Jakob uppenbarligen i stället för Petrus som ledare för den kristna församlingen (Apg. 12:17; 15:13; 21:18; Gal. 2:9, 12).

De bad ständigt (Apg. 1:14) och lovprisade Gud (Luk. 24:53), och utan tvekan var detta en tid då de alla bekände, ångrade och omvände sig från sin synd. De tänkte att Andens ankomst genast skulle leda till att Jesus kom tillbaka, men deras andliga inställning var ändå i full harmoni med det som skulle hända, eftersom den heliga Anden kommer som ett svar på bön.

`På vilka sätt kan vi förbereda vägen för Andens verk i våra liv genom valen som vi gör varje dag?`