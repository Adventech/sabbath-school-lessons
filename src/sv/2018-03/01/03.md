---
title: Lärjungarnas uppdrag
date: 02/07/2018
---

`Läs Apg. 1:8. Vad förväntades lärjungarna att göra i stället för att hänge sig åt profetiska spekulationer?`

Här beskrivs fyra viktiga delar av lärjungarnas uppdrag:

_1. Andens gåva._ Anden hade alltid varit aktiv bland Guds folk. Men enligt profeterna skulle Anden utgjutas på ett unikt sätt i framtiden (Jes. 44:3; Joel 2:28, 29). Eftersom Jesus själv var smord av Anden verkade den heliga Anden redan under tiden för hans verksamhet (Luk. 4:18–21), men den kom officiellt först när Jesus upphöjdes till himlen (Joh. 7:39; Apg. 2:33).

_2. Vittnenas roll. _Ett vittne ger en förstahandsberättelse. Lärjungarna var fullt kvalificerade till att ge sådana vittnesbörd (Apg. 1:21, 22; 4:20; jfr 1 Joh. 1:1–3) och befalldes nu att vittna för världen om sin unika erfarenhet med Jesus.

_3. Plan för missionen._ Först skulle lärjungarna vittna i Jerusalem, sedan i Judeen och Samarien, och till slut i hela världen. Det var en progressiv plan. Jerusalem var det judiska religiösa livets centrum, platsen där Jesus hade blivit dömd och korsfäst. Judeen och Samarien låg i grannskapet, där Jesus också hade verkat. Men lärjungarna skulle inte begränsa sig själva till detta område. Deras uppdrag var världsomfattande.

_4. Missionens inriktning._ På Gamla testamentets tid skulle andra folk dras till Gud (se Jes. 2:1–5); Israel skulle inte ”ta” Gud till de andra folken. De få undantagen (t.ex. Jona) bekräftar den allmänna regeln. Nu var strategin annorlunda. Jerusalem var fortfarande ett centrum, men i stället för att stanna och bli kvar där förväntades lärjungarna röra sig ända fram till jordens ände.

`Läs Luk. 24:44–48. Vad var det centrala budskapet som lärjungarna skulle predika?`

Under de 40 dagar som Jesus tillbringade med lärjungarna efter sin uppståndelse (Apg. 1:3) måste han ha fördjupat deras förståelse av sanningen om Guds rike, även om det fortfarande fanns mycket de inte förstod, som deras fråga i Apg. 1:6 visar. De kände till profetiorna men kunde nu se dem i ett nytt ljus, ljuset från korset och den tomma graven (se Apg. 3:17–19).