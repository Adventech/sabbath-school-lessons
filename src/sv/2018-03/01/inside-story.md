---
title: Missionsnytt
date: 06/07/2018
---

#### Besatt av 20 andar

Sedan barndomen led Si-Woo av kronisk huvudvärk. Hon växte upp i Daegu som är en stor stad i Sydkorea. Hon tog sin högskoleexamen, gifte sig och fick en dotter. Men livet var en ständig kamp på grund av hennes huvudvärk. Läkarna visste inte vad den berodde på. Si-Woo besökte buddisttempel för att söka hjälp. Om hon blev nunna skulle kanske gudarna ingripa, tänkte hon. Men munkarna skickade alltid hem henne. 

Till sist besökte hon en shaman, en person som tros besitta övernaturliga krafter. Shamanen påstod att en ande som tillhörde ett barn hade kommit in i rummet strax före henne. Shamanen påstod att anden var Si-Woos bror. Han hade dött av en huvudskada, och det var därför som Si-Woo hade huvudvärk. När Si-Woo hade kommit hem bekräftade hennes mamma att brodern hade dött som följd av en skada i huvudet.

Si-Woo återvände till shamanen för att få råd. Shamanen sa att Si-Woo måste bli besatt av en ande och bli shaman. Det slutade med att hon blev besatt av 20 andar. Hon byggde ett altare åt dem, och under de följande 20 åren arbetade hon med att spå folk, bota sjukdomar och erbjuda sig att kontakta de avlidnas andar. När någon var sjuk ordinerade hon amuletter, bön och exorcism, och symtomen försvann.

Si-Woo gjorde sig en förmögenhet, men hon var inte glad. Visserligen var hennes huvudvärk borta. Men hon led av smärtor i kroppen och en psykisk störning som gjorde att hon förlorade kontakten med verkligheten. Hennes man och barn övergav henne.

En dag råkade hon ut för en bilolycka och blev påkörd bakifrån. Hon blev skadad och låg en hel månad på sjukhuset. Hon undrade varför hon kunde spå andra människors framtid men inte hade kunnat förutse och förhindra sin egen bilolycka. ”Jag har tjänat gudarna i 20 år, varför skyddade de mig inte?” undrade hon.

Si-Woo var så frustrerad att hon förstörde sitt altare när hon kom hem, och hon meddelade att hon inte längre skulle tjäna andarna. De 20 andarna lämnade henne.  I början kände sig Si-Woo tom och rädd. Men hon undrade om det fanns en Gud som var mäktigare än hennes tidigare gudar.  Då kom hon ihåg en adventistkvinna som en gång hade berättat för henne om Jesus.  Hon kontaktade henne för att be om hjälp.

Adventistkvinnan presenterade Si-Woo för en pensionerad pastor som studerade Bibeln med henne. När Si-Woo lärde sig att de avlidna sover dödens sömn insåg hon att hon hade blivit lurad till att tjäna den onde. Si-Woo blev döpt 2016. Hon ber och läser Bibeln varje morgon och upplever frid och glädje för första gången i sitt liv.

När Jesus fördrev demoner ur mannen i Gerasa befallde han sedan honom att ”Gå hem till de dina och berätta för dem om allt som Herren har gjort med dig, hur han förbarmade sig över dig” (Mark. 5:19). På liknande sätt berättar Si-Woo i adventistförsamlingar i hela Sydkorea om allt som Jesus har gjort för henne. Och alla som lyssnar till hennes berättelser blir rörda och välsignade.

_AV BYUNG JU LEE, AVDELNINGSLEDARE FÖR SABBATSSKOLAN OCH EVANGELISM, KOREA UNIONEN, NORRA ASIEN-STILLA HAVET DIVISIONEN_

