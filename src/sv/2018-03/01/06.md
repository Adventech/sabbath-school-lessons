---
title: Den tolfte aposteln
date: 05/07/2018
---

Den första administrativa handlingen i den tidiga kristna församlingen, som nu hade ca 120 medlemmar, var att utse en efterträdare till Judas.

`Läs Apg. 1:21, 22. Vilka kvalifikationer skulle Judas efterträdare ha? Varför var de viktiga?`

Det behövdes ett vittne till Jesus uppståndelse (jfr Apg. 4:33). Det var viktigt eftersom uppståndelsen ses som ett kraftfullt belägg för att Jesus är Messias och för hela den kristna trons sanning.

Valet måste dock ske bland dem som hade följt apostlarna under Jesus verksamhet. Paulus hävdade senare, trots att han inte varit med den jordiske Jesus, att han ändå skulle betraktas som en apostel därför att hans möte med Jesus på vägen till Damaskus kvalificerade honom till att bära ett vittnesbörd om hans uppståndelse (1 Kor. 9:1). Han medgav att han var ”detta ofullgångna foster” (1 Kor. 15:8) men vägrade att betrakta sig som mindre kvalificerad än de övriga apostlarna (1 Kor. 9:2; Gal. 2:6–9). Bara de tolv och Paulus var därmed ”apostlar” i den tekniska, auktoritativa betydelsen (Apg. 1:25, 26). Men i ordets grundläggande, allmänna betydelse som budbärare eller sändebud kan termen också användas om andra som arbetar för evangeliet (Apg. 14:4, 14; Gal. 1:19).

`Läs Apg. 1:23–26. Hur valdes Mattias?`

Metoden de använde sig av i valet av Mattias kan kännas som främmande, men lottning var ett sedan länge etablerat sätt att fatta beslut (t.ex. 3 Mos. 16:5–10; 4 Mos. 26:55). Dessutom var det ett val mellan två tidigare erkända kandidater med likvärdiga kvalifikationer, inte ett steg in i det okända. De troende bad också till Gud, och de trodde att resultatet skulle återspegla hans vilja (jfr Ords. 16:33). Det finns inga belägg för att valet någonsin ifrågasattes. Efter pingsten behövdes inte lottning längre för att få direkt vägledning från Anden (Apg. 5:3; 11:15–18; 13:2; 16:6–9).

`Om någon frågade dig hur han/hon kan veta vad som är Guds vilja för sitt liv, vad skulle du svara, och varför?`