---
title: Israels återupprättelse
date: 01/07/2018
---

Det finns två slags messiasprofetior i Gamla testamentet: de som förväntar sig en kunglig Messias som skulle härska för evigt (Ps. 89:3, 4, 35–37; Jes. 9:6, 7; Hes. 37:25; Dan. 2:44; 7:13, 14), och de som förutsäger att Messias skulle dö för folkets synder (Jes. 52:13–53:12; Dan. 9:26). Dessa profetior motsäger inte varandra. De pekar bara på två faser som följer på varandra i Messias verk: först skulle han lida och sedan bli kung (Luk. 17:24, 25; 24:25, 26).

Problemet med första århundradets judiska messiasförväntan var dock att den var ensidig. Hoppet om en kunglig Messias som skulle föra med sig politisk befrielse fördunklade uppmärksamheten på en Messias som skulle lida och dö.

I början delade lärjungarna detta hopp om en kunglig Messias. De trodde att Jesus var Messias (Matt. 16:16, 20) och ibland grälade de med varandra om vem som skulle sitta på vardera sidan om honom när han satte sig på sin tron (Mark. 10:35–37; Luk. 9:46). Trots Jesus varningar om ödet som väntade honom kunde de helt enkelt inte förstå vad han menade. När han sedan dog blev de förvirrade och missmodiga. Med deras egna ord: ”vi hoppades att han var den som skall befria Israel” (Luk. 24:21).

`Läs Apg. 1:6. Vad säger denna fråga om vad de fortfarande inte förstod? Hur svarade Jesus dem i Apg. 1:7?`

Om Jesus död innebar en ödesdiger besvikelse för lärjungarnas hopp så återuppväckte hans uppståndelse det och reste deras politiska förväntningar till en kanske oväntad nivå. Det verkade naturligt att betrakta uppståndelsen som ett tydligt tecken på att det messianska kungariket äntligen skulle upprättas.

Men Jesus svarade inte direkt på deras fråga. Han förnekade inte premissen bakom lärjungarnas fråga om ett rike här och nu, inte heller bejakade han den. Han lämnade frågan öppen och påminde dem att tiden för Guds ingripanden tillhörde bara Gud själv, och som sådan var den otillgänglig för människor. 

`Vad var lärjungarnas verkliga problem enligt Luk. 24:25? Varför är det så lätt att tro det vi vill tro, i motsats till vad Bibeln verkligen lär? Hur kan vi undvika denna snara?` 