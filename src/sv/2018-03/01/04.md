---
title: Han kommer tillbaka
date: 03/07/2018
---

`Läs Apg. 1:9–11. Hur beskriver Lukas Jesus himmelsfärd? Vad har det för betydelse att det fanns två änglar där som talade med dem (se 5 Mos. 19:15)?`

Lukas berättelse om himmelsfärden är ganska kort. Jesus var med lärjungarna på Olivberget, och medan han välsignade dem (Luk. 24:51) togs han upp till himlen. Beskrivningen bygger naturligtvis på lärjungarnas erfarenhet: scenen avbildas så som den verkade för människans ögon, inte som den verkligen var. Jesus lämnade jorden, och det finns inget annat sätt att göra det i synlig form än att fara upp. 

Jesus himmelsfärd var en övernaturlig handling som utfördes av Gud, en av många i Bibeln. Det antyds av Lukas sätt att beskriva den. Han använder det passiva verbet _eperthe_ (”han lyftes upp”, Apg. 1:9). I Nya testamentet används denna verbform bara här, men den förekommer flera gånger i den grekiska versionen av Gamla testamentet (Septuaginta), där den varje gång beskriver Guds handlingar. Det antyder att Gud själv tog upp Jesus till himlen, liksom han var den som väckte upp honom från de döda (Apg. 2:24, 32; Rom. 6:4; 10:9). 

När Jesus redan hade dolts av molnet berättar Lukas, bara i Apostlagärningarna, om episoden med de två vitklädda gestalterna som stod bredvid lärjungarna. Beskrivningen överensstämmer med beskrivningar om änglar i skinande kläder (Apg. 10:30; Joh. 20:12). De kom för att försäkra lärjungarna om att Jesus skulle komma tillbaka på samma sätt som han hade farit upp. Det är bara Apostlagärningarna som informerar oss om att Jesus for upp i ”deras åsyn” (Apg. 1:9).

Därmed blev den synliga himmelsfärden en garanti för hans synliga återkomst, som också kommer att ske ”på ett moln med makt och stor härlighet” (Luk. 21:27). Den är inte längre en privat händelse, utan ”varje öga skall se honom” (Upp. 1:7). Han kommer inte heller ensam (Luk. 9:26; 2 Thess. 1:7). Den andra ankomstens härlighet kommer att vida överskrida denna himmelsfärds härlighet.

`Hur kan vi lära oss att alltid låta vårt liv styras av löftet om att Jesus ska komma tillbaka och att hans återkomst ska bli verklig en dag? På vilket sätt bör denna fantastiska sanning påverka alla sidor av vårt liv, som ekonomin, prioriteringar och moraliska val?`