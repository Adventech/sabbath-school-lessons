---
title: Inför Agrippa
date: 18/09/2018
---

Festus gick med på Paulus begäran att bli sänd till Rom (Apg. 25:12). Under tiden drog ståthållaren nytta av ett statsbesök av Herodes Agrippa II och rådgjorde med honom om Paulus fall, särskilt när det gällde vilken information han skulle skicka till kejsaren i sin officiella rapport. Festus var ännu inte tillräckligt bekant med judiska förhållanden, och Agrippa kunde säkert hjälpa honom (Apg. 26:2, 3).

`Läs Apg. 25:13–22. Vad berättade Festus för Agrippa om Paulus, och hur reagerade kungen?`

Agrippa II, den siste av Herodianerna, kom till Caesarea med sin syster Bernice för att gratulera den nye ståthållaren.

I sin beskrivning av Paulus visade Festus sin förvåning över att anklagelserna mot honom inte gällde några grova brott, vare sig politiska eller kriminella. Nej, de handlade om frågor kring judisk religion, särskilt om en viss Jesus, ”som är död men som Paulus säger är i livet” (Apg. 25:19). Paulus hade redan sagt inför rådet att han stod där på grund av sin tro på Jesus uppståndelse, och nu hade Festus gjort det klart att det verkligen var den aktuella frågan.

`Läs Apg. 25:23–27. Hur beskriver Lukas ceremonin där Paulus trädde fram inför Agrippa?`

”Paulus som alltjämt var bunden med kedjor, stod inför det församlade sällskapet. Vilken kontrast var inte detta. Agrippa och Bernice ägde makt och samhällsställning, därför hedrades de av omvärlden. Men de saknade de karaktärsdrag som Gud uppskattar. De var överträdare av hans lag och fördärvade till sinne och livsföring. Deras sätt att handla avskyddes av himmelen” (Ellen White: _Löftestiden_, s. 406).

`Vad kan denna berättelse lära oss om hur det yttre, som kan behaga människors ögon, ofta kan bedra när det gäller verkligheten bakom det? Hur är det med oss själva? Hur skiljer sig det yttre från det verkliga?`