---
title: Inför Festus
date: 17/09/2018
---

När Felix hade hållit kvar Paulus i fängelse i två år bara för att ställa in sig hos judarna, ersattes han av Porcius Festus som ståthållare i Judeen (Apg. 24:27). Festus härskade under åren 60 till 62.

`Läs Apg. 25:1–5. Hur visar texten det hat som förkunnelsen av sanningen kan orsaka hos dem som inte vill tro på den?`

Kanske därför att de redan misslyckats en gång i sina försök att övertyga Felix om anklagelserna mot Paulus, ville ledarna inte riskera något igen. Under det som verkar ha varit Festus första besök till Jerusalem bad de honom att gynna deras sak och ändra på rättsprocessen och överlämna Paulus tillbaka till dem så att han kunde ställas inför rådet i enlighet med den judiska lagen.

Men denna vädjan var bara kamouflage för deras verkliga avsikt: att döda Paulus. Även om Festus var villig att återuppta fallet sade han att förhöret skulle ske i Caesarea, inte i Jerusalem, vilket innebar att Paulus skulle dömas i enlighet med den romerska lagen.

Så snart Festus var tillbaka i Caesarea sammankallade han rätten, och Paulus motståndare började lägga fram sina anklagelser mot honom (Apg. 25:7). Den här gången upprepar Lukas inte anklagelserna, utan vi kan se utifrån Paulus svar (Apg. 25:8) att judarnas argument inte ändrats mycket på två år, kanske med ytterligare betoning på att Paulus som agitator också utgjorde ett hot mot riket.

`Läs Apg. 25:9–12. Hur reagerade Paulus när han insåg att Festus kunde använda honom för politiska syften?`

I slutändan visade sig Festus inte vara mycket bättre än Felix när det kom till hans politiska strategier (Apg. 24:27). Han var ovillig att förlora judarnas stöd så tidigt i sin administration genom att förklara Paulus oskyldig, och därför tänkte han gå med på deras ursprungliga begäran att låta aposteln dömas av rådet i Jerusalem.

Det var dock inget Paulus kunde acceptera, för han visste att han inte kunde förvänta sig någon rättvis behandling där, utlämnad åt sina fienders godtycke. Med betoning på sina romerska rättigheter insisterade han därför att han skulle dömas av en romersk domstol, och då han inte såg någon annan utväg ur denna farliga situation bestämde han sig för att vädja till den högsta instansen i det romerska rättsväsendet, kejsaren själv.