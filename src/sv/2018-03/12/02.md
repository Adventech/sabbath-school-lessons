---
title: Inför Felix
date: 16/09/2018
---

Fem dagar efter att Paulus hade förflyttats till Caesarea kom en grupp viktiga judiska ledare, översteprästen, några rådsmedlemmar och en advokat vid namn Tertullus ner från Jerusalem och inför Felix lade de formellt fram sina anklagelser mot aposteln (Apg. 24:1–9).

Det här är den enda rättegång i Apostlagärningarna där anklagarna anlitade en advokat. I sitt tal testade Tertullus en intressant strategi för att vinna ståthållarens välvilja. Det var helt enkelt inte sant att judarna under Felix njutit av en långvarig fred. Ingen annan ståthållare hade faktiskt varit så grym och våldsam, och denna grymhet orsakade en enorm fientlighet bland judarna mot den romerska makten. Med en hel del list använde Tertullus ståthållarens egen administrativa policy för att övertyga honom om att han kunde uppnå politisk stabilitet även i detta fall genom ett stort förtryck.

Sedan fortsatte han med att betona tre specifika anklagelser mot Paulus: 1) att Paulus var en agitator som ständigt skapade oro bland judarna i hela riket (Apg. 24:5); 2) att han var ledare för nasareernas sekt (Apg. 24:5), vilket antydde att kristendomen i sin helhet var en upprorsrörelse; och 3) att han hade försökt vanhelga Jerusalems tempel (Apg. 24:6).

`Läs Apg. 24:10–19. Hur bemötte Paulus var och en av anklagelserna?`

Två ytterligare saker som Paulus tog upp blev förödande för anklagarna: 1) frånvaron av vittnen från Asien (Apg. 24:18, 19), vilket kunde göra rättegången ogiltig, och 2) det faktum att judarna där bara kunde uttala sig om Paulus förhör inför rådet veckan innan (Apg. 24:20) och därmed inte kunde anklaga honom för något utom att han trodde på de dödas uppståndelse (jfr Apg. 23:6).

Felix förstod genast tyngden av Paulus argument, också därför att den kristna tron var ganska bekant för honom, antagligen genom hans judiska hustru Drusilla. Han beslöt faktiskt att skjuta upp rättegången tills vidare (Apg. 24:22).

Felix reaktion (Apg. 24:24–27) visade mycket om hans karaktär: han dröjde, han kunde ta emot mutor, och han var opportunistisk. Paulus hade ingen större chans till någon rättvisa inför en sådan som Felix.

`Läs Apg. 24:16. Paulus sade att han alltid strävade efter att ”ha ett gott samvete gentemot Gud och människor”. Vad betyder det? Behöver du förändra för att kunna säga detsamma? I så fall vad?`