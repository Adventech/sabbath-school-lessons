---
title: Missionsnytt
date: 21/09/2018
---

#### Utbildning är liv!

Avhopp från skolan är mycket vanligt bland unga flickor i Malawi. Zinani är en 18-årig flicka från Malawi. Hon blev faderlös vid sex års ålder, och hennes mamma har kämpat för att själv försörja Zinani och hennes fyra småsyskon. Under uppväxten har Zinanis mormor varit ett stort stöd och bidragit till att alla barnen har kunnat gå i skolan trots stora ekonomiska utmaningar.

Zinanis mamma Firez har insett vikten av utbildning efter att själv ha hoppat av skolan som 17-åring då hon blev gravid med Zinani. ”Det är som om det är förutbestämt för flickor att inte fortsätta skolan och gifta sig unga”, säger hon. ”Jag önskar att jag hade gjort annorlunda och fortsatt skolan. Jag klandrar mig själv för att jag inte gjorde det utan gifte mig istället. Jag är så stolt över Zinani som går kvar i skolan. Jag ska göra allt jag kan för att stötta henne så att hon kan gå vidare till högre utbildning. Det kommer att ge inte bara henne utan oss alla en bättre framtid.” Firez är medlem i bykommittén och bybanken som ADRA har hjälpt till att bilda. Tillsammans med andra bybor finner de sätt att uppmuntra unga flickors utbildning.

Zinani säger: ”Det som motiverar mig är att jag vill bli oberoende. Utbildning ger mig större möjligheter att få ett jobb och en inkomst. Det hjälper till att utveckla både mig själv och min familj. En utbildad person tenderar att göra bättre val i livet. Min dröm är att bli sjuksköterska. Det känns så meningsfullt med arbetet de utför. Självklart vill jag gifta mig, men inte ännu, jag har inte bråttom. Jag har sett många människor som det har gått bra för i livet tack vare att de fullföljde skolan. De har inspirerat mig. Både min mamma och min mormor har uppmuntrat mig att gå kvar i skolan, och nu uppmuntrar jag andra unga flickor som min syster att fortsätta med skolan, för utbildning är liv.”

I Bibeln läser man ofta om hur Israels folk skulle behandla de som var svaga i samhället. I 2 Moseboken 22:22 och 23 står det: ”Änkor och faderlösa får ni inte behandla illa. Om du behandlar dem illa och de ropar till mig, skall jag lyssna till deras klagorop.”

ADRA arbetar ofta med dem som är utsatta pga. att de är änkor, faderlösa eller föräldralösa. Genom arbetet som ADRA gör följer vi dessa uppmaningar och visar dessa människor Guds stora kärlek. ADRA ger dem hopp om en bättre och ljusare framtid!

_AV CATHARINA ERIKSSON, ADRA SVERIGE, MALAWI_

