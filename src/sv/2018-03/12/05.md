---
title: Paulus försvar
date: 19/09/2018
---

När allt var iscensatt och de kungliga gästerna satt där tillsammans med ståthållaren fördes fången in för att framföra sitt försvar, som i första hand var avsett för Agrippa; Festus hade redan hört det (Apg. 25:8–11).

`Läs Apg. 26:1–23. Vad gjorde Paulus i sitt tal inför Agrippa?`

Paulus tal var faktiskt en självbiografisk berättelse om hans liv före och efter hans omvändelse. Innehållsmässigt påminner det om talet i Apg. 22:1–21 som han höll inför folkhopen i Jerusalem.

Aposteln började med att försöka försäkra sig om Agrippas välvilja. Han erkände sin tacksamhet för möjligheten att försvara sin sak inför en så framstående person, särskilt då Agrippa så väl kände till alla seder och bruk som hörde till den judiska religionen. Därför kunde Agrippa vara till god hjälp för den romerske ståthållaren så att han kunde förstå att anklagelserna mot Paulus inte var befogade utan falska.

Talet kan delas i tre delar. I del ett (Apg. 26:4–11) beskriver Paulus sin tidigare fariseiska fromhet, som var vida känd bland hans samtida i Jerusalem. Som farisé trodde han på de dödas uppståndelse, som var väsentlig för uppfyllelsen av Israels hopp sedan generationer tillbaka. Därför var judarna inkonsekventa när de motsatte sig hans undervisning, för där fanns ingenting som inte var fundamentalt judiskt. Men han förstod deras attityd mycket väl, och det gjorde han för att han själv en gång funnit det så otroligt att Gud kunde väcka upp Jesus att han till och med förföljde dem som trodde det.

I del två (Apg. 26:12–18) berättar Paulus hur hans perspektiv ändrats sedan hans möte med Jesus på vägen till Damaskus och kallelsen han fick att föra ut evangeliet till hedningarna.

Till slut säger Paulus att effekten av det han upplevt (Apg. 26:19–23) var sådan att han inte hade något val annat än att lyda och genomföra sitt missionsuppdrag, den enda orsaken till att han nu stod där inför rätta. Den verkliga frågan bakom hans gripande var därför inte att han brutit mot judisk lag eller vanhelgat templet. Nej, det var för hans budskap om Jesus död och uppståndelse, som var i full harmoni med Bibeln och tillät hedningar få samma del i frälsningen.

`Läs Apg. 26:18. Enligt denna text, vad händer med dem som har sin frälsning i Jesus? Hur har du upplevt denna verklighet?`