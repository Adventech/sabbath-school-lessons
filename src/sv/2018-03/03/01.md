---
title: Den tidiga församlingens liv
date: 14/07/2018
---

### Veckans huvudtexter
Apg. 2:42–46; Apg. 4:34, 35; Apg. 3:1–26; Apg. 4:1–18; Apg. 5:1–11; Apg. 5:34–39.

> <p>Nyckeltext</p>
> ”De höll samman och möttes varje dag troget i templet, och i hemmen bröt de brödet och höll måltid med varandra i jublande, uppriktig glädje. De prisade Gud och var omtyckta av hela folket” (Apg. 2:46, 47). 

Den tidiga församlingens känsla av att det var bråttom kunde inte ha varit starkare. Jesus sätt att svara på frågan om hur det messianska riket skulle upprättas, då han lämnade frågan om tidpunkten öppen (Apg. 1:6–8), kunde förstås betyda att allting berodde på Andens ankomst och att det apostoliska uppdraget fullföljdes. När då pingsten kom tänkte de tidiga kristna att allting var fullbordat: de hade fått Anden och förde evangeliet till hela världen. Apostlarna hade visserligen inte lämnat Jerusalem och gått ut till hela världen, men världen hade kommit till dem (Apg. 2:5–11). 

Det nästa som hände var att församlingen gjorde sig av med materiell egendom. Eftersom de upplevde att tiden var kort sålde de allt de hade och ägnade sig åt att lära sig mer och gemenskap medan de fortsatte att vittna om Jesus, fast bara i Jerusalem. Den kollektiva livsformen som de utvecklade var en effektiv hjälp för de fattiga, men den blev snart ett problem, och Gud fick gripa in för att hålla församlingen enad. Detta var också en tid då de märkte att de började möta motstånd. Men mitt i allt detta förblev deras tro orubblig.