---
title: En lam man helas
date: 16/07/2018
---

I Apg. 3:1 gick Petrus och Johannes till templet för eftermiddagsbönen kl. 15. Detta antyder att under denna tidiga period hade församlingens tro i grund och botten en judisk karaktär. Apostlarna gick alltså inte till templet bara för att undervisa eller få nya människor att omvända sig, utan eftersom Petrus och Johannes fortfarande var judar ville de som sådana fortfarande följa judiska religiösa traditioner (Apg. 20:16; 21:17–26), åtminstone så här långt. Där utförde de ett häpnadsväckande underverk (Apg. 3:1–10), vilket gav Petrus tillfälle att hålla ytterligare en predikan.

`Läs Apg. 3:12–26. Vilka saker betonar Petrus särskilt i sin predikan?`

Fem huvudpunkter karakteriserade den tidiga kristna förkunnelsen: Jesus var den lidande Messias (Apg. 3:18); Gud uppväckte honom (Apg. 3:15); Jesus förhärligades i himlen (Apg. 3:13); han kommer tillbaka (Apg. 3:20); och omvändelsen är nödvändig för syndernas förlåtelse (Apg. 3:19).

På många sätt är detta samma budskap som vi för ut till världen, även om sammanhanget har ändrats. Apostlarna var kvar i den judiska miljön, då människor i princip bara behövde ”migrera” från det gamla till det nya förbundet i stället för att byta religion. Som en del av Guds folk behövde de ta emot Messias och uppleva den nya födelse som följer när man verkligen har tagit emot Jesus.

Nu är situationen annorlunda, men budskapet är fortfarande väsentligen detsamma: Jesus dog för våra synder, uppstod, och ska komma tillbaka. Det innebär att vi kan finna frälsning i honom. Även i samband med de tre änglarnas budskap i Upp. 14 måste centrum i vår förkunnelse vara att Jesus korsfästes, har uppstått och kommer tillbaka. 

”Av alla bekännande kristna borde adventisterna vara de första att upphöja Jesus för världen. Förkunnelsen av den tredje ängelns budskap manar till att sabbatssanningen presenteras. Denna sanning måste förkunnas, tillsammans med andra sanningar i budskapet. Men det stora centrumet för uppmärksamheten, Jesus Kristus, får inte lämnas utanför. Det är vid Jesus kors som nåden och sanningen möts och rättfärdigheten och friden kysser varandra. Syndaren behöver ledas till Golgota. Med ett litet barns enkla tro behöver han förtrösta på Frälsarens förtjänster, ta emot hans rättfärdighet, i tron på hans nåd” (Ellen White: _Gospel Workers_, s. 156, 157).