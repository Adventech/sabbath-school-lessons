---
title: Motstånd uppstår
date: 17/07/2018
---

Det dröjde inte länge innan församlingens framgång väckte motstånd bland några ledare i Jerusalem. Templet i Jerusalem sköttes av översteprästen och hans medarbetare, varav de flesta var saddukeer. Översteprästen var också ordförande i Stora rådet, Sanhedrin, som på den tiden mest bestod av saddukeer och fariseer. Eftersom saddukeerna inte trodde på uppståndelsen stördes de mycket av att Petrus och Johannes lärde att Jesus hade uppstått från de döda. Apostlarna greps på tempelgården och häktades till följande dag, då de ställdes inför rådet (Apg. 4:1–7).

`Läs Apg. 4:1–18. Vad svarade Petrus när man frågade vad de hade för auktoritet att göra vad de gjorde? Vad var det underliggande budskapet i det han sade som ledarna kunde finna så hotande?`

När de judiska ledarna ifrågasatte apostlarnas auktoritet antyder detta att de oroade sig för sin makt. Men Petrus förklarade inte bara att undret hade utförts i Jesus namn utan också att frälsningen bara kommer från honom. Apostlarna stod inför den högsta judiska instansen, men de stod i en mycket högre auktoritets tjänst. Dessa män var enkla, outbildade galileiska fiskare. Därför blev de närvarande överraskade av deras mod och kunnighet. Ledarna insåg det inte, men poängen var att apostlarna var fyllda av den heliga Anden, precis som Jesus förutsagt (Matt. 10:16–20).

Sanhedrin kunde inte förneka undret, eftersom den helade mannen också var närvarande så att alla kunde se honom, men rådet befallde apostlarna att sluta predika. De fruktade budskapet lika mycket som rörelsens växande popularitet. De lyckades inte utvärdera händelserna rätt utan lät förutfattade meningar och sin önskan att skydda sig själva styra sina handlingar.

Petrus slutord tillhör de dyrbaraste pärlorna i Apostlagärningarna: ”Tänk efter själva om det är rätt inför Gud att lyda er mer än honom. Vi kan inte tiga med vad vi har sett och hört” (Apg. 4:19, 20).

`Tänk på längtan efter makt och hur farlig den kan vara, på alla nivåer och i alla sammanhang. Varför bör vi som kristna som är kallade att vara tjänare akta oss för maktens lockelser?`