---
title: Det andra gripandet
date: 19/07/2018
---

Om apostlarna kunde användas för Guds dom över synden, som i fallet Ananias och Sapheira, kunde de också användas för att ge Guds nåd till syndarna. Deras kraftfulla helandetjänst (Apg. 5:12–16) var ett konkret bevis för att Guds Ande verkade genom dem. Att till och med Petrus skugga, som man trodde, kunde hela människor är slående. Den närmaste parallellen i evangelierna är kvinnan som rörde vid Jesus kläder (Luk. 8:43, 44). Lukas säger dock inte att Petrus skugga faktiskt hade någon helande kraft utan bara att människor tänkte så. Men även om där fanns populär vidskepelse inblandad kunde Gud fortfarande ge sin nåd.

Ju mer apostlarna fylldes av Anden och tecken och under mångfaldigades desto mer fylldes de religiösa ledarna av avund. Detta ledde dem till att gripa apostlarna en andra gång (Apg. 5:17, 18). Det var först efter deras mirakulösa fritagning (Apg. 5:19–24) och ytterligare ett frimodigt tal av Petrus, som betonade att ”man måste lyda Gud mer än människor (Apg. 5:29), som några makthavare började tänka på möjligheten att det kunde vara övernaturliga krafter som verkade. 

`Läs Apg. 5:34–39. Hur försökte Gamaliel övertala rådet, Sanhedrin, att inte döda apostlarna?`

Sanhedrin kontrollerades av saddukeerna, med fariseerna som en inflytelserik minoritet. Gamaliel var en farisé och expert på lagen. Han var så högt ansedd bland judarna att han blev känd som ”rabban” (”vår lärare”) i stället för bara ”rabbi” (”min lärare”). Paulus var en av hans lärjungar (Apg. 22:3).

Gamaliel påminde om två andra upproriska rörelser som hade uppstått ganska nyligen i Israels historia, och som också hade lockat anhängare och skapat oro. Men ledarna dödades och deras efterföljare skingrades helt. Lärdomen han drog var att om den kristna rörelsen var av mänskligt ursprung skulle den snart försvinna. Om den å andra sidan var en gudomlig rörelse, som apostlarna hävdade, hur skulle de då kunna motstå den? Gamaliels råd gav effekt. Apostlarna piskades och förbjöds ännu en gång att tala i Jesus namn.

`Vad lär denna berättelse oss om hur välbehövliga och nyttiga goda råd ofta kan vara? Hur kan vi lära oss att bli mer öppna för råd även när de kan innehålla något vi inte nödvändigtvis vill höra?`