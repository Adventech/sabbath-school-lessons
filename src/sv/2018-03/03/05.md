---
title: Ananias och Sapheira
date: 18/07/2018
---

Egendomsgemenskapen i den tidiga församlingen var inte obligatorisk, alltså inget formellt krav för medlemskap. Men det fanns säkert många exempel på frivillig generositet som inspirerade hela församlingen. Ett sådant exempel var Barnabas (Apg. 4:36, 37) som spelar en viktig roll senare i boken.

Men det fanns också negativa exempel som hotade församlingens enhet inifrån, precis vid den tiden då angreppen utifrån just hade börjat.

`Läs Apg. 5:1–11. Vad lär vi oss av denna berättelse?`

Lukas ger oss inte alla detaljer, men det är ingen tvekan om att Ananias och Sapheiras grundläggande problem inte var att de ville behålla en del av pengarna, utan deras försök att lura församlingen. Deras synd var inte ett resultat av en impulsiv handling utan en noggrant övervägd plan, ett avsiktligt försök att ”utmana Herrens ande” (Apg. 5:9). De behövde inte sälja sin egendom och ge pengarna till församlingen. När de sedan bestämde sig för att göra så agerade de kanske bara utifrån sina egna intressen och försökte möjligtvis få inflytande bland bröderna med det som såg ut att vara en välgörenhetshandling som var värd att berömmas.

Denna möjlighet kan förklara varför Gud straffade dem så hårt. Församlingens kollektiva liv kan ha varit ett resultat av övertygelsen att Jesus skulle komma snart, men en sådan handling som Ananias och Sapheira utförde på ett så tidigt stadium kunde nedvärdera vikten av att vara trogen mot Gud och bli till ett dåligt inflytande bland de troende. Att det inte nämns någonting om att Ananias skulle ha fått någon chans att ångra sig, vilket var fallet med Sapheira (Apg. 5:8), kan kanske bara bero på att berättelsen är så kort.

Det centrala är att från början till slut hade de agerat syndigt, och synd är en allvarlig fråga i Guds ögon (Hes. 18:20; Rom. 6:23), även om han inte alltid straffar med detsamma. Att straffet ofta dröjer borde faktiskt ständigt påminna oss om hur nådig Gud är (2 Pet. 3:9).

**Varför behöver vi akta oss för att tänja nådens gränser som dessa två tidiga församlingsmedlemmar gjorde?** 