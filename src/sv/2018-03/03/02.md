---
title: Undervisning och gemenskap
date: 15/07/2018
---

Efter pingsten övergår Lukas i sin berättelse till en allmän beskrivning av församlingens inre liv i Jerusalem. ”Och de deltog troget i apostlarnas undervisning och den inbördes hjälpen, i brödbrytandet och bönerna” (Apg. 2:42). De fyra ting som nämns tycks i princip handla om undervisning och gemenskap. Enligt vers 46 skedde undervisningen i templet, medan gemenskapen var i privata hem.

Templets förgård var omgiven av täckta pelargångar som ofta användes av rabbinerna för deras undervisning. Att de troende deltog i apostlarnas undervisning visar att Andens gåva inte ledde dem till en kontemplativ religion utan till en intensiv inlärningsprocess under apostlarnas ledning, och deras auktoritativa undervisning bekräftades av under och tecken (Apg. 2:43).

Andlig gemenskap var ett annat utmärkande kännetecken för den tidiga kristna fromheten. De troende var ständigt tillsammans, inte bara i templet utan också i sina hem, där de åt tillsammans, firade Herrens nattvard och bad (Apg. 2:42, 46). Genom en sådan daglig gudstjänst uttryckte de tidiga kristna sitt hopp om Jesus snara återkomst, då hans gemenskap med dem skulle återupprättas i det messianska riket (Matt. 26:29). 

Privata hem hade en nyckelroll i den tidiga församlingens liv. De troende fortsatte att gå till de dagliga ceremonierna i templet (Apg. 3:1), och på sabbaten var de antagligen i synagogan tillsammans med andra judar (Jak. 2:2), men det som var utmärkande för de kristnas tillbedjan skedde i privata hem. 

`Läs Apg. 2:44, 45; 4:34, 35. Vilken viktig aspekt fanns i den tidiga kristna gemenskapen?`

Eftersom de kristna trodde att slutet var nära bestämde de sig för att deras materiella ägodelar, ”privat egendom” (för att använda en modernare term), inte längre var viktiga. Därför verkade det vara lämpligt att deras materiella tillgångar användes gemensamt. Det fanns ingen anledning att oroa sig för morgondagen, eftersom Messias själv skulle ta hand om deras behov i det messianska riket (Luk. 22:29, 30). Denna egendomsgemenskap gav dem en djupare känsla av enhet, förutom att de blev ett ypperligt exempel på kristen givmildhet.

`Hur generös är du med det du har fått av Herren?`