---
title: Missionsnytt
date: 20/07/2018
---

#### Jag sökte svar

Mitt intresse för Adventistsamfundet började långt innan en adventist knackade på min dörr i Sydkorea.  Jag hade varit pastor inom ett stort kristet samfund i cirka 30 år. Men jag försökte förstå andra samfunds läror och läste många av deras böcker. 

Trots att jag var övertygad om mitt eget samfunds lära kändes det som om någonting saknades. Jag frågade en ledande pastor varför vi inte undervisade våra blivande pastorer om Danielsboken och Uppenbarelseboken. Han svarade: ”Därför att vi inte vet särskilt mycket om de böckerna.”

Medan jag sökte svar var jag mån om att skydda mina församlingsmedlemmar mot inflytande från kulter. De flesta kristna i Sydkorea betraktar tre grupper som kulter: Jehovas vittnen, Adventistsamfundet och en inhemsk grupp som kallar sig _Nya himlen och nya jorden_. Men jag hade inte haft någon framgång med att omvända Jehovas vittnen eller en ung man jag kände som tillhörde _Nya himlen och nya jorden_. Sedan bestämde jag mig för att lära mig mer om Adventistsamfundet så att jag kunde bemöta deras lära.

Det var då som Hee-Sook Kim besökte mitt hem. När hon berättade att hon arbetade för Adventistsamfundets förlag bad jag: ”Tack, Gud! Jag är nyfiken på adventisterna, och du har fört hit en till mig.”

Jag ville besöka Hee-Sooks församling för att själv bedöma om Adventistsamfundet verkligen är en kult som mitt samfund påstod. Jag gick dit ett tag i smyg. Men när min fru hittade ett nyhetsblad från församlingen bland mina saker blev hon mycket upprörd. 

Jag hade funderat på hur jag skulle kunna gå till kyrkan utan att göra min fru upprörd när Hee-Sook inbjöd mig till en serie hälsomöten i hennes kyrka. Jag trodde att mötena kunde intressera min fru och föreslog att Hee-Sook skulle prata med henne. Jag visste att min fru skulle vägra att gå dit för att lyssna till en predikan. Men om hon ville följa med till hälsoträffarna kunde hon kanske sedan bli mer vänligt inställd. 

Min fru följde med mig till hälsoträffarna och senare till en serie om Danielsboken och Uppenbarelseboken. Efter en tredje serie möten ville jag gärna bli döpt, men min fru övertygade mig att vänta tills mitt mandat som samfunds-ledare gick ut.   

Sabbaten efter mitt beslut att skjuta upp dopet stannade min fru hemma från gudstjänsten. På eftermiddagen fick vi besök av en vän från församlingen. Me-dan vi pratade sa han: ”Du behöver bli döpt.” Jag såg försiktigt åt min frus håll och svarade: ”Jag ska be om det.”

Men min fru höll på att kolla i almanackan. ”Den 4 februari verkar vara ett bra datum att bli döpt”, sa hon.

Jag kunde inte tro mina öron! Bara en vecka tidigare hade min fru övertygat mig om att inte bli döpt, och nu ville hon själv döpas! Mitt liv har varit fyllt med glädje efter vårt dop i februari 2017. Och jag ser fram emot att fira varje sabbat. Jag ville leda litteraturevangelisten Hee-Sook in på den trygga, andliga vägen. Men istället hjälpte hon mig att växa i tron.

_KI-JO MOON, SYDKOREA, NORRA ASIEN-STILLA HAVET DIVISIONEN_

