---
title: Petrus predikan
date: 10/07/2018
---

Anklagelsen för berusning gav Petrus ett tillfälle att förklara vad som höll på att hända. I sitt tal pekade aposteln först på Skriften (Apg. 2:16–21) och beskrev Andens utgjutelse som uppfyllelsen av en profetia.

`Jämför Apg. 2:17 med Joel 2:28. Hur förstod Petrus tiden för uppfyllelsen av Joels profetia?`

Joels profetia gällde den framtida frälsningens tidsålder (Joel 2:32) som skulle karakteriseras av flera tecken i den naturliga världen och en rik utgjutelse av Anden (Joel 2:28–31). När Petrus tolkade pingstdagen i ljuset av en sådan profetia ville han betona stundens historiska betydelse. Men det finns en viktig skillnad i hans sätt att citera Joel. I stället för Joels ganska allmänna hänvisning till framtiden (Joel 2:28) sade Petrus: ”i de sista dagarna” (Apg. 2:17), vilket antyder att frälsningens stora drama just hade börjat. Detta är naturligtvis ingen fullständig beskrivning av den sista tidens händelser utan ett belägg för något som utmärkte den tidiga församlingen, nämligen deras starka känsla att det var brådskande. De visste inte när slutet skulle komma men var övertygade om att det inte skulle dröja länge.

`Läs Apg. 2:22–32. Vad är huvudpoängen i Petrus presentation av evangeliet?`

När Petrus hade lyft fram pingstens profetiska betydelse vände han sig till de färska händelserna kring Jesus liv, död och uppståndelse. Men det var uppståndelsen som fick störst betoning, eftersom den representerade en avgörande faktor i berättelsen om evangeliet. För Petrus var uppståndelsen det yttersta beviset på vem Jesus var (Apg. 2:22, 27), och han citerade Bibeln för att få fram sin poäng om vad den betydde. 

Eftersom Jesus var Messias kunde inte döden behålla honom. Därför hade Jesus uppståndelse blivit ett kraftfullt bevis för Petrus och för alla nytestamentliga författare, inte bara för att Jesus är Messias utan för hela det kristna frälsningsbudskapet.

`Varför är Jesus uppståndelse en så viktig sanning för oss som har så mycket död omkring oss, död som hotar oss själva och våra nära och kära?`