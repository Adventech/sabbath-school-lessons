---
title: Andens ankomst
date: 08/07/2018
---

De troende lydde Jesus befallning och väntade i Jerusalem på uppfyllelsen av löftet om att Anden skulle komma. De väntade med intensiv bön, uppriktig ånger och lovprisning. När dagen kom ”var de alla församlade” (Apg. 2:1), antagligen i samma övre sal som i Apg. 1. Men snart skulle de förflytta sig till mer offentliga platser (Apg. 2:6–13). 

`Läs Apg. 2:1–3. Vilka övernaturliga saker hände när Anden utgöts?`

Händelseförloppet var intensivt. Först kom det plötsligt ett dån från himlen, likt en våldsamt dånande stormvind som fyllde hela platsen, och sedan något som liknade eldslågor som lade sig på människorna där.

I Bibeln associeras vind och eld ofta med en ”teofani”, en gudsuppenbarelse (t.ex. 2 Mos. 3:2; 19:18; 5 Mos. 4:15). Vind och eld kan också stå för Guds Ande (Joh. 3:8; Matt. 3:11). Oberoende av vad sådana fenomen exakt betyder så var de på pingstdagen tecken som introducerade en ny tid i frälsningshistorien, nämligen att Anden utgöts som Jesus hade lovat.

Anden hade alltid varit verksam. Andens inflytande över Guds folk på Gamla testamentets tid visades ofta påtagligt men aldrig i dess fullhet. ”Under den patriarkaliska tiden hade den helige Andes inflytande uppenbarats på ett markant sätt, men aldrig i dess fullhet. Nu uppsände apostlarna, såsom Frälsaren hade sagt dem, sina böner om denna gåva. I himmelen vädjade Kristus för dem. Han gjorde anspråk på Anden, så att han skulle kunna utgjuta den över sitt folk” (Ellen White: _Löftestiden_, s. 38).

Johannes döparen förutsade att den kommande Messias skulle döpa människor med Anden (Luk. 3:16; jfr Apg. 11:16), och Jesus själv hänvisade till det flera gånger (Luk. 24:49; Apg. 1:8). Det första han skulle göra som medlare inför Gud var att utgjuta Anden (Joh. 14:16, 26; 15:26). På pingstdagen uppfylldes löftet.

Dopet i Anden på pingstdagen var en unik händelse som fullföljde Jesus seger på korset. Den upprepas ständigt i de troendes liv (Apg. 4:8, 31; 11:24; 13:9, 52; Ef. 5:18).

`Vad har du för bevis för att Anden verkar i ditt liv?`