---
title: Jesus förhärligande
date: 11/07/2018
---

**”Gud har upphöjt honom med sin högra hand, och sedan han enligt löftet tagit emot den heliga anden av Fadern har han nu utgjutit den, så som ni här ser och hör” (Apg. 2:33).**

I den tredje delen av sitt tal går Petrus tillbaka till frågan om olika språk, som först hade dragit till sig människors uppmärksamhet. I stället för att ha varit berusade, vilket skulle ha känts konstigt vid niotiden på morgonen (Apg. 2:15), talade de troende andra språk eftersom den heliga Anden just hade utgjutits över dem från himlen.

`Läs Apg. 2:33–36. Vad är sambandet mellan att Jesus har upphöjts till Guds högra sida och att Anden utgjuts?`

Guds högra sida är en maktposition (Ps. 110:1–3). Petrus argument, som är grundat i Bibeln, är att det var på grund av att Jesus hade upphöjts till den ställningen i himlen som han kunde utgjuta Anden över sina efterföljare. Det gav inte Jesus någon ställning han inte hade haft tidigare (Joh. 1:1–3; 17:5), utan det stod för att Fadern gav sitt högsta erkännande av honom som Herre och Frälsare (Apg. 2:36).

Denna händelse leder oss faktiskt till ett av Bibelns viktigaste teman: den kosmiska konflikten mellan gott och ont. Poängen är att Anden inte kunde komma till fullo förrän Jesus var förhärligad (Joh. 7:39), och det kunde han inte vara om han inte hade segrat på korset (Joh. 17:4, 5). Med andra ord var Jesus förhärligande villkoret för Andens ankomst, eftersom det markerade Guds bekräftelse på Jesus verk på korset, och detta innefattade då också segern över den som gjort anspråk på att härska över den här världen (Joh. 12:31). 

Syndens ankomst till världen kastade en skugga över Gud. Jesus död var nödvändig, inte bara för att återlösa människorna utan också för att rentvå Gud och avslöja Satans knep. I Jesus verksamhet var frälsningens tidsålder redan verksam (Luk. 4:18–21). Han drev ut demoner och befriade Satans fångar. Men det var korset som gav honom full auktoritet att göra det. När alltså Jesus offer av sig själv bekräftades i himlen led Satan ett definitivt nederlag, och Anden utgöts för att förbereda människor för Jesus andra ankomst.