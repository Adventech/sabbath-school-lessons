---
title: Den första skörden
date: 12/07/2018
---

Petrus åhörares hjärtan träffades av hans ord. Bland dem kan det ha funnits människor som några veckor tidigare krävde att Jesus skulle korsfästas (Luk. 23:13–25). Men nu, när de var övertygade om att Jesus från Nasaret verkligen var Guds utvalda Messias, ropade de bedrövade: ”Vad skall vi göra?” (Apg. 2:37).

`Läs Apg. 2:38. Vilka två grundläggande krav finns det för förlåtelsen?`

Omvändelse innebär en radikal ändring av livsinriktningen, en omvändelse från synden (Apg. 3:19; 26:20), snarare än bara en känsla av sorg eller ånger. Tillsammans med tro är sann omvändelse en Guds gåva, men likt alla gåvor kan den förkastas (Apg. 5:31–33; 26:19–21; Rom. 2:4). 

Sedan Johannes döparens tid förknippades omvändelse med dopet (Mark. 1:4). Dopet blev alltså ett uttryck för omvändelsen, en rit som symboliserade att man tvättades ren från synder och genomgick en moralisk pånyttfödelse genom Anden (Apg. 2:38; 22:16; jfr Tit. 3:5–7).

`Läs Apg. 2:38, 39. Vilket särskilt löfte får de som vänder om och döps?`

Människorna på pingstdagen erbjöds inte bara syndernas förlåtelse utan också Andens fullhet för personlig tillväxt, tjänst i församlingen och särskilt i missionen. Detta var kanske den största av alla välsignelserna, framför allt därför att församlingen finns till för att dela med sig av evangeliets goda nyheter (1 Pet. 2:9). Alltså skulle de från och med nu ha frälsningsvisshet och den heliga Andens kraft som skulle utrusta dem för det uppdrag som församlingen var kallad till.

`Varför är insikten om att vi har fått våra synder förlåtna så viktig för alla som vill förkunna evangeliet? Vilket hopp skulle du kunna ge andra om du inte hade det själv?`