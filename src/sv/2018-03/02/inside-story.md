---
title: Missionsnytt
date: 13/07/2018
---

#### Mötet med två pastorer

Tillsammans med två litteraturevangelister besökte jag hem i en stad utanför Sydkoreas huvudstad Seoul. Vi gick längs gatan när vi såg reklam för en retreat för ungdomar som studerade till att bli pastorer. Adressen på reklamen ledde oss hem till ett gift par som båda var pastorer inom Sydkoreas största kristna samfund. Men detta visste vi inte när de öppnade dörren.

”Vi kommer från Korean Publishing House och vill gärna visa er några av våra böcker”, sa jag.

Till min förvåning kände mannen igen namnet på Adventistsamfundets förlag. Han frågade genast: ”Varför går ni i kyrkan på lördagarna?” 

Jag berättade kort om skapelseberättelsen i Första Moseboken. Jag förklarade att det står att Gud vilade på den sjunde dagen, sabbaten, som han välsignade och avskilde som en helig dag som en påminnelse om att han har skapat oss och älskar oss. Jag lämnade ett Bibelbrevskolebrev hos paret och lovade att komma tillbaka om en vecka med nästa brev. 

Medan vi fortsatte att prata insåg jag dock att mannen, som hette Ki-Jo Moon, kunde mycket om Bibeln. Sedan berättade han att han hade varit pastor i cirka 30 år och att hans fru hade varit pastor i tio år. Så nästa gång jag besökte dem tog jag inte med mig ett studiebrev utan gav dem _Vändpunkten_, _Från mörker till ljus _och de tre övriga böckerna i serien om Den stora striden. Ki-Jo uttryckte ett särskilt intresse för Danielsboken. Vid mitt nästa besök tog jag med mig böcker om Danielsboken och Uppenbarelseboken till honom. 

En tid senare skickade pastorn mig ett sms: ”Skulle det gå bra om jag besökte gudstjänsten i din kyrka?”

Pastorn tycktes trivas i kyrkan och besökte gudstjänsten några gånger. Men sedan slutade han att komma. Varje gång jag ringde till honom skyllde han på att han hade varit upptagen eller inte mått bra. Senare fick jag veta att hans fru hade förbjudit honom att gå till Adventkyrkan. Hon tyckte inte att det passade eftersom han var en av ledarna för sitt eget samfund.

Omkring sju år senare ringde jag pastorn och inbjöd honom till en serie hälsoseminarier. Han svarade: ”Det vore bättre om du talade med min fru om detta.” Så jag ringde hans fru, och hon gick med på att komma till mötena tillsammans med sin man. Det var första gången som hon hade visat något intresse för Adventkyrkan.

Senare accepterade paret en inbjudan till att delta i en serie evangeliska möten. Mannen verkade vara övertygad av det han hörde men var inte säker på att han ville bli medlem i en adventistförsamling. Så jag bjöd paret till en ny serie möten. De kom dit varje kväll. Åtta år efter att vi först hade träffats blev paret döpt i Adventkyrkan i februari 2017. Guds Ord och vårt hälsobudskap förändrar liv!.

_AV HEE-SOOK KIM, SYDKOREA, NORRA ASIEN-STILLA HAVET DIVISIONEN_

