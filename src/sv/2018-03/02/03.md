---
title: Gåvan att tala olika språk
date: 09/07/2018
---

I Apg. 2 visade sig Andens gåva genom förmågan att kunna tala olika språk. Men denna gåva var bara en av många olika sätt som Anden verkade (Apg. 10:45, 46; 19:6). Bland de övriga sätten finns förutsägelser om framtiden (Apg. 11:28), syner (Apg. 7:55), inspirerat tal (Apg. 2:8; 28:25), helande (Apg. 3:6, 12; 5:12, 16), och förmågan att utföra en tjänst (Apg. 6:3, 5).

Gåvan att tala olika språk gavs inte för att den är det typiska och viktigaste beviset för att man har fått Anden. Den visade sig för att inleda församlingens världsomfattande mission. Kallelsen i Apg. 1:8 förutsatte alltså gåvan att kunna tala olika språk. Om apostlarna skulle övervinna kulturella hinder och nå ut till jordens yttersta gräns med evangeliet behövde de kunna tala språken som talades av människor som behövde höra vad de hade att säga.

`Läs Apg. 2:5–12. Vad finns det för belägg för att apostlarna talade befintliga främmande språk på pingstdagen?`

Man uppskattar att under första århundradet fanns det mellan åtta och tio miljoner judar i världen, och att upp till 60 % av dem levde utanför Judeen. Men många som var i Jerusalem för högtiden kom från främmande länder och kunde inte tala arameiska, judarnas språk i Judeen vid den tiden.

Utan tvekan var många som omvände sig på pingstdagen judar från olika länder, och de kunde nu höra evangeliet på sina egna modersmål. Att apostlarna talade befintliga främmande språk och inga okända extatiska språk bekräftas av ordet _dialektos_ (Apg. 2:6, 8), som syftar på en nations eller en regions språk (jfr Apg. 21:40; 22:2; 26:14). Miraklet var att enkla galileer nu kunde tala ett språk som de inte hade kunnat tala bara några timmar tidigare. För judar som bodde i området och som bevittnade detta men inte kände till dessa språk var den enda tänkbara förklaringen att apostlarna var berusade och gav ifrån sig ljud som var obegripliga för dem. ”Men andra gjorde sig lustiga och sade: ’De har druckit sig fulla på halvjäst vin’ ” (Apg. 2:13).

`En mäktig Gud visar sig inför deras ögon, och ändå menar dessa människor att det bara är berusning? Hur kan vi akta oss för att själva bli så andligt förblindade?`