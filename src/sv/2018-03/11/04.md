---
title: Inför folkmassan
date: 11/09/2018
---

Apg. 21:37–40 berättar vad som hände sedan. När Paulus fördes till den romerska fästningen för förhör bad han kommendanten om tillstånd att få tala till folket, som fortfarande frenetiskt krävde hans död.

Eftersom han talade till kommendanten på grekiska tänkte denne att Paulus kunde vara en viss jude från Egypten som hade varit där tre år tidigare och startat en revolt i Jerusalem mot den romerska ockupationen. Revolten hade dock slagits ner av romerska styrkor, och många av hans anhängare hade antingen dödats eller gripits medan egyptern hade kommit undan.

När Paulus hade sagt att han kom från Tarsos fick han tillstånd att tala. I sitt tal gav han inget detaljerat svar på anklagelserna mot honom (Apg. 21:28) utan berättade för dem om sin omvändelse, med betoning på sin hängivenhet mot judendomen, till den grad att han hade förföljt dem som trodde på Jesus. När han konfronterades med ett antal uppenbarelser från Herren hade han inget annat val än att följa dem. Detta förklarade den fullständiga omvändningen i hans liv och hans kallelse att predika för hedningarna. Hellre än att ge sig in på teologiska diskussioner återgav Paulus för dem sin egen erfarenhet och varför han handlade som han gjorde.

`Läs Apg. 22:22–25. Hur reagerade folkhopen på att Paulus sade sig vara hedningarnas apostel?`

Beslutet att låta Paulus tala föll inte väl ut. När han hänvisade till att han ägnade sig åt hedningarna verkade han bekräfta sanningen i anklagelserna mot honom (Apg. 21:28), och hopen blev upphetsad igen.

Den romerske kommendanten förstod kanske inte allt Paulus sade, så han bestämde sig för att låta honom förhöras under prygel. Men förutom att Paulus var en äkta jude (Fil. 3:5) hade han också romerskt medborgarskap, och när han nämnde detta backade kommendanten. Som romersk medborgare kunde Paulus inte utsättas för en sådan tortyr.

`Läs Paulus tal i Apg. 22:1–21. Vad kan du se som visar att förutom att Paulus försvarade sig själv predikade han också för sina landsmän judar? Varför berättade han om sin omvändelse? Varför har berättelser om omvändelser en sådan kraft?`