---
title: Upplopp i templet
date: 10/09/2018
---

Sedan Paulus hade accepterat ledarnas förslag behövde han genomgå en sju dagars rituell rening för att bidra till att fullfölja männens löfte (4 Mos. 19:11–13). Samtidigt förutsatte judisk tradition att den som kom från ett annat land var oren och därför inte kunde gå till templet. Därför måste Paulus rena sig själv innan han gick till prästerna för att meddela sin reningstid som gällde nasirer (Apg. 21:26). 

`Läs Apg. 21:27–36. Vad hände med Paulus i slutet av hans sju dagars reningstid?`

Det uppstod ett upplopp som orsakades av dem som hetsade en folkmassa mot Paulus. De anklaga honom för att ha angripit den judiska trons heligaste symboler, särskilt för att ha förorenat templet. Eftersom en av Paulus medarbetare var en hednakristen från Efesos, Trofimos (Apg. 21:29), trodde de att aposteln tagit honom till templets inre gård, dit bara judar fick komma. Om anklagelsen stämde skulle Paulus ha gjort sig skyldig till någonting högst allvarligt. På väggen som skilde den yttre gården från den inre fanns det skyltar på grekiska och latin som varnade hedningar för att komma längre in, för om de gjorde det skulle de själva få svara för att de blev dödade.

”Enligt den judiska lagen var det ett brott som skulle straffas med döden, att en oomskuren person gick in på den inre förgården i det heliga templet. Man hade sett Paulus i staden i sällskap med Trofimus, som kom från Efesus. Man tog därför för givet att Paulus hade tagit denne med sig in i templet. Detta hade han emellertid inte gjort. Då Paulus själv var jude kunde han gå in i templet utan att överträda lagen. Men fastän anklagelsen var falsk, väckte den folkets fördomar. Ropet togs upp och genljöd genom templets förgårdar. Folkmassan greps av vild upphetsning. Nyheten spred sig snabbt genom hela Jerusalem. ’Hela staden kom i rörelse, och folket skockade sig tillsammans’ ” (Ellen White: _Löftestiden_, s. 380).

När nyheterna om upploppet nådde en romersk fästning kom den romerska befälhavaren, Claudius Lysias (Apg. 21:31, 32; 23:26), med trupper och räddade Paulus innan folkmassan kunde döda honom. 

Eftersom Paulus var målet för attackerna arresterades han och bands med kedjor medan befälhavaren försökte få reda på vad som pågick. När folkmassan skrek hysteriskt befallde han att aposteln skulle föras in i fästningen.

`Rykten, falska sådana, fick igång detta upplopp. Varför bör vi vara noga med vad det är för rykten vi lyssnar på eller ännu värre sprider?`