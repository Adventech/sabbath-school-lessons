---
title: Inför rådet
date: 12/09/2018
---

När den romerske kommendanten insåg att Paulus inte utgjorde något hot mot riket utan att det hade med judarnas interna dispyter att göra bad han rådet/Sanhedrin att ta upp hans fall. (Apg. 22:30; 23:29).

`Läs Apg. 23:1–5. Hur började Paulus sitt försvar inför rådet?`

Paulus inledande ord möttes med ett slag mot hans mun, kanske för att det lät som hädelse när en fånge hänvisade till Gud. Hans impulsiva reaktion ger oss en glimt av hans temperament. När han kallade översteprästen för ”vitmenade vägg” (Apg. 23:3) kan det ha varit ett eko av Jesus fördömande av det fariseiska hyckleriet i Matt. 23:27. Men Paulus visste inte riktigt att han talade till en överstepräst. En möjlighet som inte helt ska uteslutas är att han hade dålig syn.

`Läs Apg. 23:6–10. Hur försökte Paulus på ett finurligt sätt avbryta det som hände?`

Rådet bestod av både sadduceer och fariseer som i många frågor stod mot varandra, bland annat läromässigt. Sadduceernas bibliska kanon omfattade de fem Moseböckerna (Pentateuken), och de trodde t.ex. inte på de dödas uppståndelse (Matt. 22:23–32).

Men det Paulus sade (Apg. 23:6) var mer än finurlig taktik för att distrahera rådet. Eftersom hans möte med den uppståndne Jesus på vägen till Damaskus lade grunden för hans omvändelse och apostoliska verksamhet, var tron på uppståndelsen en verklig fråga som han skulle bedömas efter (Apg. 24:20, 21; 26:6–8). Ingenting annat kunde förklara förvandlingen från hans tidigare lidelse till den han var nu. Om Jesus inte hade uppstått från de döda var hans verksamhet meningslös, och det visste han också (1 Kor. 15:14–17).

Natten då Paulus var i fästningen visade sig Herren för honom med denna uppmuntran: ”Var inte rädd. Så som du har vittnat om mig i Jerusalem måste du också vittna i Rom” (Apg. 23:11). Med tanke på omständigheterna kan ett sådant löfte ha varit särskilt betydelsefullt för Paulus. Hans långvariga önskan att få predika i Rom (Apg. 19:21; Rom. 1:13–15; 15:22–29) skulle gå i uppfyllelse.