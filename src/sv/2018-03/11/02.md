---
title: Mötet med ledarna i Jerusalem
date: 09/09/2018
---

När Paulus kom till Jerusalem välkomnades han varmt av de troende hos Mnason, där han skulle bo (Apg. 21:16, 17).

I Apg. 21:18–22 uttryckte Jakob och de äldste i Jerusalem sin oro över Paulus rykte bland de lokala judekristna som ivrade för Moses lag. De hade fått höra att han lärde judekristna som bodde utomlands att förkasta Moses lag och sade till dem ”att de inte skall omskära sina barn och inte leva efter våra seder och bruk” (Apg. 21:21).

Detta var naturligtvis inte riktigt sant. Vad Paulus lärde ut var att i fråga om frälsning betydde varken omskuren eller oomskuren någonting, eftersom både judar och andra blev frälsta på samma sätt, nämligen genom tron på Jesus (Rom. 2:28, 29; Gal. 5:6; Kol. 3:11). Det här är något annat än att uppmuntra judar att bortse från lagen och dess krav. Lydnad är naturligtvis inte i sig en synonym till legalism, även om den avsiktligt kunde förvrängas till att betyda just det.

`Läs Apg. 21:23–26. Hur skulle Paulus visa att han fortfarande var en trogen jude?`

Paulus fick rådet att vara politiskt korrekt. Han borde visa falskheten i ryktena om honom genom att göra något mycket judiskt: ge sitt stöd åt några judars nasirlöfte. Detta löfte var en särskild fromhetshandling genom vilken en jude helgade sig åt Gud.

Tyvärr gick Paulus med på det. Hjältar, även de bibliska, har sina brister, som vi kan se i Abrahams, Moses, Petrus och många andras liv. Man kunde mena att Paulus bara följde sin princip att inför judar vara som en jude (1 Kor. 9:19–23), eller att det berättades att han själv nyligen hade gett ett löfte (Apg. 18:18), även om löftets exakta natur inte var känd. Den här gången var det dock en kompromiss, som markerade hans stöd av legalistiska motiv bakom rekommendationen. Konsekvensen av en sådan attityd var det direkt motsatta till vad aposteln ivrigt försökte motsätta sig: att det finns två evangelier, ett för hedningarna, frälsning genom tro, och ett annat för judarna, frälsning genom gärningar. ”Men Gud gav honom ingen rättighet att ge efter så mycket som de fordrade” (Ellen White: _Löftestiden_, s. 378).

`Hur kan vi i våra försök att vara relevanta akta oss för sådana misstag?`