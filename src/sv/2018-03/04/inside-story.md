---
title: Missionsnytt
date: 27/07/2018
---

#### ”ADRA är som en mjölkko”

”Jag heter Mama Konare, och jag är 40 år gammal och bor i den lilla byn Djekebougou i Mali. Jag är änka och mor till fem barn, alla under 14 års ålder. Vi hade det svårt förra året då den stora torkan gjorde att våra skördar vissnade och våra magra matlager blev mindre och mindre. Till slut åt vi bara ett mål mat om dagen. Min man blev sjuk under denna tid, och eftersom han var så undernärd dog han till slut. Vi sålde allt vi kunde för att få mat, och själv blev jag också sjuk. Mina barn slutade att gå i skolan pga. att de inte hade någonting att äta, och naturligtvis kunde vi inte betala någon skolpeng. Mina barn gjorde vad de kunde för att hjälpa mig med hushållet. De sålde ved och kol för att kunna köpa lite mat. Mitt hushåll ansågs vara ett av de allra fattigaste i min by.

När ADRA kom till byn (där de tidigare hade arbetat) visste de redan att situationen var svår. Men de hade inte haft möjlighet att göra någonting åt situationen, eftersom de saknade de nödvändiga pengarna. Men en dag kom de och sa att ADRA Sverige hade gett dem möjlighet att hjälpa våra bymedlemmar att bli mer uthålliga när det gäller att klara av tider av svår torka. De skulle lära oss olika metoder för att odla grödor som tålde torka bättre. De skulle också lära oss andra inkomstskapande aktiviteter som skulle göra det möjligt för oss att få in pengar till mat när våra matförråd hade sinat och tillgång till vatten för våra skördar. Men eftersom situationen var så allvarlig hade de också med sig mat för de tre första månaderna!

När ADRA kom med maten började vi dansa och sjunga en glädjens sång med orden: ’Var kommer denna vind ifrån – denna goda vind? ADRA har räddat oss undan hunger, förnedring och död.’ En del kallade det för ’det stora regnet’. Det riktiga regnet som skulle vattna deras åkrar för att ge dem mat uteblev, men ADRA kom, och genom maten gav de liv till människorna i byarna runt omkring.”

Bourama Diarra berättar om dagen då ADRA kom med maten: ”Min fru blev så glad att hon började tillreda bönorna (till en välkänd rätt som kallas ’glädjens mat’). Alla hjälpte till och det var som den största festen, och under en hel månad kunde vi njuta av att äta mat tre gånger varje dag.

Vi tackar för ’det stora regnet’ från ADRA, vi tackar för att ADRA räddade oss undan hunger och en för tidig död. ADRA är som en mjölkko för svältande människor …” Sången tonar bort när ADRA-lastbilen kör tom ifrån byarna. 

I Matt. 25:31–46 berättar Jesus om hur det kommer att bli när han kommer tillbaka. Då kommer han att fråga oss: Vad har ni gjort mot människorna som var hungriga, sjuka eller led nöd?

Vi borde se Jesus ansikte i varje människa vi möter, även i den som är hungrig, törstig, naken eller sjuk!

_AV SIRI BJERKAN KARLSSON, ADRA SVERIGE, MALI_

