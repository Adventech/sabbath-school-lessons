---
title: Jesus i den himmelska rättegången
date: 25/07/2018
---

Eftersom en profet (hebr. _navi_) definitionsmässigt är en person som talar för Gud, blev Stefanos en profet vid det ögonblick han lade fram Guds _riv_ mot Israel. Men hans profetiska verksamhet blev kort. 

`Läs Apg. 7:55, 56. Vad betydde Stefanos syn?`

”När Stefanus kommit så långt uppstod tumult bland folket. När han sammanknöt Kristus med profetiorna och talade som han gjorde om templet, rev prästen sönder sin mantel under föregivande av att han var skräckslagen. För Stefanus var denna handling den signal som sade att hans röst snart skulle vara tystad för evigt. Han såg det motstånd som hans ord mötte. Han visste att han nu hade avlagt sitt sista vittnesbörd. Trots att han var mitt i sin framställning avslutade han den brådstörtat” (Ellen White: _Löftestiden_, s. 95). 

När Stefanos stod inför de judiska ledarna för att lägga fram Guds anklagelse mot dem stod Jesus i den himmelska domstolen, alltså i den himmelska helgedomen, närmast Fadern, vilket antyder att domen på jorden bara var ett uttryck för den verkliga domen som skulle äga rum i himlen. Gud skulle döma Israels falska lärare och ledare.

Detta förklarar varför maningen till omvändelse, som är så vanlig i tidigare tal (Apg. 2:38; 3:19; 5:31), saknas här. Israels teokrati gick mot sitt slut. Det innebar att världens frälsning inte längre skulle förmedlas genom Israels nation som utlovats till Abraham (1 Mos. 12:3; 18:18; 22:18), utan genom Jesus efterföljare, judar och andra, som nu förväntades lämna Jerusalem och vittna för världen (Apg. 1:8).

`Läs Apg. 7:57–8:2. Hur rapporterar Lukas om Stefanos död?`

Stening var straffet för hädelse (3 Mos. 24:14), fast det inte framkommer klart om Stefanos dömdes till döden eller bara lynchades av en grupp fanatiker. I vilket fall som helst var han den första kristna människan som står omtalad att ha blivit dödad för sin tro på Jesus. Att vittnena lade sina kläder vid Sauls fötter antyder att han var ledare för Stefanos motståndare. Men när Stefanos bad för dem som avrättade honom bad han också för Saul. Bara en människa med en överlägsen karaktär och orubblig tro kunde göra något sådant, en kraftfull manifestation av hans tro och att Jesus verkligen fanns i hans liv.