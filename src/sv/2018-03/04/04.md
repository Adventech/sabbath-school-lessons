---
title: Inför rådet
date: 24/07/2018
---

`Läs Apg. 7:1–53. Vad sade Stefanos till sina anklagare?`

Anklagelserna mot Stefanos ledde till att han greps och ställdes inför rätta i rådet. Enligt judisk tradition var lagen och tempeltjänsten två av de tre pelare på vilka världen vilar; den tredje var goda gärningar. Bara en antydan om att de mosaiska ceremonierna skulle ha avskaffats betraktades verkligen som ett angrepp på någonting som var mycket heligt inom judendomen. Därför anklagades Stefanos för hädelse (Apg. 6:11). 

Stefanos svar är det längsta talet i Apostlagärningarna, vilket i sig är en antydan om dess betydelse. Även om det vid första ögonkastet inte verkar vara mer än en långdragen återgivning av Israels historia bör vi förstå talet i samband med det gammaltestamentliga förbundet och profeternas sätt att använda dess struktur när de stod upp som religiösa reformatörer för att mana Israel tillbaka till det som förutsattes av det. När det hände användes ibland det hebreiska ordet _riv_, som kanske bäst kan översättas ”förbundsrätt(egång)”, för att uttrycka tanken att Gud går till rätta med sitt folk på grund av deras misslyckande med att hålla förbundet.

I t.ex. Mika 6:1, 2 förekommer _riv_ tre gånger. Sedan följer Mika mönstret från Sinaiförbundet (2 Mos. 20–23) och påminner folket om Guds mäktiga gärningar för dem (Mika 6:3–5), förbundets villkor och brott (Mika 6:6–12) och slutligen förbannelser för brott mot förbundet (Mika 6:13–16).

Detta är antagligen bakgrunden till Stefanos tal. När man bad honom förklarasitt agerande gjorde han inga försök att vare sig förneka anklagelserna eller försvara sin tro. Nej, han höjde sin röst på samma sätt som forntida profeter när de drog Guds _riv_ mot Israel. Hans långa återblick på Guds tidigare relation med Israel var avsedd att illustrera deras otacksamhet och olydnad.

I Apg. 7:51–53 är Stefanos verkligen inte längre den som ska försvara sig utan Guds profetiska advokat som presenterar Guds förbundsanklagelse mot dessa ledare. Om deras fäder gjorde sig skyldiga till att döda profeterna var de ännu mer skyldiga. Övergången från ”våra fäder” (Apg. 7:11, 19, 38, 44, 45) till ”era fäder” (Apg. 7:51) är anmärkningsvärd. Stefanos bröt sin solidaritet med sitt folk och tog en definitiv ställning för Jesus. Det skulle kosta enormt mycket, men hans ord visar varken fruktan eller ånger.

`När behövde du senast ta en fast ståndpunkt för Jesus utan kompromisser? Gjorde du det, eller vacklade du? Vad behöver ändras om du vacklade?`