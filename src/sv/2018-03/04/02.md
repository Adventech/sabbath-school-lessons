---
title: De sju utses
date: 22/07/2018
---

`Läs Apg. 6:1. Vad klagade de hellenistiska troende på?`

”Orsaken till klagomålen var att man menade att de grekiska änkorna förbigicks vid den dagliga utdelningen. Varje orättvisa skulle ha stridit mot evangelii anda. Ändå lyckades Satan väcka misstankar. Omedelbara åtgärder måste nu vidtas för att avlägsna alla orsaker till missnöje. I annat fall skulle fienden lyckas i sina bemödanden att åstadkomma splittring bland Kristi efterföljare” (Ellen White: _Löftestiden_, s. 85). 

Lösningen som apostlarna föreslog var att judarna skulle välja sju män bland sig ”för att ordna med [_diakoneo_] måltider” (Apg. 6:2), medan apostlarna skulle ägna sig ”åt bön och åt ordets tjänst [_diakonia_] (Apg. 6:4). Eftersom _diakoneo_ och _diakonia_ kommer från samma ord är den enda verkliga skillnaden att i Apg. 6:2 gäller det ”måltider” och i 6:4 ”ordet”. Tillsammans med adjektivet ”daglig” i 6:1 verkar de peka på två viktiga delar av den tidiga församlingens liv: undervisning (”ordet”) och gemenskap (”måltider”). I den senare ingick Herrens nattvard och bön (Apg. 2:42, 46; 5:42).

Som de sakkunniga förvaltarna av Jesus undervisning skulle alltså apostlarna ägna sig mest åt undervisning av de troende och bön, medan de sju skulle ansvara för gemenskapsverksamheten i de många husförsamlingarna.  Men deras uppgifter var inte begränsade till det som ordet _diakon_ står för idag. De var faktiskt de första församlingsledarna.

`Läs Apg. 6:2–6. Hur blev de sju utvalda och utsända till sin tjänst?`

Kandidaterna skulle utmärkas av moraliska, andliga och praktiska kvaliteter: de skulle ha gott anseende och vara fyllda av Ande och vishet. I samråd med församlingen utsågs de sju och sändes sedan ut genom bön och handpåläggning. Ceremonin tycks antyda ett offentligt erkännande och en auktorisering att arbeta som diakoner.

`Visst är det lätt att så osämja i lägret! Hur kan vi göra allt i vår gudagivna kraft för att bevara fred bland oss och i stället koncentrera oss på vårt uppdrag?`