---
title: Stefanos verksamhet
date: 23/07/2018
---

När de sju hade utsetts engagerade de sig inte bara i församlingens verksamhet utan också i effektivt vittnande. Resultatet var att evangeliet fortsatte att spridas, och antalet troende fortsatte att öka (Apg. 6:7). Denna tillväxt började naturligtvis leda till motstånd mot den tidiga församlingen. Berättelsen koncentrerar sig på Stefanos, en man med sällsynt andlig fasthet.

`Läs Apg. 6:8–16. Vad lär dessa verser oss om Stefanos och hans tro och karaktär? Och vad var det i hans förkunnelse som så retade hans motståndare?`

Som hellenistisk jude förkunnade Stefanos evangelium i de hellenistiska synagogorna i Jerusalem. Där fanns flera sådana synagogor: Apg. 6:9 hänvisar antagligen till två av dem, en som tillhörde invandrare söderifrån (judar från Kyrene och Alexandria) och en för dem norrifrån (från Kilikien och Asien).

Jesus var utan tvekan centralgestalten i debatterna, men anklagelserna som restes mot Stefanos antyder att han hade en förståelse av evangeliet och dess tillämpningar som kanske överskred de judeiska kristnas förståelse. Stefanos anklagades för att häda Mose och Gud, alltså tala mot lagen och templet. Han blev missförstådd på några punkter, eller också förvrängdes hans ord medvetet och falska vittnen övertalades att tala mot honom. Ändå var kanske inte alla anklagelser helt falska, som fallet var med Jesus själv (Mark. 14:58; Joh. 2:19). Stefanos uttryckliga fördömelse inför Sanhedrin av avgudadyrkan i templet (Apg. 7:48) visar att han förstod de djupare tillämpningarna av Jesus död och vad den skulle leda till, åtminstone i fråga om templet och dess ceremoniella tjänst.

Med andra ord: många andra judar av judeiskt ursprung kan fortfarande ha varit för fästa vid templet och andra ceremoniella sedvänjor (Apg. 3:1; 15:1, 5; 21:17–24) och fann det svårt att överge dem (Gal. 5:2–4; Heb. 5:11–14), men Stefanos, och kanske också andra hellenistiska kristna förstod snabbt att Jesus död markerade slutet för tempeltjänsten.

`Varför behöver vi akta oss för att vara så låsta i några av våra omhuldade uppfattningar att vi utesluter nytt ljus när det kommer?`