---
title:  Vila och mer än så
date:  19/08/2021
---

Gud vet att allt springande har tröttat ut Elia. Gud vet att Elia är mer än fysiskt trött; han är emotionellt trött och bär en enorm börda av skuld. Som Jesus kom att göra för den förlamade mannen långt senare stryker Gud bort skulden och erbjuder Elia vila. Till slut kan han verkligen sova och återhämta sig.

Vi skulle förvänta oss att berättelsen slutade här, men det gör den inte. Guds vila är ingen engångsföreteelse. Att träda in i Guds vila har med helande att göra, och att sakta träna bort negativa tankemönster och destruktiva vanor. Gud förhastar inte helandet.

`Läs 1 Kung. 19:5–8. Vart går Elia nu, och varför?`

Efter att ha vilat springer Elia igen, men den här gången ger Gud hans springande en annan riktning. Gud förstår att livet i denna syndfulla värld kan orsaka depression och även gör det. Han förstår våra impulser att springa men vill ge oss en ny riktning. I stället för alla självdestruktiva överlevnadsstrategier vi tar till vill han att vi ska springa till honom. När vi väl gör det vill han lära oss att lyssna på ”ett stilla sus” (1 Kung. 19:12) som ger oss vila.

Elia har ingen kraft att lyfta upp sig själv och göra resan till ett möte med Gud. Gud ger kraften och lovar en bättre morgondag.

När Elia låg under sin ginstbuske och önskade sig döden trodde han att hans bästa dagar var över.

`Läs 1 Kung. 19:15, 16 och 2 Kung. 2:11. Vilka händelser hade Elia att se fram emot?`

Gud visste att Elia hade de bästa dagarna framför sig. Helande skulle komma till profeten när han lärde sig att rätta sitt liv efter Guds rytm och ta emot hans vila. Där fanns kungar att smörja och en efterträdare att välja. Gud kände redan till Elisha som skulle komma lika nära Elia som en son. Gud visste att Elia i tro på nytt skulle kalla ner eld från himlen (2 Kung. 1:10). För Elia fanns ingen desperat död under ginstbusken utan en resa i en brinnande vagn till himmelsk vila.

`Vad kan vi lära oss från berättelsen om Elia? Vad hittar vi för hopp som kan hjälpa oss att sträva i Guds kraft och inte ge upp?`