---
title:  Helande vila
date:  15/08/2021
---

Om vi någonsin behöver vila är det när vi är sjuka. Vi behöver fysisk vila så att våra kroppar kan aktivera vårt immunsystem.

Ofta behöver vi också mental vila. Ibland är det bara något som inte är livshotande, som en förkylning eller migrän. Vi ligger där och försöker låta bli att tänka på allt vi borde göra men helt enkelt inte förmår.

Ibland när det kan vara något livshotande ligger vi vakna och bekymrar oss för de medicinska resultat som ska komma. Då börjar vi ofta undra varför. Har min ohälsosamma livsstil hunnit ifatt mig? Eller droger jag tog för 20 år sedan? De senaste årens övervikt? Straffar Gud för en hemlig synd som ingen vet om?

`Läs Mark. 2:1–4. Vad händer här?`

I Messias (s. 238–242) presenteras en möjlig bakgrund till berättelsen. Den förlamade mannen hade någonting som han inte var stolt över. Hans synder hade orsakat denna sjukdom, och de andliga experterna såg genast ett direkt samband mellan orsak och verkan. Han hade dragit på sig denna sjukdom genom sina synder, och något botemedel fanns inte.

Attityden här kan vara mycket typisk. Vi tycks ofta bli upptagna av vem det var som gjorde det. Om ett brott har begåtts måste någon straffas för det. Om en olycka inträffat behöver någon ställas till svars. Men en anklagelse innebär inte läkedom eller helande för den sjuke.

I Guds ursprungliga plan ingick inte smärta, sjukdom eller lidande. Sjukdom kom först med syndens inträde. Därför ger Gud oss riktlinjer för att vi ska få bättre livskvalitet nu. Men så länge vi lever i denna av synden sjuka värld finns det inga garantier om hälsa, oavsett hur noggrant vi följer hälsosamma principer.

De goda nyheterna är att Gud kan ge oss vila oavsett om vi är sjuka eller friska, oavsett om vår sjukdom beror på våra egna eller någon annans försummelser, våra gener eller bara är en biprodukt av livet i denna syndiga värld. Gud vet hur han ska ge oss vila.

`När någon blir sjuk är anklagelser ingen bra start. Varför kan ändå en förståelse av sjukdomens orsaker i vissa fall vara ett avgörande steg mot helande och återhämtning?`