---
title:  Grundläggande behandling
date:  16/08/2021
---

Den förlamade mannen hade sänkts ner till Jesus, och allas ögon var riktade på Jesus. Skulle han välja att hela en person som uppenbart var syndare? Skulle han säga något för att tillrättavisa sjukdomen?

`Hur gör Jesus när han helar den förlamade mannen? Vad är det första han gör? Läs Mark. 2:5–12.`

Eftersom vi ofta är omedvetna om sjukdomen tills vi får symptom tänker vi ofta på sjukdomen som bara symptom. Vi tänker att om symptomen avlägsnas så innebär det helande. Jesus närmar sig sjukdomen på ett annat sätt. Han känner till roten till allt lidande och all sjukdom och vill behandla den först.

I den förlamade mannens fall går Jesus, i stället för att genast behandla de uppenbara effekterna av mannens sjukdom, direkt till roten av det som besvärade mannen. Den förlamade mannen verkar känna av tyngden från sin skuld och separation från Gud. Den som vilar i Gud kan uthärda stora fysiska lidanden som drabbar honom i denna syndiga värld. Därför går Jesus rakt in till själva roten och erbjuder först förlåtelse.

De religiösa ledarna är chockerade när de hör Jesus uttala förlåtelse. I sitt svar på deras outtalade anklagelser ställer Jesus en fråga.

`Läs Mark. 2:8, 9. Vilken utmaning ger Jesus de skriftlärda? Vilket problem är det han tar uti med?`

Tal är lättvindigt, men inte när Gud talar. Genom Guds mäktiga ord blev allting till (1 Mos. 1). Även om förlåtelse inte är något vi kan se är den dyrbar. Den kostade Guds Sons liv på korset. Allt annat är sekundärt. För att visa förlåtelsens kraft och verklighet väljer Jesus sedan att bota den förlamade mannen.

Gud vill hela insidan först. Sedan väljer han ibland att också ge omedelbart fysiskt helande, som i fråga om den förlamade mannen, men ibland får vi vänta till uppståndelsens morgon för att få det fysiska helandet. I vilket fall som helst vill vår Frälsare ge oss vila i övertygelsen om hans kärlek, nåd och förlåtelse redan nu, mitt i alla våra lidanden.

`Hur kan vi finna vila och frid, även när våra böner om helande inte blir besvarade, i varje fall inte nu?`