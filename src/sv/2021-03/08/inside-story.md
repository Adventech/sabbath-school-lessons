---
title:  Missionsnytt
date:  20/08/2021
---

#### Fotboll, soppa och Gud

Fotboll, soppa och Gud

Nunavut är Kanadas nyaste, största och nordligaste territorium, skapat 1999. Det är ett enormt glest befolkat område med tundra, berg och avlägsna byar som man endast når med båt eller flygplan. Det är också hem för en liten grupp adventister.

”Jag heter Sakhile. Jag och min man har en son och en dotter. Jag arbetar som sjuksköterska i Nunavuts huvudstad Iqaluit som har cirka 8 000 invånare. Vi flyttade hit för ett år sedan från Pond Inlet, ett litet samhälle med 1 800 invånare som ligger långt norrut i Nunavut.

När vi kom till Pond Inlet bodde en adventistfamilj från Jamaica där. När de flyttade blev vi de enda adventisterna i samhället. Min man jobbade för kommunstyrelsen, och jag var den enda sjuksköterskan i stan. Om vi inte hade gjort våra jobb skulle samhället inte ha funge-rat. Detta gav oss mycket inflytande och satte oss som troende i en knepig situation. Vissa människor var villiga att acceptera allt som vi sa som fakta. Men vi anser att tro ska vara ett eget och genomresonerat beslut. Så vi var väldigt försiktiga.

Men det fanns vissa saker som vi gjorde. Vi startade en fotbollsklubb för flickor i åldern nio till tolv år. Pond Inlet hade inga tjejfotbollsklubbar, och vår klubb gjorde ett bra intryck på samhället. Vuxna började märka att unga flickor inte längre strövade planlöst omkring på gatorna. Flickorna hade ett syfte. De kom till fotbollsklubben för träning, fika och vänskap. Vi lärde också flickorna att samla in pengar till klubben och att ta ansvar för klubben så att de kunde fortsätta utan oss.

Och idag bor vi i Iqaluit. Här finns det flera adventistfamiljer, och vår gemenskap med dem har verkligen hjälpt oss att växa andligt. Jag kan ringa andra medlemmar och be dem att be för oss. Jag känner att det finns ett skyddsnät. Jag leder en bibelstudieklass för juniorerna, och jag lär barnen att engagera sig i samhället genom att hjälpa äldre och andra i behov av lite extra stöd och vänlighet.

Vi har förstås drömmar för vår församling. Allra högst på listan är en egen kyrkbyggnad. För flera år sedan använde församlingen en lokal där det fanns gott om utrymme att fira gudstjänst och servera soppa till hemlösa under veckan. Även om soppköket inte drevs på sabbaten visste de hemlösa att de kunde komma till samma plats på sabbaten för att äta en gemenskapsmåltid. Lokalen som vi nu hyr är mycket mindre. Det finns inte plats för ett soppkök. Juniorklassen samlas i mitt vardagsrum. Bibelkulgruppen hålls i någon annans vardagsrum, och tonårsklassen i ett tredje hem. De vuxna samlas i den hyrda lokalen. Det vore underbart om vi kunde samlas alla på ett ställe.

Därför blev jag glad när jag fick veta att ett av detta kvartals speciella missionsprojekt blir att öppna en ny kyrka och ett samhällscentrum i ett av Nunavuts samhällen. Tack för era gåvor!”