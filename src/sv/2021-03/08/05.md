---
title:  För trött för att springa
date:  18/08/2021
---

Elia är för trött för att springa mer. Han ber på nytt, nu en annorlunda bön än den trosfyllda bön som Gud besvarade på Karmelberget inför Baals präster och profeter, ledarna och folket (1 Kung. 18:36, 37). Denna bön är en enkel, kort bön fylld av förtvivlan.

`I 1 Kung. 19:4 säger Elia att han inte är bättre än sina fäder. Vad menar han?`

När Elia till slut lugnar ner sig kommer skulden rusande över honom. Han inser att hans snabba flykt har hindrat något som kunde ha blivit ett tillfälle för reformation i Israel. Han inser att han har gjort dem besvikna som behövde honom. Han har ingen makt att göra något åt det. I en smärtsam stund av självinsikt och i full vetskap om sitt folks historia ser han sig själv sådan som han verkligen är.

Att se oss själva som vi verkligen är kan vara en smärtsam insikt för vem som helst av oss. Men då kan vi vara tacksamma för löftet att trots våra syndiga liv ser Gud oss i Kristus såsom han ser honom. Vilket större hopp kan vi ha än att vi genom tron kan göra anspråk på Kristus rättfärdighet för vår del? (Se Fil. 3:9.)

Men depressionen har alltid något sätt att dra in oss i en mörk spiral av självförakt. Ibland tänker vi att döden är den enda utvägen.

Så verkar det vara för Elia. Det är bara för mycket för honom. ” ’Det är nog’, sade han, ’ta mitt liv, Herre, jag är inte bättre än mina fäder’ ” (1 Kung. 19:4).

De goda nyheterna är att den store Läkaren inte dömer Elia. Gud förstår bättre än vi vad vi möter när vi brottas med depression.

”Frälsaren böjer sig över oss i kärlek och medkänsla. Hans ansikte är vänt mot oss. Vi får kanske inte något synligt bevis för det men så är det. Vi känner kanske inte hans beröring men hans hand rör ömt och kärleksfullt vid oss” (Ellen White: Vägen till Kristus, s. 136).

Gud vet och förstår att vi har svårt att orka ”hela vägen” (1 Kung. 19:7), men ibland måste han vänta tills vi slutat springa. Sedan kan han gripa in.

De som håller på att drunkna är ibland så förvirrade att de kämpar mot livräddaren. Denne får då backa och vänta på tillfälle att rädda tills offret blir medvetslöst.

`Vilket hopp och vilken tröst kan du finna i följande texter: Ps. 34:18; Matt. 5:1–3; Ps. 73:26; Jes. 53:4–6?`