---
title:  Fri att vila
date:  14/08/2021
---

> <p>Nyckeltext</p>
> ”Herren är mitt ljus och min räddning, vem skulle jag frukta? Herren är ett värn för mitt liv, vem skulle jag bäva för?” (Ps. 27:1).

### Veckans Huvudtexter
Mark. 2:1–12; 1 Kung. 18; 19:1–8; Matt. 5:1–3; Jes. 53:4–6; 2 Kung. 2:11.

Många av dem som Jesus mötte under sin verksamhet på jorden var sjuka, ibland t.o.m. dödssjuka. De trängdes kring Jesus för att få helande och vila från sina lidanden, och det fick de alltid också.

Ibland sade Jesus bara ett ord för att de skulle bli helt friska. Ibland rörde han vid den sjuke, och ett mirakulöst helande skedde. Ibland skickade han iväg dem, och de helades på vägen. Jesus botade män, kvinnor, barn, judar, icke-judar, rika, fattiga, enkla människor. De värsta fallen av spetälska eller blindhet var inte utom hans räckhåll. Han botade faktiskt även den allra värsta ”sjukdomen”: döden.

Den här veckan ska vi se på två mycket olika exempel på helande. I det ena fallet var den lidande så illa däran att han inte ens kunde ta sig till Jesus på egen hand. Hans symptom var tydligt synliga för vem som helst. I det andra fallet fanns inga synliga symptom. I båda fallen kom helande i Guds tid och på hans sätt.

När vi utforskar temat vila från smärta och lidande ska vi också begrunda frågan som alla ställt vid något tillfälle under sin kristna vandring. Vad händer när våra böner för helande inte blir besvarade?

Hur finner vi då vila?