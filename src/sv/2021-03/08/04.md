---
title:  Att springa iväg
date:  17/08/2021
---

Utifrån fakta från Världshälsoorganisationen WHO har den vanligaste sjukdomen i världen som drabbar mer än trehundra miljoner människor årligen inte alltid några synliga symptom. Depression är den ledande orsaken till ohälsa världen över och bidrar väsentligt till den globala sjukdomsbördan.

Olyckligtvis talar man sällan om depression i kristna kretsar eftersom den kan uppfattas som ett tecken på bristande tro. Ska nämligen inte de kristna alltid vara fyllda av glädje och lycka? Är inte depression ett tecken på att någonting är fel i vår relation med Gud?

De flesta vet att det inte är sant. Även trogna kristna kan ibland brottas med depression, särskilt efter en traumatisk händelse, och det är inget tecken på brist på tro eller svag förtröstan på Gud. Återigen kan man läsa Psaltaren och se smärtan, lidandet och ångesten som Guds trogna folk har lidit.

Ibland kan depressionen långsamt och stilla få ett grepp om oss, och vi märker den först när greppet dras åt. Ibland kommer den snabbt, efter en särskilt krävande emotionell eller fysisk händelse. T.ex. var Guds trogne profet Elia helt utmattad, känslomässigt och fysiskt, efter allt som hänt på Karmelberget.

`I 1 Kung. 18 har Elia precis sett Guds mirakulösa eld komma ner från himlen. Som svar på sin bön har han sett regn komma och den tre år långa torkan ta slut. Varför reagerar Elia på Isebels hot genom att springa sin väg? Läs 1 Kung. 19:1–5.`

Elias senaste 24 timmar hade varit mycket krävande. Tillsammans med ett grymt uppvaknande och dödshot utlöser det en depression hos Elia. Han var också där när baalsprofeterna avrättades, kanske några av honom (1 Kung. 18:40). Sådana händelser kan, även när de sker för rättfärdighetens skull, leda till traumatisk stress för åskådarna och ännu mer för deltagarna.

Alltså börjar Elia springa för att komma bort. Ibland springer vi till kylskåpet och försöker äta oss lyckliga igen. Ibland försöker vi sova bort vår emotionella utmattning. Ibland är vi ute efter nya relationer, nytt jobb eller en ny plats i vår önskan att komma bort. Ibland begraver vi oss i ökat arbete, nya deadlines och möten, när vi försöker springa ifrån det namnlösa som tär på vår glädje och vila. Många använder också en eller annan sorts medicinering i sina försök att dämpa smärtan. Men till slut döljer allt detta bara symptomen och löser inte problemet; ibland gör det bara allting värre.