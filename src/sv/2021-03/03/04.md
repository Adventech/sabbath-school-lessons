---
title:  Ärelystnad
date:  13/07/2021
---

Studiet av den sista veckan av Jesus verksamhet på jorden före hans korsfästelse är alltid en källa till uppmuntran och inspiration. Det ger också en bild av hur rastlösheten och ärelystnaden driver människor till att säga och göra ont.

`Läs Luk. 22:14–30 och tänk på Jesus känslor när han inför denna högtidliga måltid hör sina lärjungar diskutera vem av dem som kan anses vara störst (Luk. 22:24). Varför hamnade lärjungarna på detta sidospår vid det här unika tillfället och koncentrerade sig på mänsklig storhet?`

Vi samtalar sällan om vem som är störst i vår församling, familj eller på arbetsplatsen. Kanske tänker vi mycket på det, men vem pratar öppet om det?

Detta var inte första gången denna fråga väcktes bland Jesus efterföljare. Matt. 18:1 berättar att lärjungarna kom till Jesus med den frågan och ramade in den på ett mer abstrakt sätt: ”Vem är störst i himmelriket?” Jesus svar omfattar en konkret lärdom: han kallar på ett barn och ställer barnet i centrum i gruppen. Ögon blir vidöppna, ögonbryn höjs. Jesus handling förutsätter en förklaring, som Mästaren också ger i Matt. 18:3: ”Sannerligen, om ni inte omvänder er och blir som barnen kommer ni aldrig in i himmelriket.”

Omvändelse är en grundförutsättning för att finna sann vila i Jesus. Vi erkänner att vi behöver hjälp utifrån. Vi inser plötsligt att vi inte kan vara beroende av oss själva utan behöver luta oss mot Jesus. Vi upplever en förvandling av våra värderingar och ambitioner. Jesus säger till sina lärjungar: Lita på mig och luta er mot mig som detta barn. Sann storhet är att ge upp era rättigheter och ta emot Guds rikes värderingar.

Tyvärr verkar inte lärjungarna ännu ha lärt sig denna läxa vid tiden då Jesus åt den sista måltiden med dem. Deras interna strider och bråk förstörde stunden av en fullkomlig gemenskap som aldrig skulle upprepas.

Allt detta, trots att de varit flera år med Jesus, arbetat med honom och hört och lärt sig vid hans fötter? Vilket sorgligt exempel på hur fördärvat människohjärtat förblir! Tänk dock på den mer positiva sidan, på den alltid närvarande Herrens nåd, att trots denna patetiska diskussion bland hans efterföljare gav Jesus inte upp om dem.

`Hur blir vår koncentration på Jesus och korset ett kraftfullt motmedel mot självförhärligande?`