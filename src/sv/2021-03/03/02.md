---
title:  Jesus splittrar
date:  11/07/2021
---

Ytterst få människor gillar konflikter. Vi vill ha harmoni och frid. Vi undervisar också i seminarier om fredsstiftande och konfliktlösning i våra kyrkor och institutioner.

`Läs Matt. 10:34–39. Vad menar Jesus när han säger att han inte har kommit med fred utan med svärd? Vad betyder det med tanke på att Jesus är ”Fredsfurste” (Jes. 9:6)?`

Jesus ord i Matt. 10:34–39 är chockerande motsägelsefulla. Frälsaren kom som ett hjälplöst barn och inte som en mäktig kung omgiven av en elit livvakter. Han förkunnade kärlek till både ens nästa och fiender. Men nu säger han till sina efterföljare att han kommer med splittring och strider. Hans lärjungar och åhörare måste ha undrat precis som vi: Hur kommer detta sig?

Matt. 10:35–39 handlar om allianser och lojalitet. Jesus citerar Mika 7:6 och utmanar sina åhörare att göra val för evigheten. En son skulle älska och hedra sina föräldrar. Det var ett lagenligt krav som Mose fått vid Sinai. Det var vad Gud förutsatte att man skulle göra. Men om den kärleken hindrade åhörarens överlåtelse till Jesus krävdes ett tungt beslut. En far och en mor skulle älska och ta hand om sina barn. Men om den kärleken överskred föräldrarnas överlåtelse till Jesus förutsatte det ett svårt beslut. Det första måste komma först, påminner Jesus oss om i denna text.

Jesus uttrycker detta val i tre satser som alla innehåller ordet värd. Värdighet är inte grundad på hög moral eller vår seger över synden, utan på vår relation till Jesus. Vi är värda när vi väljer honom över allting annat, mor, far och barn medräknade. Vi väljer korsets lidande och följer Jesus.

”Jag önskar inget högre än att se era ungdomar fyllda av den rena religionens anda som leder dem till att ta sitt kors och följa Jesus. Gå framåt, Kristus unga lärjungar, ledda av principer, klädda i renhetens och rättfärdighetens klädnad. Er frälsare leder er till den position som är bäst lämpad för era gåvor och där ni kan vara mest användbara” (Ellen White: Testimonies for the Church, vol. 5, s. 87).

`Ibland tvingas vi bära ett kors som vi inte själva valt, och ibland bär vi frivilligt ett kors. Vad är i vilket fall som helst det bästa sättet att bära det korset troget?`