---
title:  Rastlöshetens rötter
date:  10/07/2021
---

> <p>Nyckeltext</p>
> ”Där det finns avund och självhävdelse, där finns också oordning och allsköns uselhet” (Jak. 3:16).

### Veckans Huvudtexter
Matt. 10:34–39; Luk. 12:13–21; Fil. 2:5–8; Luk. 22:14–30; Matt. 23:1–13.

Aspar är vackra träd och blir 15–20 m höga. De trivs i kallt klimat med kyliga somrar. Träet från dem används till möbler och även till tillverkning av tändstickor och papper. Rådjur och andra djur äter ofta unga aspar under hårda vintrar, då barken innehåller mycket näring. Aspar behöver mycket solsken och växer hela tiden, även på vintern, vilket gör dem till viktiga näringskällor för olika djur.

Men aspar är ökända för att ha ett av de största rotsystemen i växtriket. Rötterna sprider sig under jorden och formar en koloni som kan sprida sig relativt snabbt och täcka stora områden. Enskilda aspträd kan bli upp till 150 år gamla, men den större organismen under jorden kan leva i tusentals år.

I den här veckans studium vill vi upptäcka några rötter till vår rastlöshet. Det finns mycket som kan hindra oss från att finna sann vila i Jesus. Vissa saker är uppenbara och behöver inte mycket uppmärksamhet. Andra är mindre uppenbara för oss, och likt aspens osynliga underjordiska organism är vi kanske inte alltid medvetna om attityder och handlingar som skiljer oss från vår Frälsare.