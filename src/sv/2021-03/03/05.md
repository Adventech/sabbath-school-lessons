---
title:  Hyckleri
date:  14/07/2021
---

En hycklare är en som låtsas och vill visa sig vara någon annan än vad han/hon verkligen är. Ordet används sju gånger i Matt. 23 i ett tal där Jesus offentligt skämmer ut de skriftlärda och fariseerna, själva centrumet för judiskt religiöst ledarskap (Matt. 23:13, 15, 23, 25, 27, 29). Evangelierna visar hur Jesus ger nåd och förlåtelse till äktenskapsbrytare, tullindrivare, prostituerade och t.o.m. mördare men visar lite medkänsla för hycklarna (Matt. 6:2, 5, 16; 7:5; 15:7–9; 22:18).

`Läs Matt. 23:1–13. Räkna upp fyra egenskaper som Jesus nämner hos en hycklare.`

Jesus kallar de skriftlärda och fariseerna för hycklare. Inom det första århundradets judendom fanns det två grupper som på många sätt var varandras motsats. Fariseerna var intresserade av skriven och muntlig lag och betonade rituell renhet. På andra sidan fanns saddukeerna, en grupp främst välbärgade ledare, ofta förknippade med eliten prästerskapet. De var mycket helleniserade (talade grekiska och kände till grekisk filosofi), de trodde inte på någon dom eller något liv härefter. Båda grupperna gjorde sig skyldiga till hyckleri.

Enligt Jesus är vi hycklare om vi inte gör vad vi säger; när vi gör religionen hårdare för andra utan att tillämpa samma principer på oss själva; när vi vill ha beröm för vår religiösa iver; och när vi kräver ära och erkännande som bara tillhör vår himmelske Fader.

Oavsett hur skarpa och träffande Jesus ord var, var hans engagemang för dem han kallade för hycklare full av kärlek och omsorg.

”Guds Sons ansikte visade gudomlig medkänsla när han kastade en sista dröjande blick på templet och sedan på sina åhörare. Hans röst höll på att kvävas av djup själsångest och bittra tårar när han utropade: ’Jerusalem, Jerusalem, du som mördar profeterna och stenar dem som är sända till dig! Hur ofta har jag inte velat samla dina barn, så som hönan samlar sina kycklingar under vingarna’ ” (Ellen White: Messias, s. 573).

`Varför behöver du inte vara en religiös ledare för att hyckla på det sätt som Jesus så tydligt fördömer här? Hur kan vi lära oss att se allt hyckleri hos oss själva och bli mer äkta och ödmjuka?`