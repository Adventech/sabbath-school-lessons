---
title:  Själviskhet
date:  12/07/2021
---

Som ifråga om aspen och dess större underjordiska system är själviskheten en del av det enorma underjordiska systemet som kallas ”synd” och som hindrar oss från att finna sann vila i Jesus. Av alla syndens uttryck i våra liv verkar själviskheten vara den som har lättast att visa sig, eller hur? För de flesta av oss är själviskheten lika naturlig som andning.

`Läs Luk. 12:13–21. Beskriv problemet som liknelsen lyfter fram. Är planering för framtiden något själviskt som förbiser Guds rike? Vad är det som Jesus varnar för?`

Denna liknelse finns endast i Lukasevangeliet och berättas som svar på en anonym fråga från publiken. Jesus svarar genom att vägra inta rollen som domare mellan bröderna. I stället sätter han fingret på det större underliggande problemet, själviskheten. Han gräver djupare för att visa mängden rötter under våra individuella handlingar.

`Tänk på hur själviskheten visar sig i ditt liv. Hur påverkar själviskheten vår relation med Gud, med våra närmaste, församlingsfamiljen och arbetskamrater? Vilken nyckel finner vi i Fil. 2:5–8?`

Genom att bara koncentrera sig på sina egna behov och ambitioner glömde den rike mannen i Jesus liknelse att beakta de osynliga himmelska realiteterna. Större, bättre och mer är inte de grundläggande principerna i Guds rike. Paulus ger oss en glimt av vad som motiverade Jesus när han beslöt sig för at bli vår Ställföreträdare.

Fil. 2:5–8 ger en bild av osjälviskhet, ödmjukhet och kärlek. Om kärleken till Gud och medmänniskor inte driver våra val och prioriteringar fortsätter vi att bygga fler lador för oss själva här och lägger mindre skatter i himlen (Matt. 6:20).

`Varför är det så lätt att fångas av önskan om rikedom och materiella ägodelar? Varför vill vi oftast ha mer, oavsett hur mycket vi redan har?`