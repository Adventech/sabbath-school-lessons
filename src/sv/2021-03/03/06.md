---
title:  Att utrota oron
date:  15/07/2021
---

`Läs Joh. 14:1–6. Vad kan vi, mitt i all vår rastlöshet, göra för att våra hjärtan inte ska vara oroliga? Vad är nyckeln till att verkligen finna ro?`

Att komma över oron börjar alltid med Jesus. Han är vägen, sanningen och livet. Han kan vägen när vi vandrar mållöst i vår världs mediala öken. Som den gudomlige laggivaren är han själv den personifierade sanningen, och hans Ande vägleder oss med hela sanningen (Joh. 16:13). När vi är sårade, trötta, utslitna, sjuka och missmodiga är han själva livet, och inte bara vilket liv som helst. Han har lovat oss liv i överflöd (Joh. 10:10). I det ingår vårt eviga hem och evigt liv, men också en annan livskvalitet här. Skaparen kan självklart ge rikligt och utan mått redan nu.

”Känn ingen oro” är en inbjudan till ett liv i förväntan. När vi befinner oss långt nere kan han lyfta upp oss. När vi kämpar med mörker och synd är han den som inte bara har påbörjat utan också kommer att fullfölja sitt goda verk i oss (Fil. 1:6).

Hur ont allting än kan vara här (och det kan det vara!) kan vi se på löftet vi har fått i Jesus. Han ”bereder plats” för oss, en plats där vår smärta, vår oro och vårt lidande är borta för evigt. Det är det hopp vi fått i Kristus Jesus, och det erbjuds åt alla, oavsett vilka vi är, oavsett vår bakgrund, oavsett hur sorgligt vårt liv varit eller är.

Nyckeln för oss är dock att komma till Gud oavsett vår svaghet, i vår brustenhet, i vårt fallna tillstånd, och i vetskap om att han tar emot oss trots allt detta. Det är vad nåden handlar om och varför vi behöver tro att vi har fått det om vi söker det i tro.

`Läs Jer. 3:22. Vad vill Gud att vi ska göra, och vad gör han sedan för oss?`

`Tänk på Jesus ord: ”Och om jag nu går bort och bereder plats för er, så skall jag komma tillbaka och hämta er till mig, för att också ni skall vara där jag är” (Joh. 14:3). Hur kan löftet om Jesus andra ankomst lindra vår oro? Varför är det löftet särskilt värdefullt med tanke på hur vi förstår döden utifrån Bibeln?`