---
title:  Missionsnytt
date:  16/07/2021
---

#### Du är inte ensam

”Under hela min barndom upplevde jag många saker som barn inte ska behöva gå igenom. Jag såg vuxna dricka alkohol och använda droger och förlora kontrollen över sig själva. Jag såg folk röka marijuana i hopp om att må bra för en kort tid.

Min mor är navajo, och min far är mexikan. I början var min familj vänlig och kärleksfull, och vi gick i kyrkan varje söndag. Men sedan började min mor dricka alkohol, och allt blev annorlunda. Som liten flicka såg jag min far slå henne med sina bara händer och ibland med en biljardkö. Jag var rädd eftersom jag kände mig svag och hjälplös. Jag hade inte styrkan att ingripa eller ens skydda mig själv.

Mor satt ofta i fängelse, dömd bland andra saker för våld i hemmet eller för att ha kört bil berusad.

Samtidigt var min far sällan hemma. Han blev deporterad till Mexiko många gånger men lyckades alltid ta sig tillbaka till USA. Han har aldrig ens önskat mig en trevlig födelsedag. Men på något sätt gav Gud mig styrka varje dag att klara mig. Trots att jag inte hade en jordisk far som brydde sig hade jag en himmelsk Fader som älskade mig.

Men jag blev van att dölja mina känslor och låtsas som om allt var okej om folk frågade. Det var svårt, men man vänjer sig när alla omkring en egentligen inte bryr sig om hur man känner sig.

När jag blev lite äldre förändrades jag och blev som en annan person. Jag försökte beskydda mina småsyskon och hamnade i flera slagsmål. Jag hoppade av skolan för att verka tuff och cool, och jag började röka marijuana.

Sedan, när jag var 12 år, insåg jag att jag höll på att bli som mina föräldrar. Men jag visste inte hur jag skulle bära mig åt för att undvika det.

Ett par år senare kom jag till Holbrook, Adventistsamfundets skola för barn till den amerikanska urbefolkningen, för att börja nian. På skolan lärde jag känna Jesus och upptäckte att han älskar mig. Trots allt som jag hade gått igenom hade Gud en plan för mig som inkluderade att komma till Holbrook.

Idag vet jag att Gud har varit med mig hela tiden. Jag insåg det bara inte tidigare. Han har alltid gått vid min sida och gett mig styrka och mod oavsett vad jag har upplevt.

Min favoritvers är Andra Moseboken 14:14, som säger: ”Herren kommer att strida för er, och ni skall vara tysta!” (Bibel 2000).

Gud ger dig seger oavsett vad du går igenom om du tillåter honom att hjälpa dig. Han ska kämpa för dig.

Du är inte ensam.

Jag är inte ensam.”

Tack för era missionsgåvor som för tre år sedan användes till att bygga New Life Center vid Holbrook-skolan. Detta kvartal kommer ni att få stödja ett hälsoprojekt för barn och ungdomar på New Life Center.