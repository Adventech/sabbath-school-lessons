---
title:  Missionsnytt
date:  09/07/2021
---

#### ”Jag var hungrig och ni gav mig att äta”

Bangladesh är ett land som är lika stort som en fjärdedel av Sverige, men det har en befolkning som är 18 gånger större. Det ger människor mycket små ytor att odla på. Därför kan bönderna knappt få skördar som är stora nog att mätta sina familjer. Men det finns ekologiska sätt att odla som både förbättrar jorden och ger större skördar.

Nasima är en mycket fattig hemmafru som bor i Damgaw i Mymensingh. Hennes man Abdul arbetade hårt för att försöka få mat på bordet åt sin lilla familj, men det verkade lönlöst p.g.a. att de inte hade pengar till att köpa gödningsmedel för att förbättra skördarna.

Nasima blev medlem i ADRA-gruppen i byn och lärde sig snabbt en ekologisk metod för att ge näringsrik gödning till sina grödor istället för de moderna gödningsmedel som i slutändan förstör jordarna. Hon ville pröva metoden, och när hon pratade med sin man kom de överens om att de inte hade någonting att förlora.

Nasima och hennes man började producera den naturliga kompostgödning som ADRA hade lärt henne att tillverka. De blev mycket förvånade när det gick så bra att deras skördar blev dubbelt så stora som tidigare, och Nasima kunde också sälja gödning till sina grannar. Det blev så populärt med detta ”klimatsmarta” odlingssätt att fler och fler kom till Nasima och hennes man och ville lära sig mer.

Genom ADRA-gruppen har Nasima också lärt sig om näring för familjen. Nu odlar hon inte bara de normala skördarna som de alltid gjort, utan hon har också använt sin gödning till att odla grönsaker som de annars aldrig odlat – bl.a. pumpor, kikärter, sesam, kål och spenat. Gönsakerna ger familjen mer näring, och överskottet säljer hon på marknaden.

”Idag kan min man och jag stödja vår familj näringsmässigt men också sälja grödor så att mina barn kan gå i skolan, och vi har det som familjen behöver för sin överlevnad”, säger hon och fortsätter: ”Jag trodde aldrig att jag skulle kunna förbättra min familjesituation. Det har gett mig värdighet, och som man och hustru arbetar vi nu tillsammans och har mycket större respekt för varandra. Det finns inga ord som jag kan använda för att förklara den tacksamhet jag känner till ADRA. Vem är jag att de skulle bry sig om en fattig kvinna som jag?” avslutar Nasima sin berättelse.

Kunskap är liv, och genom att utbilda människor i klimatsmarta jordbruksmetoder har ADRA använt sin kunskap till att både skapa en bättre värld (genom att inte förgifta jordarna med giftig gödning) och till att minska hungern och fattigdomen. Utbildningen ger också människor en känsla av värdighet. Den hjälper dem att inse att de är betydelsefulla och älskade.

Nasima är, precis som alla människor på jorden, vår syster, vår bror. Jesus säger att vi ska ta hand om varandra. Genom att arbeta mot fattigdom i ett land som Bangladesh uppfyller ADRA det Jesus talar om i Matteus 25: ”Jag var hungrig och ni gav mig att äta” (Matt. 25:35).