---
title:  Studiehjälp
date:  09/07/2021
---

”Israels barn verkade nu uppriktigt ångra sina syndiga handlingar, men de sörjde över följderna av sin onda väg och inte över sin otacksamhet och olydnad. När de insåg att Herren inte ville mildra sitt påbud växte deras egensinne på nytt, och de förklarade att de inte tänkte återvända till öknen. Gud prövade om de verkligen var medgörliga när han befallde dem att dra sig tillbaka från sina fienders land, och han visade att deras medgörlighet inte var äkta. De visste att de hade begått en stor synd när de lät sina hetsiga känslor styra dem och försökte döda spejarna som hade uppmanat dem att lyda Gud.

Men det som skrämde dem var bara upptäckten att de hade gjort ett fruktansvärt misstag och att följderna skulle bli en katastrof för dem själva. Deras hjärtan var oförändrade, och de behövde bara en annan förevändning för att åstadkomma ett liknande utbrott. Den fick de när Mose, enligt Guds förordning, befallde dem att gå tillbaka till öknen” (Ellen White: Det var mycket gott, s. 353, 354).

”Men tron hör inte ihop med övermod. Den som vill vara trygg mot att visa övermod måste ha en sann tro. Övermod är Satans falska form av tro. Tron hänvisar till Guds löften och bär frukt i lydnad. Övermodet hänvisar också till löftena men använder dem på samma sätt som Satan gjorde för att ursäkta överträdelse. Tron skulle ha fått Adam och Eva till att lita på Guds kärlek och lyda hans vilja. Övermod fick dem till att överträda hans lag eftersom de trodde att hans stora kärlek skulle rädda dem från följderna av deras synd. Vi visar inte tro om vi kräver att Gud ska ingripa utan att vi uppfyller villkoren för att han ska ge sin nåd. En sann tro bygger på de löften och förutsättningar som Bibeln innehåller” (Ellen White: Messias, s. 108, 109).

**Samtalsstart**

Vad är det som skapar mest jäkt och oro i era liv? Kan ni göra något åt det så att er tillvaro blir lugnare?

**Förbön**

Be att Gud ska hjälpa er att få frid i en jäktig tillvaro.

**Samtalsfrågor**

`Samtala om skillnaden mellan tro och övermod. Varför kunde erövringen av Kanaans land först ses som en troshandling och senare, när israeliterna gick till anfall, som en övermodig handling? På vilket sätt spelar motiven och omständigheterna en stor roll i skillnaden mellan tro och övermod?`

`Fundera ytterligare över tanken att även om synd kan förlåtas måste vi ofta leva med dess konsekvenser. Hur kan du hjälpa dem som brottas med vetskapen att de har fått förlåtelse för en synd som ändå fortfarande påverkar dem och kanske också deras nära och kära?`