---
title:  Rastlösheten leder till uppror
date:  06/07/2021
---

Berättelsen börjar med ett positivt konstaterande. Israeliterna hade till slut nått Kanaans gränser, och 12 spejare sänds ut för att utforska landet. Deras rapport är häpnadsväckande.

`Läs spejarnas rapport i 4 Mos. 13:27–33. På vilken punkt krossas israeliternas förväntan?`

Trots Kalevs ingripande segrar tvivlarna och skeptikerna. Israel ger sig inte iväg och erövrar det Gud har lovat dem. Med rastlösa hjärtan väljer de att gråta och klaga i stället för att marschera och höja segerrop.

När vi är rastlösa får vi kämpa för att leva av tro. Rastlösheten påverkar dock inte bara våra känslor. Forskning visar att det finns ett direkt samband av orsak och verkan mellan brist på vila (brist på sömn medräknad) och dåliga val, som bl.a. kan resultera i övervikt, beroende och ökad rastlöshet och missnöje.

`Läs 4 Mos. 14:1–10. Vad hände sedan?`

Det som var illa blev värre. Kalevs desperata vädjan: ”Gör bara inte uppror mot Herren!” (4 Mos. 14:9) hörsammas inte, och hela menigheten förbereder sig för att stena sina ledare. Rastlöshet leder till uppror och uppror till slut till död.

”De trolösa kunskaparna fördömde högljutt Kaleb och Josua, och man ropade att de borde stenas. Den ursinniga folkhopen grep stenar för att döda dessa trogna män. De rusade framåt medan de skrek av raseri, men stenarna föll plötsligt ur deras händer, de tystnade och började skaka av rädsla.

Gud hade ingripit för att förhindra deras mordiska syfte. Hans härlighet lyste upp helgedomen som ett flammande ljus. Allt folket såg tecknet från Herren. Någon som var mäktigare än de hade uppenbarat sig, och ingen vågade fortsätta att göra motstånd. Spejarna som hade spridit den onda rapporten hukade sig av fasa, och de andades knappt när de sökte sig till sina tält” (Ellen White: Det var mycket gott, s. 352).

Just då visade sig Guds härlighet offentligt. När vi läser berättelsen i 4 Mos. 14 verkar det som om allting stannar till, och vi kan nu lyssna på Guds samtal med Mose. Gud konstaterar att även om stenarna är tänkta för Mose och Kalev är upproret ytterst riktat mot Gud själv.