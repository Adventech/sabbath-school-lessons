---
title:  En medlare
date:  07/07/2021
---

`Vilken möjlighet gav Gud Mose inför detta uppror? Läs 4 Mos. 14:11, 12.`

Gud erbjuder sig att utplåna Israel och skapa en helt ny nation med Mose som dess stamfader.

`Hur svarar Mose på detta direkta uppror, inte bara mot honom utan också mot Gud? (4 Mos. 14:13–19)`

I denna stund kan vi se en sann gudsman. Moses svar, som etsat sig fast i tiden, förutspår den Medlare som mer än 1 400 år senare skulle be för sina lärjungar i deras prövningar (Joh. 17). Det Mose gör här har faktiskt av många teologer och bibelläsare setts som ett exempel på vad Kristus gör för oss. Deras skuld, vår skuld, behöver inte ens ifrågasättas. Ändå ber Mose: ”Förlåt nu detta folk dess skuld i din stora kärlek” (4 Mos. 14:19). Precis som Herren gjorde då tack vare Moses förbön så gör han för oss tack vare Jesus, hans död och uppståndelse och förbön för oss. Nåden bemöter upproret och rastlösheten vid dess grund. Förlåtelse erbjuder en ny början.

Men det kostar. Nåden kan aldrig vara billig. Även som förlåtna måste folket möta konsekvenserna av sitt uppror. Den generationen kommer inte in i det utlovade landet (4 Mos. 14:20–23).

Visst, Gud tar hand om dem i ytterligare 38 år i öknen. Han ger dem mat och talar till dem från helgedomen. Han är vid deras sida i öknen. Men tillslut dör de och en ny generation tar över stafettpinnen och kommer till ro i det utlovade landet.

Det låter som en hård dom men är i verkligheten nåd. Hur skulle denna generation kunna erövra Kanaans mäktiga städer om de inte hade lärt sig att förtrösta på Gud? Hur skulle de kunna vara ett ljus för andra folk om de själva famlade i mörkret?

`Vilka hårda lärdomar har du fått av den förlåtna syndens konsekvenser?`