---
title:  Rastlösa i öknen
date:  04/07/2021
---

Israel måste ha känt sig rastlösa och olyckliga när de lämnade Sinai på sin väg mot Kanaan. Mer än ett år hade gått sedan de lämnade Egypten (4 Mos. 1:1). De var redo att träda in i det utlovade landet. De var räknade och organiserade. De hade bevittnat Guds häpnadsväckande välvilja och tydliga tecken på hans närvaro. Men redan på första platsen efter Sinai gnällde de.

`Läs 4 Mos. 11:1–15. Vad klagar israeliterna på?`

Israeliterna längtar efter kött, gurka, meloner, purjolök, rödlök och vitlök. ”Om vi bara hade kött att äta! Minns ni fisken vi åt i Egypten, så mycket vi ville! Och gurkor och meloner, purjolök och rödlök och vitlök. Här får vi gå och sukta, här finns ju ingenting. Man ser inget annat än manna” (4 Mos. 11:4–6). De måste också ha haft ett selektivt minne då de bara kom ihåg maten och glömde slaveriet och de oerhörda prövningarna (jfr 2 Mos. 1).

De hade fått äta Guds manna i mer än ett år. Ändå kände de sig rastlösa och ville ha något annat. Även Mose blev påverkad. Det är inte lätt att försöka leda ett rastlöst folk. Men Mose vet vem man ska vända sig till. ”Varför handlar du så illa mot din tjänare? Varför har jag råkat i onåd, varför har du gett mig hela detta folk att bära?” (4 Mos. 11:11).

`Hur svarar Gud på deras gnäll? Läs 4 Mos. 11:16–33.`

Gud är inte döv för våra behov när vi känner oss rastlösa. I Israels fall gav Gud dem vaktlar för att mätta deras hunger efter kött. Men det var faktiskt inte kött Israel ville ha. När vi är olyckliga, rastlösa och arga är förargelsen ofta bara en utlösare, inte orsaken till själva konflikten. Vi kämpar därför att det finns ett djupare problem som påverkar våra relationer. Israel gjorde uppror mot Guds ledning. Det är något vi ska akta oss för, oberoende av vår omedelbara situation och vårt sammanhang, och det händer lättare än vi tror.

`Varför är det så lätt att minnas det förgångna som något bättre än det verkligen var?`