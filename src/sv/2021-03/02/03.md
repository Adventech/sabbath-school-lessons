---
title:  Det smittar
date:  05/07/2021
---

`Läs 4 Mos. 12:1–3. Vad är Mirjam och Aron upprörda över?`

Uppenbarligen är de upprörda över Moses kushitiska hustru. Sippora var en främling från Midjan (se 2 Mos. 3:1). Även bland Israels ”elit” visar sig vår fallna natur, och inte på något behagligt sätt heller.

Bibeltexten visar dock klart att detta är en ursäkt. Klagan gäller i första hand den profetiska gåvan. I föregående kapitel hade Gud befallt Mose att utse sjuttio av Israels äldste till att bära den administrativa bördan av ledarskapet (4 Mos. 11:16, 17, 24, 25). Aron och Mirjam hade också spelat en nyckelroll som ledare (2 Mos. 4:13–16; Mika 6:4), men de kände sig nu hotade av utvecklingen av det nya ledarskapet, så de sade: ”Är Mose den ende som Herren talar till? Han talar väl till oss också” (4 Mos. 12:2).

`Hur svarar Gud? Läs 4 Mos. 12:4–13. Varför tror du att han är så bestämd?`

Guds svar är omedelbart och lämnar inget utrymme för tolkning. Den profetiska gåvan är inget vapen i någon maktkamp. Mose var mycket lämpad för ledarskap eftersom han hade lärt sig hur oerhört beroende han var av Gud.

Att Mirjam nämns före Aron i v. 1 antyder att hon kan ha varit initiativtagaren till attacken mot Mose. Vid denna tid tjänstgör Aron redan som Israels överstepräst. Hade han fått spetälska skulle han inte ha kunnat träda in i helgedomen som folkets medlare. Att Gud temporärt straffade Mirjam med spetälska talar tydligt om hans misshag mot dem båda och bidrar till den förändring denna familj behöver. Arons vädjan för henne bekräftar att även han var inblandad (4 Mos. 12:11), och i stället för kritik och rastlöshet ser vi nu att Aron vädjar för Mirjam och Mose ber för henne (4 Mos. 12:11–13). Denna inställning är vad Gud vill se hos sitt folk. Han hör och helar Mirjam.

`Det är lätt att vara kritisk mot församlingsledningen på alla nivåer. Hur skulle vår församling och vårt eget andliga liv vara om vi i stället för att gnälla bad för våra ledare, även när vi inte håller med dem?`