---
title:  Trött och sliten
date:  18/07/2021
---

En ljuvlig vårkväll promenerade den rastlöse kung David på taket av sitt palats. Han borde ha varit med sin armé på andra sidan Jordan. Han borde ha lett Guds folk i slaget mot ammoniterna och till slut fört med sig fred till riket.

`Att David inte var där han borde ha varit öppnade en frestelsens dörr för honom. Läs berättelsen i 2 Sam. 11:1–5. Vad hände, och vilken stor synd begick David?`

David såg en mycket vacker kvinna bada på sitt tak. Hans syndiga impulser besegrade honom den kvällen, och han låg med Batseba, hustru till en respekterad arméofficer. Likt alla forntida kungar hade David absolut makt. Som kung behövde han inte följa de regler som styrde alla andras liv. Men den smärtsamma berättelsen om Davids familj efter den här livsförändrande händelsen påminner oss om att inte ens en kung står över Guds lag.

Lagen finns där faktiskt som ett skydd, en trygghet, och om det så var en kung som överträdde den drabbades han av förfärliga konsekvenser. Så snart David hade överträtt Guds lag började han känna av dess effekter på alla områden av sitt liv. Han trodde att hans passionerade felsteg hade passerat obemärkt, men nu var Batseba gravid och hennes man långt borta.

`Läs 2 Sam. 11:6–27. Hur försökte David dölja sin synd?`

T.o.m. Davids mest intrikata planer att få hem Uria till sin hustru Batseba misslyckades. Uria var en man med högt anseende och svarade på Davids utstuderade förslag: ”Arken och Israel och Juda är i fält. Min herre Joav och kungens män har sitt läger ute i det fria. Skulle då jag gå hem och äta och dricka och ligga med min hustru?” (2 Sam. 11:11). Till slut nedlåter sig den desperate David till en ”fjärrkontrollerad” avrättning för att dölja sin synd.

`Det är svårt att tro att David som fått så mycket av Gud kunde sänka sig så lågt. Oavsett vem vi är, vilken varning behöver vi hämta från denna berättelse?`