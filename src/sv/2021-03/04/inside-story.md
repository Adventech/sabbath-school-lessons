---
title:  Missionsnytt
date:  23/07/2021
---

#### Omgiven av kärlek

”Jag växte upp i en trygg familj i en liten stad. Trots detta var alkoholism, droger och våld vanliga inslag i min vardag. Jag minns att staket sattes upp runt skolorna, men att detta inte hindrade alkohol, droger och våld från att komma in i klassrummen. Det fanns gäng i skolan, och de började slagsmål och tog in droger och alkohol. Och det här var bara på mellanstadiet. Ibland var det för farligt för mig att gå hem ensam från busshållplatsen. Kanske var allt detta anledningen till att min mor och moster tyckte att jag borde gå i en privatskola.

Min mors första val var en privatskola i delstaten New Mexico. Men jag sattes på en väntelista. Sedan blev vi intresserade av en annan skola i New Mexico. Men det skulle inte fungera eftersom det var en dagskola och inte hade ett internat. Till slut fick min mor höra att ett par av våra släktingar hade barn som gick på Holbrook Adventist Indian School i Arizona. Skolan låg en bra bit från vårt hem, men den verkade vara det bästa valet.

Jag började i nian i augusti 2010. I början kändes det svårt att bo så långt från familjen. Men jag hade inga problem med att göra praktiska saker på egen hand, som att tvätta mina kläder, städa mitt rum och i princip ta hand om mig själv. Det enda jag inte var beredd på var bibellektionerna. Jag hade tidigare följt med några av mina mostrar till kyrkan, men endast eftersom jag inte fick stanna hemma ensam. Mina mostrar hade tagit mig med sig till olika kyrkor och även till ett sommarläger. Ändå visste jag nästan ingenting om Bibeln.

På Holbrook, som är en kristen skola, kändes det pinsamt att inte veta hur man läser Bibeln. Men så småningom började jag lära mig om Jesus och hur han arbetar i våra liv. Jag gav mitt hjärta till honom.

Fyra år senare tog jag studenten på Holbrook. Jag studerade på högskola i två år, men sedan ville jag göra något annat än att studera. Mitt liv blev upptaget av andra saker, och Jesus och församlingen fick inte längre plats i det.

När jag besökte en vän i Texas hörde jag att min favoritmoster var allvarligt sjuk och låg på sjukhus i Phoenix i Arizona. Jag flög till Arizona på min födelsedag för att överraska henne. Vi fick lite tid tillsammans innan hon gick bort några dagar senare.

Efter hennes bortgång åkte jag tillbaka till Texas. Men jag kände mig inte glad, så när en vän från Holbrook berättade för mig att ett jobb hade blivit ledigt på skolan, sökte jag jobbet och fick det. När jag återvände till skolan och arbetade bland eleverna kände jag äntligen glädje igen. Året därpå bad skolan mig att arbeta som stipendiesamordnare för elever från fattiga familjer. Att vara tillbaka på Holbrook har förändrat mitt liv på så många sätt, och det känns fantastiskt att känna sig omgiven av kärlek.”