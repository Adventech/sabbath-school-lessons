---
title:  Förlåten och glömd?
date:  20/07/2021
---

Efter att David omedvetet uttalat sin egen dom (2 Sam. 12:5, 6) konfronterar Natan honom med hans synds stora omfattning. Davids hjärta brister, och han bekänner sin synd. Genast försäkrar Natan honom: ”Herren förlåter din synd” (2 Sam. 12:13). Det finns ingen väntetid för Guds förlåtelse. David behöver inte bevisa att han verkligen är uppriktig innan förlåtelse kan ges.

Men Natan som redan förutsagt konsekvenserna av Davids synd i 2 Sam. 12:10–12 fortsätter med förutsägelsen att barnet ska dö.

`Vad innebär det att Gud förlät Davids synd? Sopade han bara rent? Glömde alla vad som hade hänt? Läs 2 Sam. 12:10–23 när du funderar över dessa frågor.`

David måste ha undrat över dessa frågor när han såg sin värld rasa samman: barnet dog, hans familj splittrades (berättelserna om Amnon och Absalom är bra exempel på verkliga familjeproblem), hans framtid var oviss. Konsekvenserna av hans synd drabbade oskyldiga människor som Uria och det nyfödda barnet. Men trots det börjar David också förstå att Guds nåd täcker detta och att en dag kommer alla syndens konsekvenser att vara borta. Till dess kan han finna vila för sitt plågade samvete i Guds nåd.

`Vad känner David att han verkligen behöver? Vad ber han om? Läs Ps. 51:3–8.`

I Ps. 51 öppnar David sitt hjärta offentligt och bekänner sina synder. Hans rop om nåd vädjar till Guds trofasta kärlek och hans stora medlidande. David ber om förnyelse.

När vi betraktar vad vilan i Jesus kostar behöver vi först inse att vi behöver hjälp utifrån. Vi är syndare och behöver en Frälsare. Vi inser våra synder och ropar till den ende som kan rentvå, rena och förnya oss. När vi gör detta får vi nytt mod: här finns en äktenskapsbrytare, en som manipulerat, mördat och våldfört sig på åtminstone fem av de tio budorden. Men han ropar på hjälp och gör anspråk på löftet om Guds förlåtelse.

`Om Gud förlät David, vilket hopp finns det då för dig?`