---
title:  Väckelseropet
date:  19/07/2021
---

Mitt i en av de mörkaste tiderna i Davids liv finns goda nyheter: Gud sänder sin profet. Natan och David kände varandra väl. Tidigare hade Natan gett David råd om dennes planer att bygga ett tempel (2 Sam. 7). Men nu har profeten ett annorlunda uppdrag att fullfölja för denne kung.

`Varför tror du att Natan väljer att berätta en berättelse i stället för att peka på David och skämma ut honom på en gång? Läs 2 Sam. 12:1–14.`

Natan visste vad han skulle säga och sade det på ett sätt som David kunde förstå. Han berättade en berättelse som David, en f.d. herde, kunde relatera till. Natan kände till Davids högt utvecklade känsla för rättvisa och integritet. Alltså kan man säga att Natan på ett sätt gillrade en fälla som David direkt gick in i.

När David ovetande uttalar sin egen dödsdom säger Natan: ”Du är den mannen” (2 Sam. 12:7). Det kan sägas på olika sätt. Man kan ropa, anklaga och peka finger, eller uttrycka intresse och omsorg. Natans ord måste ha kommit med nåd. I den stunden måste David ha känt den smärta som Gud känner när någon av hans söner eller döttrar medvetet överträder hans vilja. Någonting klickade i Davids hjärta, någonting slet sönder det.

`Varför svarar David: ”Jag har syndat mot Herren” och inte: ”Jag har syndat mot Batseba”, eller ”Jag är en mördare” (2 Sam. 12:13; se även Ps. 51:6)?`

David insåg att synden som gör våra hjärtan rastlösa primärt är riktad mot Gud, skaparen och återlösaren. Vi skadar oss själva, påverkar andra och drar vanära över våra familjer och församlingar. Men ytterst sårar vi Gud och slår ännu en spik i den grova bjälke som på Golgata pekar mot himlen.

”Profetens tillrättavisning gick rakt in i hjärtat på David. Hans samvete väcktes, och han kunde se hur fruktansvärt stor hans skuld var. Hans själ böjde sig i ånger inför Gud. Han sa med darrande röst: ’Jag har syndat mot Herren’ (2 Sam. 12:12). Allt ont man gör mot andra slår tillbaka från människan som har behandlats fel och når Gud. David hade begått en fruktansvärd synd mot Uria och Bat-Seba, och han kände djup sorg över det. Men hans synd mot Gud var oändligt mycket större” (Ellen White: Det var mycket gott, s. 670).