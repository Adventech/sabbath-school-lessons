---
title:  Vi återspeglar Guds ljus
date:  22/07/2021
---

När vi har arbetat oss igenom ett generande misstag och fått förlåtelse är det troligtvis mest naturligt för oss att försöka glömma det hela. Minnen från misstag kan vara smärtsamma.

`Vad vill David göra med sin smärtsamma upplevelse? Läs Ps. 51:15–21.`

När en skål eller värdefull vas faller och går sönder brukar vi sucka och kasta bort bitarna. I Japan finns en traditionell konst kintsugi, som är specialiserad på att återskapa sönderslagen keramik. En dyrbar metall, som flytande guld eller silver, används för att limma ihop bitarna och göra det krossade föremålet till någonting vackert och värdefullt.

Varje gång när Gud förlåter våra överträdelser och återskapar oss förändras någonting. Guds dyrbara förlåtelse limmar ihop vår brustenhet och de synliga sprickorna drar uppmärksamheten till hans nåd. Vi kan bli Guds språkrör. ”Herre, öppna min mun, jag vill sjunga ditt lov” (Ps. 51:17). Vi försöker inte reparera eller förbättra oss själva (inte ens för att lägga till något). Vår brustenhet, våra ångrande hjärtan, är tillräcklig lovprisning för Gud, och de är ljusstrålar som världen runt omkring oss kan se. Vår erfarenhet av att vara förlåtna drar till sig andra som söker efter förlåtelse.

`Vad är relationen mellan Ps. 51 och 1 Joh. 1:9?`

1 Joh. 1:9 är en kort sammanfattning av Ps. 51. David vet att ”ett förkrossat hjärta, en krossad och nedbruten människa förkastar du inte, o Gud” (Ps. 51:19). Johannes försäkrar oss om att ”Om vi bekänner våra synder är han trofast och rättfärdig, så att han förlåter oss synderna och renar oss från all orättfärdighet” (1 Joh. 1:9). Vi kan ta Gud på orden.

Återigen kan David inte reparera den oerhörda skada han gjort sin familj genom sina handlingar och sitt exempel. Han led av konsekvenserna av sina beslut och handlingar. Ändå visste David att han fått förlåtelse. Han visste att han i tro behövde förtrösta på att en dag skulle Guds sanna Lamm komma som hans ställföreträdare.

`Hur tillämpar du löftena från 1 Joh. 1:9 på ditt eget liv? Hur vet du att löftet också gäller dig?`