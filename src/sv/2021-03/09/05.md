---
title:  Ytterligare en anledning till vila
date:  25/08/2021
---

Israel har slagit läger på Jordans östra sida. De hade erövrat områdena som tillhörde kungen i Bashan och de två amoritiska kungarna. I denna avgörande stund kallar Mose återigen samman Israel och påminner dem om att förbundet vid Sinai inte bara var för deras föräldrar utan också för dem. Sedan upprepar han de tio budorden, återigen för att de ska ha nytta av dem.

`Jämför 2 Mos. 20:8–11 med 5 Mos. 5:12–15. Hur skiljer sig sabbatsbudet i dem?`

I 2 Mos. 20:8 börjar budet med ”Tänk på”, i 5 Mos. 5:12 med ”Var noga med”. ”Tänk på” återkommer lite senare, i v. 15, i själva budet, där de uppmanas att komma ihåg att de har varit slavar. Fastän denna generation har vuxit upp som fria skulle de alla ha fötts till slaveri om de inte blivit mirakulöst befriade. Sabbatsbudet skulle påminna dem om att samma Gud som var aktiv i skapelseberättelsen också var aktiv i deras befrielse: ”Kom ihåg att du själv en gång var slav i Egypten och att Herren, din Gud, förde dig ut därifrån med stark hand och lyftad arm” (5 Mos. 5:15).

Denna sanning stämmer på Israels dåtida omständigheter när de en andra gång står vid gränsen till det utlovade landet, ungefär 40 år efter den första generationens tragiska misslyckande. De var lika hjälplösa inför erövringen av detta land som deras förfäder var när de kom ut ur Egypten. De behövde denne Gud som agerar ”med stark hand och lyftad arm”.

Sabbaten handlar om ytterligare en dimension. Eftersom Gud är en befrielsens Gud ska Israel hålla sabbaten (5 Mos. 5:15).

Naturligtvis är inte skapelsen långt borta från sabbatsbudet i 5 Mos. 5:15 heller, trots en annan motivation. I en bemärkelse är Israels befrielse från Egypten en startpunkt för en ny skapelse, liknande skapelseberättelsen i 1 Mos. Som ett befriat folk är Israel Guds nya skapelse (se även t.ex. Jes. 43:15).

Eftersom uttåget ses som en symbol på frihet från synd, alltså återlösning, kan vi i sabbaten finna en symbol för både skapelsen och återlösningen. Därför pekar sabbaten på ett mycket verkligt sätt på Jesus, vår Skapare och Återlösare.

`Läs Joh. 1:1–13. Vad lär de verserna oss om Jesus som vår Skapare och Återlösare?`