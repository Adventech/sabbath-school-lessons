---
title:  Missionsnytt
date:  27/08/2021
---

#### Ängeln på bensinstationen

Lamphai Sihavong stirrade förvirrat på labyrinten av motorvägar runt omkring och ovanför henne när hon närmade sig staden Chicago. Hon hade ingen aning om hur hon skulle hitta sin man. Hon tittade på de fyra barnen som satt i bilen och undrade vad hon borde göra härnäst.

Paret och deras sex barn hade kommit till USA som flyktingar från Laos. Från Sacramento i Kalifornien hade familjen rest ٢٢٥ mil till Nebraska där de hade hört talas om en fabrik som anställde människor som ännu inte hade lärt sig engelska. Men väl framme fick de veta att företaget inte längre anställde. Där stod paret mitt i USA med sex barn, inget hem, inga jobb och nästan inga kunskaper i engelska.

Lamphai hade nyligen lärt sig att köra och fått körkort i Kalifornien. Två vänner hade följt med till Nebraska för att hjälpa Lamphai att köra bilen medan hennes man körde flyttbilen. Men sedan behövde vännerna vända hemåt.

Lamphai och hennes man ringde alla de kände och fick höra om ett eventuellt jobb i delstaten Michigan. Lamphai måste nu köra bilen ensam. Hennes man skulle visa vägen och köra flyttbilen med två av barnen och familjens till-hörigheter. Lamphai följde efter med de andra fyra barnen i bilen.

Allt gick bra fram till Chicago. Lamphai försökte följa sin man noga, men hon fastnade i tung trafik och tappade kontakten med honom. Kunde han ha svängt av någonstans? Lamphai stannade vid en bensinstation. Varken hon eller hennes man hade mobiltelefoner. Hon hade inget sätt att kontakta honom. Hennes enda hopp var Gud. Hon var glad att missionärer hade besökt deras flyktingläger i Thailand för att berätta om Gud. Tillsammans bad hon och de fyra barnen innerligt till Gud om hjälp.

När de öppnade sina ögon såg de en man gå mot dem. Han talade vänligt till Lamphai.

”Letar du efter din man, Veuy?”

”Ja!” utbrast hon. Men hon undrade hur främlingen visste hennes mans namn.

”Följ efter min bil. Jag hjälper dig att hitta honom”, sa mannen.

Lamphai följde honom genom en labyrint av Chicagos motorvägar tills hon plötsligt såg och kände igen flyttbilen. Hon och barnen vände sig om för att vifta sitt tack till den snälla främlingen, men han och hans bil hade försvunnit.

Familjen kom säkert fram till staden Holland i Michigan. Veuy och Lamphai fick jobb i ett båtföretag som ägs av en adventistfamilj. I början gick de i Adventkyrkan i Holland. Men snart fick de laotiska vänner i församlingen som föreslog att de skulle bilda en grupp tillsammans. Församlingen gav den lilla gruppen ett rum där de kunde ha Bibelstudium och gudstjänst på sitt eget språk. Gruppen växte, och idag har den en egen kyrka där Lamphai berättar för människor om den Gud som skickade en ängel till en bensinstation för att hjälpa henne att hitta rätt väg.