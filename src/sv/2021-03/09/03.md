---
title:  Befallning om vila
date:  23/08/2021
---

Skapelsen var säkert mycket god men inte komplett. Skapelsen slutar med Guds vila och särskilda välsignelse av den sjunde dagen, sabbaten. ”Gud välsignade den sjunde dagen och gjorde den till en helig dag, ty på den dagen vilade Gud sedan han utfört sitt skapelseverk” (1 Mos. 2:3).

Sabbaten är en del av Guds skapelse, faktiskt höjdpunkten på den. Gud gör vilan och skapar ett tillfälle för gemenskap då människorna (vid det tillfället kärnfamiljen Adam och Eva) kunde stanna upp från sina dagliga aktiviteter och vila sida vid sida med sin Skapare.

Olyckligtvis kom synden in i världen och ändrade på allting. Ingen direkt kommunikation med Gud mer. I stället smärtsamma förlossningar, hårt arbete, sköra och dysfunktionella relationer, och allt mer klagan som vi så väl känner till från livet i denna fallna värld. Ändå, mitt i allt detta, blir Guds sabbat kvar, en bestående symbol för vår skapelse och också för hopp och löfte om vår nyskapelse. Om Adam och Eva behövde sabbatsvila innan synden kom, hur mycket mer behövs den inte därefter?

Många år senare, när Gud befriar sina barn från Egyptens slaveri, påminner han dem på nytt om denna speciella dag.

`Läs 2 Mos. 20:8–11. Vad lär de verserna oss om hur viktig sabbaten är i dess förhållande till skapelsen?`

Genom detta bud manar Gud oss att komma ihåg vårt ursprung. I motsats till vad många tror är vi inte en slumpmässig produkt av kalla, likgiltiga och blinda krafter. Tvärtom: vi är varelser som skapades till Guds avbild och till gemenskap med honom. Det spelade ingen roll att israeliterna hade behandlats som slavar som knappt hade något värde. Varje sabbat manades de på ett särskilt sätt att komma ihåg vilka de faktiskt var, varelser skapade till själva Guds avbild.

Sabbaten ”var ett minne av skapelsen, och därför var den ett tecken på Guds kärlek och makt” (Ellen White: Messias, s. 253).

`Tänk på hur viktig läran om sex dagars skapelse är. Har du tänkt på att Gud befaller att vi ska ägna en sjundedel av våra liv, varje vecka, utan undantag, till att komma ihåg den? Hur påverkas vår självbild och känsla av värde när vi kommer ihåg vårt sanna ursprung så som 1 Mos. beskriver det?`