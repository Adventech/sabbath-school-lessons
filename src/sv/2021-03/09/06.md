---
title:  Att hålla sabbaten
date:  26/08/2021
---

Gud befaller sitt folk att hålla sabbaten. Alldeles intill befallningarna om att inte mörda eller stjäla står sabbatsbudet, även om Bibeln inte specificerar hur den ska hållas.

`Vilket slags atmosfär bör vi skapa och främja på sabbaten? Se Ps. 92 och Jes. 58:13.`

Eftersom sabbatshållandet innebär att vi firar skapelsen och återlösningen bör det finnas glädje i Herren och inget dystert i dess atmosfär.

Att tänka på sabbaten börjar inte på den sjunde dagen. Eftersom sabbaten var skapelseveckans höjdpunkt borde vi ”tänka på sabbatsdagen” hela veckan och planera så att vi kan lägga åt sidan veckans arbete och så ”hålla den helig” när den kommer. Medveten planering under veckan och särskilt på förberedelsedagen (Mark. 15:42), fredagen, är nyckeln och ger glädje i förväntan för denna speciella dag.

`Vilken viktig aspekt av sabbatsfirandet betonar 3 Mos. 19:3?`

I sabbatsfirandet ingår också omsorg om våra relationer med familjen och vänner. Gud ger tid för gemenskap med hela familjen, tjänarna och husdjuren medräknade (se 2 Mos. 20:8–11). Sabbaten och familjen hör samman.

Medan vila och tid för familjen är viktiga innebär sabbatsfirande också delaktighet i gemensam tillbedjan av Gud i församlingsfamiljen. Jesus deltog i gudstjänster och ledde dem när han levde på jorden. (Se 3 Mos. 23:3; Luk. 4:16; Heb. 10:25.)

Våra veckorutiner och rytmer kan vara jäktiga, men djupt i våra hjärtan finns en längtan efter sann sabbatsvila, sann kommunikation med vår Skapare. Genom att avstå från våra egna sysslor, planera för att tillbringa tid med Gud och sköta våra relationer kan vi träda in i sabbatens rytm och vila.

`Vad har varit din erfarenhet av sabbaten och de välsignelser den medför? På vilka sätt kan du göra mer för att göra den till en helig tid så som den är tänkt att vara?`