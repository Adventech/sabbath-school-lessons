---
title:  Rastlös och rotlös
date:  01/07/2021
---

`Läs 1 Mos. 4:1–12. Vad gjorde Kain till ”rastlös och rotlös på jorden”?`

Bibeltexten säger inte uttryckligen varför Gud såg med välvilja på Abel och hans offer men inte på Kain och hans offer (1 Mos. 4:4, 5). Men det hade nog med Kains attityd att göra. ”Kain kom inför Gud med missnöje och otro i sitt hjärta. Han trodde inte på det utlovade offret och ansåg inte att det var nödvändigt att offra djur. Hans gåva visade ingen ånger över synden. Precis som många gör nu för tiden tyckte han att han skulle erkänna sin svaghet om han följde planen som Gud hade skapat och lät sin frälsning helt och hållet bero på den utlovade Frälsarens försoning. Han valde att lita på sig själv och ville träda fram med sina egna förtjänster” (Ellen White: Det var mycket gott, s. 57).

När Gud sade att Kain skulle bli ”rastlös och rotlös på jorden” var det inte för att Gud gjorde honom sådan, utan det är vad som hände som ett resultat av hans syndfulla handlingar och olydnad. När Kain inte fann vila i Gud upptäckte han att han inte kunde finna den på något annat sätt heller, i varje fall ingen sann vila.

Det hebreiska ordet för ”såg med välvilja” (1 Mos. 4:4) omfattar också tanken att se noga på, betrakta. Det Gud betraktar noga är inte så mycket offret som attityden hos den som offrar. Att Gud tog emot Abels offer men förkastade Kains skördeoffer är inte en föraktfull reaktion av en nyckfull Gud. Nej, det beskriver processen att noga betrakta och väga karaktären, attityderna och motiven hos den som offrar. Det är ett bra exempel på en undersökande dom som kan leda till frikännande eller fällande dom.

`Läs 1 Mos. 4:13–17 och beskriv Kains reaktion på Guds domslut.`

När vi försöker fly från Guds närvaro blir vi rastlösa. Vi försöker fylla längtan efter Guds nåd med saker, mänskliga relationer eller ett överdrivet jäktigt liv. Kain började bygga upp en dynasti och en stad. Båda är stora prestationer och talar om beslutsamhet och energi, men om det blir en gudlös dynasti och en upprorisk stad leder det ytterst till ingenting.

`Vanligtvis får vi lida för konsekvenserna av våra synder. Hur kan vi ändå lära oss att ta emot den förlåtelse för dem som korset erbjuder?`