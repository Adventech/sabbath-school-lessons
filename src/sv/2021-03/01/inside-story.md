---
title:  Missionsnytt
date:  02/07/2021
---

#### Glad att vara tillbaka

Andra kvartalet 2018 berättade Adventist Mission om Adrain Wiles. Han skulle då snart ta studenten vid Holbrook Indian School i den amerikanska delstaten Arizona. Skolan drivs av Adventistsamfundet i USA och tar emot barn som tillhör landets urbefolkning.

Adrain kände inte sin far, och hans mor drack ofta. När han var sju år lärde han sig också att dricka alkohol och använda droger. Adrain tog för givet att han levde ett helt vanligt liv och ville inte bo på Holbrook när han blev inskriven där i trean. Men en ny värld öppnade sig för honom på skolan. Han slutade dricka och använda droger. Han upptäckte att han gillade att spela basket i gymmet. I sjuan studerade han Bibeln tillsammans med pastorn och gav sitt hjärta till Jesus.

Så vad har hänt med Adrain sedan dess? Han berättar här själv.

”Efter studenten bestämde jag mig för att bli ingenjör. Jag började studera vid Union College, en adventisthögskola i Nebraska.

Alla på skolan var så trevliga, vänliga och glada. Jag fick vänner i mina klasser, i kören, och bland andra som sysslade med idrott. Jag studerade Bibeln och älskade alla de andliga program som skolan hade att erbjuda.

Allt gick bra tills jag fick reda på hur mycket min utbildning skulle kosta. När jag fick räkningen blev jag chockerad. Jag hade inte haft någon aning om hur höga skolavgifterna skulle vara.

Inför nästa skolår googlade jag och hittade en skola på Navajo-reservatet. En teknisk högskola i delstaten New Mexico hade ett bra ingenjörsprogram och var mycket billigare än Union College. Jag skulle kunna studera där utan att behöva oroa mig för skolavgifterna.

På den nya skolan insåg jag dock snabbt att det inte fanns några andra kristna elever där som jag kunde umgås med. Frestelsen att börja dricka och använda droger igen var överväldigande. Jag klarade mig, men jag kände mig ensam.

Efter en termin kände jag mig så ensam att jag inte orkade längre. Jag pratade med personal på Holbrook Indian School som hade hållit kontakt med mig. Otroligt nog fanns det just då en ledig tjänst på skolan. Jag fick ett erbjudande att komma tillbaka till Holbrook för att arbeta och fortsätta min utbildning genom skolans övergångsprogram till högskolestudier.

Skillnaden mellan atmosfären på den tekniska högskolan och Holbrook Indian School är enorm. Holbrook är mitt hem. Jag är glad att vara tillbaka. Jag hoppas dock att jag ska kunna avsluta min utbildning vid Union College. Jag ber att det ska bli möjligt för mig att göra det utan att skuldsätta mig. Jag vet att Gud har en plan för mitt liv.”

Tack för era missionsgåvor! För tre år sedan hjälpte ni Holbrook Indian School att bygga en idrottssal och vårdcentralen New Life Center. Detta kvartal kommer era gåvor att göra det möjligt att genomföra en ny fas av New Life Center-projektet, som är riktat mot hälsoproblem som är vanliga hos barn och ungdomar bland USA:s urbefolkning.