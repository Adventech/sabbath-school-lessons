---
title:  Vila i Nya testamentet
date:  30/06/2021
---

Ett ofta förekommande verb för vila i Nya testamentet är anapauo, ”upphöra, låta vila, ge sig ro, vederkvicka [uppliva]”. Det används i Jesus välkända ord om vila i Matt. 11:28: ”Kom till mig, alla ni som är tyngda av bördor; jag skall skänka er vila.” Det kan syfta på fysisk vila (Matt. 26:45). I sluthälsningarna till korinthierna uttrycker Paulus sin glädje över hans vänners ankomst, som, ordagrant översatt, ”upplivat min ande” (1 Kor. 16:18).

Ett annat verb för vila är hesuchazo. Det används om lärjungarnas sabbatsvila när Jesus vilade i graven (Luk. 23:56) men också för att ”leva lugnt och stilla” (1 Thess. 4:11) samt för att ”lugna sig” när man inte har några invändningar (Apg. 11:18).

När Hebreerbrevet 4:4 beskriver Guds vila efter skapelsen på den sjunde dagen används verbet katapauo, ”upphöra med, sluta med, låta vila, leda till ett slut”, ett eko från Septuaginta, den grekiska översättningen av Gamla testamentet. I Nya testamentet används detta verb flest gånger i Heb. 4.

`Läs Mark. 6:30–32. Varför ville Jesus att lärjungarna skulle dra sig undan och vila? Tänk på det vidare sammanhanget i Mark. 6 när du svarar.`

”Följ med mig bort till en öde trakt, så att … ni kan vila er lite” (Mark. 6:31) är inte en inbjudan utan formulerat som imperativ, en befallning, ett påbud. Jesus är mån om sina lärjungar och deras fysiska och emotionella välbefinnande. De hade just återvänt från en omfattande missionsresa dit Jesus sänt dem två och två (Mark. 6:7). Mark. 6:30 beskriver deras spännande återkomst. Deras hjärtan måste ha varit fyllda. De ville berätta för Jesus om sina segrar och misstag. Ändå stoppar Jesus det genom att först kalla dem till vila. Markus lägger till en förklaring: ”Det var så många som kom och gick att de inte ens fick tid att äta” (Mark. 6:31). Att vara överväldigad och alltför jäktad för Guds sak är en genuin utmaning även för lärjungarna. Jesus påminner oss om att vi behöver sköta om vår hälsa och vårt emotionella välbefinnande genom att planera för vila.

`Hur kan du stötta och frigöra din pastor, församlingsföreståndare eller vem som helst som du vet kan bränna ut sig i Herrens verk? Vad kan du göra för att uttrycka din uppskattning och hjälpa den här personen att vila?`