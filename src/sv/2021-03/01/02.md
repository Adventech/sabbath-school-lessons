---
title:  Trött och sliten
date:  27/06/2021
---

`Läs 1 Mos. 2:1–3. Varför skapade Gud en vilodag innan någon ens var trött?`

Redan innan människorna rusade iväg till sina självförvållade stressiga liv upprättade Gud en markör, ett levande sätt att friska upp våra minnen. Den här dagen skulle bli en tid att stanna upp och avsiktligen njuta av livet, en dag då man bara får vara och inte göra, en dag för att särskilt njuta av gåvor som gräset, luften, naturen, vatten, människor, och framför allt de goda gåvornas Skapare.

Detta var ingen engångsinbjudan som försvann i och med vår utvisning från Eden. Gud ville att inbjudan skulle bestå genom tiderna, så redan från början knöt han sabbatsvilan till tiden. Det skulle alltid finnas en inbjudan, om och om igen, var sjunde dag, till att vila och njuta av skapelsen.

Man skulle kunna tänka sig att tack vare alla arbetsbesparande redskap borde vi vara mindre trötta nu än vad människorna var för ett par hundra år sedan. Men faktum är att det är ont om vila även idag. Även när vi inte arbetar är vi febrilt aktiva. Det känns som om vi alltid ligger efter. Hur mycket vi än gör finns det alltid mer att göra.

Forskning visar också att vi får mindre sömn, och många håller sig igång med hjälp av koffein. Våra mobiler, datorer och internetuppkopplingar är snabbare, men vi har fortfarande ont om tid.

`Vad lär följande texter oss om vila? Mark. 6:31; Ps. 4:9; 2 Mos. 23:12; 5 Mos. 5:14; Matt. 11:28.`

Gud som skapade oss visste att vi skulle behöva fysisk vila. Han byggde in cykler i tiden: natten och sabbaten, för att ge oss fysisk vila. När vi bekänner Jesus som Herre över våra liv ingår i det också att vi tar vårt ansvar om tid för vila på allvar. Sabbatsvilan är ju inget förslag utan en befallning!

`Hur är det med din egen jäktiga tillvaro? Vad kan du göra för att både fysiskt och andligt bättre uppleva den vila Gud vill ge oss?`