---
title:  Vila i Gamla testamentet
date:  29/06/2021
---

Visst behöver vi alla vila, och därför är detta också ett tema i hela Bibeln. Fastän Gud skapade oss till aktivitet så avbryts den av vila.

I det hebreiska Gamla testamentet finns t.ex. flera ord för vila. I beskrivningen av Guds vila på den nyskapade sjunde dagen i 1 Mos. 2:2, 3 används verbformen av substantivet shabbat, ”att sluta arbeta, att vila, att ta ledigt”. Det används även i 2 Mos. 5:5 i betydelsen att ”slippa arbeta”. En arg farao anklagar Mose för att få folket att inte arbeta.

Guds aktiva vila på sjundedags-sabbaten i fjärde budet uttrycks med det hebreiska verbet nuach (2 Mos. 20:11; 5 Mos. 5:14). I Job 3:13 översätts verbet med ”ligga i ro”, i 4 Mos. 10:36 med ”vila” i fråga om förbundsarken, och likadant om Elias ande som vilade över Elisha i 2 Kung. 2:15 i FB och nuB.

En annan viktig verbform är shaqat, ”ha ro, frid, stillhet”. Det används i Jos. 11:23: landet fick ro efter krig i samband med erövringen. Verbet används ofta för ”frid/fred” i Josuas bok och i Domarboken.

Även verbet raga` används för vila. I 5 Mos. 28:65 används det i betydelsen ”hos dessa folk får du ingen ro”. Det används i Jer. 50:34 för att visa en handling: Herren ”skänker ro åt jorden”.

`Läs 5 Mos. 31:16 och 2 Sam. 7:12. Vilken sorts vila handlar det om här?`

Båda verserna använder ett idiomatiskt uttryck från verbet shakav, som ordagrant betyder ”ligga, lägga sig, sova”. I sitt förbund med David lovar Gud: ”Och då dina dagar är till ända och du vilar hos dina fäder skall jag låta en ättling till dig, en som du själv har avlat, efterträda dig, och jag skall trygga hans kungavälde” (2 Sam. 7:12).

Den långa (och här ofullständiga) listan över olika hebreiska verb för vila hjälper oss att förstå att det teologiska begreppet inte är kopplat till ett eller två ord. Vi vilar individuellt och kollektivt. Vila påverkar oss fysiskt, socialt och emotionellt och är inte begränsad till enbart sabbaten.

`Döden är en fiende som en gång ska utplånas, och vi sörjer och saknar våra avlidna. Varför är det ändå en tröst att veta att de åtminstone nu befinner sig i vila?`