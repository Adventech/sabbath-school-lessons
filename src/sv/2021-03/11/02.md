---
title:  Döpta till Mose
date:  05/09/2021
---

`Läs 1 Kor. 10:1–11. Vad ville Paulus förmedla till sina läsare i Korinth när han använde ordet ”exempel”?`

Det grekiska ordet i 1 Kor. 10:6 (och omarbetad i en liknande form i 10:11) för ”exempel” är typos. Därifrån har vi fått ordet ”typ”. Ordet syftar på något som aldrig är ett original utan någon sorts symbol eller återgivande av originalet, en modell av någonting annat.

Heb. 8:5 ger en bra bild av denna sorts relation: ”Men vad de [prästerna i den gammaltestamentliga tempeltjänsten] tjänar är en skuggbild av de himmelska tingen, så som det blev sagt av Gud till Mose då han skulle uppföra tältet: Se till att du gör allting efter den förebild som du har fått se på berget.”

Den här texten i Hebreerbrevet lyfter fram den direkta kopplingen mellan himmelska och jordiska verkligheter och citerar sedan 2 Mos. 25:9 där Gud befaller Mose att bygga helgedomen i öknen ”helt enligt den förebild” som han ”fått se på berget”. Poängen är att den jordiska helgedomen med alla sina ritualer och procedurer var ”exempel”, symboler, modeller för det som händer i himlen, med Jesus som vår överstepräst i den himmelska helgedomen.

Med detta i åtanke kan vi bättre förstå vad Paulus talar om i 1 Kor. 10. Han ger en återblick på några viktiga erfarenheter som Guds folk hade i öknen på sin väg mot det utlovade landet. ”Våra fäder” syftar på de judiska förfäder som lämnade Egypten, var under molnet, gick genom havet och därigenom blev döpta till ett nytt liv i frihet från slaveri.

Paulus betraktar dessa viktiga etapper på ökenvandringen som exempel, en förebild på personers dop. Om vi följer Paulus logik måste ”andlig mat” syfta på manna (jfr 2 Mos. 16:31–35). Israel drack ur klippan, som Paulus identifierar som Kristus (1 Kor. 10:4). Tänk på Jesus som t.ex. ”livets bröd” (Joh. 6:48) och ”levande vatten” (Joh. 4:10), så blir detta fullt begripligt. Alltså ser vi här hur Paulus använder Gamla testamentets historia som ett exempel, en förebild, som uppenbarar andliga sanningar som kan tillämpas hos kristna människor idag.

`Se tillbaka på israeliternas upplevelser under uttåget. Vilka andliga lärdomar, både goda och dåliga, kan vi hämta från deras ”exempel”?`