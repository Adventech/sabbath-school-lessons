---
title:  ”Exemplet” på vila
date:  07/09/2021
---

Vid sidan om de exempel vi redan sett på kan idén om förebilder och symboler också tillämpas på den bibliska tanken om vila. För att se på det går vi till Hebreerbrevet i Nya testamentet.

`Läs Heb. 4:1–11. Vad syftar det återstående löftet om att komma in i hans vila på? Hur ger Israels upplevelser under uttåget och ökenvandringen fler insikter i tanken på att få komma in i Guds vila?`

Temat uthållighet och trohet är mycket viktigt här. Även om sjundedags-sabbaten omtalas här, är det centrala i dessa verser (och även i föregående verserna, se Heb. 3:7–19) faktiskt en maning till Guds folk att hålla ut i tro, att förbli trogna mot Herren och evangeliet.

Dessa texter påminner läsaren om att ta på allvar lärdomarna från hur Gud lett tidigare, ”så att ingen bringas på fall genom samma slags ohörsamhet” (Heb. 4:11). Lägg märke till att detta är en möjlighet! Israel hörde evangeliet, fortsätter texten, men ordet hjälpte dem inte. I stället för att få sin tro stärkt genom förtröstan och lydnad valde de upproret (jfr Heb. 3:7–15) och fick därför aldrig uppleva den vila som Gud ville ge dem.

Heb. 4:3 pekar på den nära relationen mellan tro och vila. Vi kan komma in i hans vila bara när vi tror och förtröstar på den som lovat vila och kan fullfölja löftet, Jesus Kristus.

`Läs Heb. 4:2, 3 på nytt. Vad var huvudproblemet hos folket? Vad kan vi lära oss från detta för vår egen del, vi som ”fått del av det glada budskapet alldeles som de en gång” (Heb. 4:2)?`

Den tidiga kristna gemenskapen tog emot Guds tidigare uppenbarelser (som vi kallar för ”Gamla testamentet”) och trodde på att Jesus Kristus var Guds Lamm, offret för deras synder. Genom tron på offret kunde de uppleva frälsningen i Jesus och den vila som erbjuds i honom.

`Hur kan förståelsen av vad det innebär att vara frälst genom Jesus blod hjälpa oss att träda in i den sortens vila vi kan ha i Jesus? Hur ser den vilan ut?`