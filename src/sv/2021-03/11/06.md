---
title:  Erövra en himmelsk stad
date:  09/09/2021
---

Den logiska utvecklingen av huvudtankarna i Heb. 4 blir särskilt uppenbar när vi läser Heb. 4:8–11. Josua gav inte israeliterna vila. Eftersom Gud inte ljuger måste det därför finnas en annan ”vila” som återstår för Guds folk. Denna grupp består inte uteslutande av troende judar. Där ingår alla som tagit emot Jesus som sin personliga Frälsare.

`Läs Gal. 3:26–29 och lägg märke till vad som kännetecknar Guds förbundsfolk efter korset. Vad betyder det att där finns varken jude eller grek, slav eller fri, man eller kvinna i det sammanhang som Paulus skriver om?`

Ibland har Heb. 4 använts för att betona sjundedags-sabbaten, medan andra har ifrågasatt giltigheten av sabbatsvilan i ljuset av att det finns en annan vila (i den sista tiden). Ingendera inställningen återspeglar riktigt den bibliska texten. Nej, texten antyder att i den sista tiden finns betoningen på Guds speciella vila som funnits sedan skapelsen och där firandet av sabbaten varje vecka ger en liten försmak av den slutliga vilan. Judarna har faktiskt förstått att sabbaten var en liten förelöpare till ´olam hava i den kommande världen.

Den sabbatsliknande vila som finns kvar för Guds folk och som ger ett eko av Guds vila på första sabbaten i jordens historia betyder att vi kan sluta med våra egna gärningar och förtrösta på honom som fullföljer sina löften om frälsning för oss.

Sammanhanget ger inte stöd för tanken att sabbatsbudet skulle ha fullföljts i den frälsningens vila som Kristus gav, så att det skulle vara onödigt för de kristna att lyda det. Den slutgiltiga vila som vi har utlovats genom vad Kristus har gjort för oss ersätter inte den bibliska sjundedags-sabbaten utan bekräftar den.

I en värld som så värdesätter självsäkra människor, hårt arbete och gåpåare är det verkligen mot kulturen att vila i Jesus och lita på att hans nåd räddar och förvandlar oss.

`Hur kan du hjälpa andra att finna vila i Jesus när de tänker att deras synder har varit för svåra, att deras hjärtan inte kan förvandlas och att deras situation är verkligt hopplös? Vad skulle du hänvisa till i Bibeln för dem?`