---
title:  Missionsnytt
date:  10/09/2021
---

#### Förändrad plan

Tänk dig att vara sju år gammal och behöva fly för ditt liv. Om du själv kom till Sverige för att du flydde från krig eller förföljelse är det säkert lättare för dig att föreställa dig Jimmy Shwes barndom i det sydostasiatiska landet Myanmar, även känt som Burma.

Jimmy blev mycket förbittrad på grund av sina erfarenheter. Vid ett tillfälle när han var på flykt och gick vilse i djungeln trodde han att han skulle dö.

Han bestämde sig då för att om han överlevde skulle han gå med i en väpnad motståndsrörelse för att hämnas.

Två år senare hittade Jimmy sin far i ett flyktingläger i Thailand.

När Jimmy berättade för honom om sin plan att hämnas svarade hans far att saker inte blir bättre om man tar till vapen. Han tyckte att Jimmy borde bli pastor istället och berätta för sitt folk om Guds kärlek.

Det var inte alls lätt för Jimmy att ge upp sin ilska och förbittring. Men han såg sin fars frid och glädje och följde med honom till Adventkyrkan som fanns i flyktinglägret. Jimmy läste i Bibeln om den stora striden mellan Jesus och Satan. Han insåg att hans far hade rätt och bestämde sig för att förlåta dem som hade gjort honom orätt.

Jimmy blev adventistpastor och fick bosätta sig i USA. Han upptäckte snart att andra adventistfamiljer som han hade känt i flyktinglägret i Thailand också hade fått uppehållstillstånd i USA och bodde utspridda över Nordamerika. De längtade efter att gå i Adventkyrkan, men många kunde inte tillräckligt bra engelska för att kunna följa med i gudstjänsterna. Många blev uppgivna och till slut orkade de inte längre försöka.

Jimmy ville hjälpa dem att organisera sig i små grupper så att de kunde hålla gudstjänster på sitt eget språk. Efter mycket bön planterade han tre församlingar.

Men eftersom Jimmy måste arbeta på heltid för att försörja sin familj hade han inte tid eller råd att resa för att hjälpa fler av de 2 000 karen-adventister som han visste fanns utspridda över kontinenten.

”Men Gud hade lett hela tiden, och han hade redan en plan”, berättar Jimmy.

Ett speciellt missionsprojekt fjärde kvartalet 2011 var att utbilda bibelarbetare och bilda församlingar bland flyktinggrupper i Nordamerika. Medlen gjorde det möjligt för Jimmy att besöka flyktingfamiljer utspridda över hela USA och Kanada för att hjälpa dem att bilda egna församlingar och hålla gudstjänster på sitt eget språk. Genom det arbetet har 55 karen-församlingar planterats över hela kontinenten under det senaste decenniet.

Detta var möjligt tack vare era missionsgåvor och för att Jimmy och andra flyktingar tillät Gud att ersätta deras förbittring med förlåtelse och kärlek.

Detta kvartal kommer ett speciellt missionsprojekt återigen att riktas mot andlig tillväxt bland flyktingar i Nord-amerikanska divisionen.