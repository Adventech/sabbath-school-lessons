---
title:  Ritualer och offer
date:  06/09/2021
---

Gamla testamentets ritual- och offersystem som det beskrivs i 3 Mos. ger fler exempel på vad vi såg igår, gammaltestamentliga symboler som pekar på nytestamentliga sanningar. Moderna läsare hoppar ofta över dessa ritualer, men de innehåller många viktiga andliga sanningar som kan ha stort värde för dem som studerar dem.

`Läs instruktionerna om syndoffer för en vanlig israelit i 3 Mos. 4:32–35. Vad kan vi lära oss av dessa, även om vi inte har en helgedom eller ett tempel med ett altare där vi ska lämna offer för våra synder? Jämför denna ritual med Joh. 1:29 och 1 Pet. 1:18–21.`

En ritual förmedlar på ett lysande sätt viktiga värden och informationer och behöver förstås i sitt sammanhang. Den förutsätter vanligtvis en särskild tid, plats och förutbestämda handlingsmönster för att få avsedd verkan. När vi läser igenom Gamla testamentets föreskrifter om offer står det klart att Gud gav mycket specifika detaljer om vad som kunde offras och när, var och vilken ritual och procedur som skulle följas.

Centralt i många ritualer är naturligtvis blodet, hur det skulle utgjutas och bestänkas. Det är inte trevligt och var inte heller avsett att vara det, eftersom det handlar om det mest avskyvärda i universum, synden.

Vilken särskild roll spelade blodet, och varför skulle det strykas på altarets horn? Många ritualer i helgedomen uttrycks som påbud (det finns alltså instruktioner om hur de ska genomföras), men de innehåller inte alltid alla förklaringar. Kanske är det för att folket redan förstod vad de innebar? Israels folk förstod ju blodets betydelse (3 Mos. 17:11).

Exemplet i 3 Mos. 4:32–35 innehåller dock en viktig förklaring i vers 35: ”Prästen skall bringa försoning åt honom för den synd han har begått, och han får förlåtelse.” Blodet var alltså nyckeln i hela försoningsprocessen, medlet genom vilket vi syndare kan rättfärdigas inför en helig Gud. Det vi ser i dessa offer är förebilder på Kristus död och gärning för oss.

`Tänk på hur ond synd verkligen måste vara då det krävdes att en i gudomen, Jesus, offrade sig själv för att försona den. Varför behöver vi lita enbart på nåden och aldrig egna gärningar? Finns det någonting som vi skulle kunna lägga till det som Jesus redan gjort för oss?`