---
title:  Marschorder
date:  21/09/2021
---

Den stora profetiska bilden av historien låter oss inte luta oss tillbaka och ingenting göra när händelserna rullar vidare, händelser som är bortom vår kontroll. Ofta finns det en attityd av att: ”Ja, de sista händelserna kommer som de är förutsagda, så vad annat kan vi göra än att bara acceptera dem? För vad skulle lilla jag kunna göra?”

Men det är inte så de kristna ska förhålla sig till världen runt omkring dem, särskilt inte till de sista händelserna. Upp. 14 säger att vårt uppdrag i denna tid av historien är att berätta för andra om Guds dom och hjälpa dem att förbereda sig för Jesus andra ankomst.

`Läs Upp. 14:6–12. Vad är grundbudskapet i texten? Varför anser vi att dessa verser är så viktiga?`

Vi tror att det finns en sanning för vår tid (2 Pet. 1:12), särskilt i dessa verser som vi kallar för ”de tre änglarnas budskap”. Här finner vi det väsentliga i vår kallelse i denna tid av världens historia.

Lägg märke till att det börjar med ”evigt evangelium”, de underbara nyheterna om Kristus död och uppståndelse, på vilka vårt enda hopp om frälsning vilar. Där finns också ett budskap om att ”stunden för hans dom är inne” (Upp. 14:7), ett kraftfullt vägmärke som pekar på tidens slut. Sedan finns där en maning att ”tillbe honom som har skapat himlen och jorden”, i kontrast till dem som stannar kvar i Babylon och ”tillber odjuret och dess bild”. Till slut beskrivs Guds folk i den sista tiden: ”Här behövs uthållighet hos de heliga, hos dem som bevarar Guds bud och tron på Jesus.”

`Jämför Upp. 14:11 med t.ex. Mal 4:1 och 2 Pet 3:6-7. Vad är grundtanken i Upp 14:11? Vad menas med att de som tillber odjuret och hans bild ”får ingen lättnad vare sig dag eller natt”?`

Det grekiska ordet anapausis, som i Bibel 2000 översatts med ”lättnad” betyder också ”uppehåll, ro, vila, paus”. Ordet har därför även översatts med ”lindring” (nuB), ”ro eller vila” (FB98) och ”ro” (FB15) [övers. amn.]. Så vad innebär det då att för dem som tillber odjuret och dess bild så finns det ingen vila, ro, lindring eller lättnad? Det råder delade meningar om det, men alla är nog överens om att dessa människor inte har den sortens vila Gud erbjuder de trogna.

`Den första delen av de tre änglarnas budskap kallas ”ett evigt evangelium”. Hur skulle du presentera det för en vän som inte känner Gud? Vad finns det i budskapet som skulle kunna få din vän att längta efter att själv få uppleva det? Hur är evangeliet och vila sammankopplade?`