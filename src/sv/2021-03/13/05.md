---
title:  Vila i frid
date:  22/09/2021
---

I århundraden har de kristna väntat på Jesus återkomst. Den är verkligen höjdpunkten för allt vårt hopp, och inte bara vårt hopp utan hoppet hos alla som varit trogna mot Gud genom historien.

`Läs Heb. 11:13–16. Vilket löfte finns där?`

På flera sätt blir dessa verser obegripliga utifrån den ganska vanliga uppfattningen om döden. När t.ex. Billy Graham dog hörde vi om och om igen att han nu var i himlen hos Jesus. Men i den här texten står det ju att dessa människor, som enligt många redan är i himlen hos Jesus och gläds åt sin underbara lön, ännu inte ”fått vad de hade blivit utlovade”.

Det är också intressant att man trots detta synsätt ofta säger: ”Vila i frid” när någon dör. Det blir lite ironiskt, för hur är det egentligen? Vilar de i frid eller är de uppe i himlen och gör vad de föreställs göra där (t.ex. blickar ner och se vad som händer här på jorden)?

`Hur beskriver Jesus döden i Joh. 11:11?`

Tanken om att ”vila i frid” är faktiskt sanningen om vad som händer vid döden. De döda vilar verkligen. ”För den kristne saknar döden avgörande betydelse. Jesus talar om den som om den bara varade i ett ögonblick. ” ’Den som bevarar mitt ord ska aldrig någonsin se döden. … [Han] ska aldrig någonsin smaka döden.’ För den kristne är döden en sömn, ett ögonblick av stillhet och mörker. Livet är dolt med Kristus i Gud, och när ’Kristus träder fram, han som är vårt liv, då ska också ni träda fram i härlighet tillsammans med honom’ (Joh. 8:51, 52; Kol. 3:4)” (Ellen White: Messias, s. 734, 735).

Jesus jämför människans tillstånd mellan döden och uppståndelsens morgon med en omedveten sömn (Joh. 11:11, 14) men betonar också att både de frälsta och de förlorade får sin lön efter uppståndelsen (Joh. 5:28, 29). Han betonade nödvändigheten att vara redo för döden, närhelst den kommer.

`Vi kommer att möta personer med en annan syn på döden än vi själva har. Vilken tröst ger det att tänka sig att ens avlidna älskade vilar? Varför behöver vi vara försiktiga med när och hur vi delar våra tankar kring döden som en sömn?`