---
title:  Den slutliga vilan
date:  18/09/2021
---

> <p>Nyckeltext</p>
> ”Vi förkunnar, som det står i skriften, ’vad inget öga sett och inget öra hört’ och ingen människa anat, det som Gud har berett åt dem som älskar honom” (1 Kor. 2:9).

### Veckans Huvudtexter
Upp. 1:9–19; Matt. 24:4–8, 23–31; Upp. 14:6–12; Heb. 11:13–16; Fil. 4:4–6.

Har du någonsin känt att du befinner dig mitt i en stor strid, en sorts kamp mellan gott och ont? Många, även sekulariserade människor, har känt denna verklighet. Vi känner så därför att det är sant. Vi befinner oss i en stor strid mellan gott och ont, mellan Kristus (det goda) och Satan (det onda).

Livet utspelas faktiskt på två plan. Den stora striden mellan Kristus och Satan äger rum i global skala, ja, på det kosmiska planet, för det var i himlen den började (Upp. 12:7). Ändå kan vi mitt bland de förvirrande händelserna lätt tappa bort den stora bilden av Guds räddningsplan för den här världen. Krig, politisk oro, pandemier och naturkatastrofer kan hålla oss i en hjälplös skräck. Men Guds profetiska vägledning kan hjälpa oss att komma ihåg den stora bilden av vart vi är på väg och hur vi kommer dit.

Den stora striden pågår också på ett mycket mer personligt plan. Alla möter vi individuellt trons utmaningar i vårt dagliga liv, och om vi inte lever fram tills Jesus andra ankomst ska vi också möta döden. Den här veckan ska vi se på hur vi kan vila i Jesus inför den globala oron och vår egen personliga och, åtminstone på kort sikt, okända framtid. För på lång sikt ser allting i stället mycket lovande ut!