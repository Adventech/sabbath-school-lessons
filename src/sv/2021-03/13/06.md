---
title:  Gläd er alltid i Herren
date:  23/09/2021
---

En av de mest använda apparna i våra smartphones är Google Maps. De flesta av oss kan inte komma ihåg vad vi gjorde innan GPS-kartorna fanns i våra mobiltelefoner. Vi kan vara spända när vi ger oss av till en plats där vi aldrig tidigare varit, men med Google Maps i våra mobiler hittar vi tryggt och säkert i vilken främmande stad som helst. Kan denna trygghet illustrera den vila som Gud vill ge oss genom sin profetiska tidtabell?

Ibland får vi dock fel adress i våra appar eller också bestämmer vi oss för att inte följa dess anvisningar eftersom vi tror att vi känner till en genväg. I vilket fall som helst kan vi hamna någonstans där vi inte vill vara, och då sker det definitivt inte med en känsla av vila.

`Läs Fil. 4:4–6. Vad är Paulus ”recept” för att kunna känna vila oavsett vad som händer runtomkring?`

Här säger Paulus inte att vi alltid ska glädja oss i alla möjliga prövningar vi möter. Nej, han säger: ”Gläd er alltid i Herren.” Vilken vår nuvarande situation än är och vilka prövningar vi än möter kan vi glädja oss i honom och ha frid i våra slitna själar så länge vi förblir i Gud, hans kärlek och hans offer på korset för oss.

Själva tonen i texten antyder vila, frid och ett övernaturligt hopp om någonting bortom den här världen.

Föreställ dig också den vila vi skulle kunna ha om vi verkligen inte hade någon oro. Det känns inte realistiskt för någon i den här världen (även Paulus hade mycket bekymmer), men återigen: vetskapen om att en kärleksfull Gud har den yttersta kontrollen och ska rädda oss till sitt rike kan hjälpa oss att sätta det vi oroar oss för i rätt perspektiv.

”Herren är nära”. Det betyder att han alltid är nära oss, och att så snart vi sluter våra ögon och vilar i dödens sömn så kommer nästa sak vi är medvetna om att vara Kristus återkomst.

Utan tvekan är livet fullt av spänningar, prövningar och kamp. Ingen av oss kommer undan. Det gjorde inte aposteln Paulus heller (se 2 Kor. 11). Ändå är hans poäng att även med allt vi måste uthärda nu så kan vi glädja oss i vad vi fått i Kristus, och vi kan verkligen finna ro för våra själar redan nu.

`Läs Fil. 4:4–6 på nytt. Tänk på veckan som ligger framför dig. Vilken skillnad skulle det göra för dig om du följde Paulus ”recept”?`