---
title:  En syn om slutet
date:  19/09/2021
---

Den äldsta överlevande lärjungen som faktiskt varit med Jesus satt som fånge på en bergig ö långt borta från allt som var nära och kärt för honom. Mycket måste ha passerat Johannes tankar när han fann sig själv strandad på denna ödsliga ö. Hur hamnade han här, och varför? Han hade ju sett Jesus himmelsfärd och de två änglarna som stod där och sade: ” ’Galileer’, sade de, ’varför står ni och ser mot himlen? Denne Jesus som har blivit upptagen från er till himlen skall komma tillbaka just så som ni har sett honom fara upp till himlen’ ” (Apg. 1:11).

Men det var för många år sedan och Jesus hade fortfarande inte kommit tillbaka. Nu hade de andra apostlarna dött, de flesta som martyrer för sitt vittnesbörd om Jesus. En ny generation hade tagit över den unga församlingen och de mötte nu både en fruktansvärd förföljelse utifrån och rörelser med främmande irrläror inifrån. Johannes måste ha känt sig ensam, trött och rastlös. Då fick han plötsligt en syn.

`Vilken tröst tror du att Johannes fick av denna syn? Läs Upp. 1:9–19.`

Jesus hade sagt till sina efterföljare: ”jag är med er alla dagar till tidens slut” (Matt. 28:20). De orden måste ha uppmuntrat Johannes i hans ensamma exil. Den här ”uppenbarelsen” tröstade säkert Johannes, eftersom Jesus, ”alfa och omega, den förste och den siste”, nu visade sig på ett speciellt sätt för honom, den förvisade aposteln.

Det som följer dessa verser är syner om den här världens framtid. Inför Johannes visades ett fantastiskt panorama av historien och kyrkans framtid. Mitt bland alla kommande svårigheter och prövningar fick Johannes se hur allting skulle sluta. ”Och jag såg en ny himmel och en ny jord. Ty den första himlen och den första jorden var borta, och havet fanns inte mer. Och jag såg den heliga staden, det nya Jerusalem, komma ner ur himlen, från Gud, redo som en brud som är smyckad för sin man” (Upp. 21:1, 2).

Den stora apokalyptiska syn som Johannes skrev ner i Uppenbarelseboken hjälpte honom att förtröstansfullt vila i Guds omsorg och löften.

`Livet kan tidvis vara hårt och även skrämmande. Vilken skillnad gör det för dig att veta att Gud känner till framtiden och att framtiden på sikt är god?`