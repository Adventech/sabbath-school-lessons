---
title:  Att finna ro efter förlåtelsen
date:  12/08/2021
---

Josefs familj anländer till slut till Egypten. Inga mörka hemligheter finns kvar inom familjen. Josefs bröder måste ha erkänt att de sålt honom när de förklarade för sin far att sonen som han trott vara död nu var statsminister i Egypten.

Kanske är det inte alltid möjligt eller klokt att återupprätta relationer, men det innebär inte att vi inte kan förlåta. Vi kanske inte kan krama den som har skadat oss, men vi kan ge uttryck för vår förlåtelse antingen muntligt eller i ett brev. Sedan är det dags att släppa smärtan så långt vi kan. Kanske blir en viss smärta alltid kvar, men vi kan åtminstone vara på väg mot ett helande.

`Läs 1 Mos. 50:15–21. Vad är det som oroar Josefs bröder och varför? Vad säger det om dem?`

Josefs bröder hade levt i Egypten i 17 år (1 Mos. 47:28). När Jakob dog var de trots detta fortfarande rädda för att Josef skulle hämnas på dem. De insåg återigen hur illa de behandlat honom. Josef försäkrar dem på nytt om sin förlåtelse, nu när deras far har dött. Det gjorde antagligen gott både för honom och för hans bröder.

Är såret djupt kan vi behöva förlåta många gånger. När minnena från oförrätten kommer upp behöver vi genast gå till Gud i bön och välja att förlåta igen.

`Läs 1 Mos. 50:20. På vilket sätt hjälper denna vers oss att åtminstone delvis förstå Josefs villighet att förlåta sina bröder?`

Josef hade en fast tro på att hans liv var en del av Guds stora plan att rädda den dåtida kända världen från en hungerkatastrof och sedan hjälpa hans familj att fullfölja Guds löfte att de skulle bli en stor nation. Vetskapen om att Gud omintetgjort hans bröders onda plan hjälpte Josef att förlåta.

`Berättelsen om Josef fick ett lyckligt slut. Hur reagerar vi när en berättelse inte slutar så lyckligt? Finns det någonting som kan det hjälpa oss att hantera mindre lyckliga slut?`