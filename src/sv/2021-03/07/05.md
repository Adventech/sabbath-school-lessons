---
title:  Att göra det praktiskt
date:  11/08/2021
---

För att förlåta behöver jag erkänna att jag har sårats. Det kan vara svårt då vi ofta är benägna att försöka begrava våra känslor i stället för att bearbeta dem. Att erkänna okristliga känslor som ilska och även vrede inför Gud är rätt. Vi ser det ofta i Psaltaren. Jag kan känna mig fri att säga till Gud att jag inte gillade det som hände eller hur jag blev behandlad och att det gör mig ledsen eller arg eller bådadera.

I berättelsen om Josef ser vi honom gråta när han återser sina bröder och släpper fram några av känslorna från sitt förflutna.

`Vad säger Jesus ord på korset oss om tiden för förlåtelse? Läs Luk. 23:34.`

Jesus väntade inte på att vi först skulle be om förlåtelse. Det bör inte vi heller göra när någon har sårat oss. Vi kan förlåta utan att andra tar emot det.

`Vad lär Luk. 6:28 och Matt. 5:44 om hur vi förhålla oss till dem som sårar oss?`

Förlåtelse, liksom kärlek, börjar med ett val, inte med en känsla. Vi kan välja att förlåta, även om våra känslor inte håller med om det beslutet. Gud vet att detta val är omöjligt i vår egen kraft, men ”för Gud är allting möjligt” (Mark. 10:27). Därför uppmanas vi att be för dem som har sårat oss. I vissa fall kan den personen redan ha dött, men vi kan fortfarande be om kraft att förlåta.

Självklart är förlåtelsen inte alltid lätt. Smärtan och skadan som har drabbat oss kan vara förkrossande och lämna oss sårade, förlamade, brustna. Helande kommer, om vi tillåter det, men bitterhet, vrede och hämndlystenhet gör det mycket svårare, om inte omöjligt.

Korset är det bästa exemplet på vad det kostade Gud att förlåta oss. Om Herren kan gå igenom det för oss, fastän han visste att så många ändå skulle förkasta honom, då kan vi definitivt också lära oss att förlåta.

`Vem behöver du förlåta, om inte för hans/hennes skull, så åtminstone för din egen skull?`