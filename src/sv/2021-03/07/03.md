---
title:  Scenen förbereds
date:  09/08/2021
---

Josef har förlåtit sina bröder. Vi vet inte när exakt, men det var uppenbarligen långt innan de dök upp. Josef skulle kanske aldrig ha haft framgång i Egypten om han inte förlåtit, eftersom vrede och bitterhet sannolikt skulle ha förtärt hans själ och skadat hans relation med Herren.

Det har gjorts många studier av människor som har överlevt tragedier som andra har orsakat dem. De har visat att för offren för de mest fruktansvärda formerna av lidanden var förlåtelsen en avgörande faktor för att de skulle finna helande och få ihop livet igen. Utan förlåtelse förblir vi offer. Förlåtelse har mer att göra med oss själva än med den eller dem som gjort fel mot oss.

Josef har förlåtit sina bröder men vill inte att familjerelationerna plockas upp där han lämnade dem, alltså i den tomma brunnen i Dotan. Han måste se om någonting har ändrats.

`Vad får Josef höra? Läs 1 Mos. 42:21–24. Vad lär han sig omsina bröder?`

All kommunikation har skett genom en tolk, så Josefs bröder vet inte att han kan förstå dem. Josef hör sina bröders bekännelse. Bröderna hade tänkt att om de gjorde sig av med Josef skulle de slippa hans skvaller till deras far. De tänkte att de inte längre skulle behöva stå ut med hans drömmar eller se honom fortsätta att vara favoriserad av deras far. Men i stället för vila har de plågats av ett skuldtyngt samvete i alla dessa år. Deras gärning hade lett till oro och en paralyserande rädsla för Guds hämnd. Josef tycker faktiskt synd om dem för deras lidande. Han gråter för dem.

Josef vet att hungersnöden fortfarande kommer att vara i flera år, så han envisas med att de ska komma tillbaka med Benjamin nästa gång de vill köpa säd (1 Mos. 42:20). Han behåller också Simeon fängslad (1 Mos. 42:24).

Efter att ha sett att Benjamin fortfarande är vid liv ställer han till med en fest där han uppenbart favoriserar Benjamin (1 Mos. 43:34) för att se om de gamla mönstren av avund fortfarande finns kvar. Bröderna visar inga tecken på avund, men Josef vet hur sluga de kan vara. De hade ju lurat en hel stad (1 Mos. 34:13), och han kan säkert räkna ut att de måste ha ljugit om hans öde för sin far (1 Mos. 37:31–34). Så han gör ytterligare ett viktigt prov (se 1 Mos. 44).

`Läs 1 Mos. 45:1–15. Vad säger det om Josefs känslor gentemot sina bröder och hans förlåtelse? Vad kan vi lära oss av det?`