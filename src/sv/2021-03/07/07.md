---
title:  Studiehjälp
date:  13/08/2021
---

”Josef såldes till hedningarna av sina egna bröder. På samma sätt blev Kristus såld till sina dödsfiender av en av sina lärjungar. Josef blev falskt anklagad och kastad i fängelse på grund av sin goda moral. På samma sätt blev Kristus föraktad och förkastad därför att han fördömde synden genom sitt rättfärdiga, osjälviska liv. Och trots att han inte var skyldig till något brott blev han dömd till döden på falska vittnens ord. Josef visade tålamod och ödmjukhet när han drabbades av orättvisa och förtryck. Ändå var han villig att förlåta, och han var god mot sina bröder. Detta är en bild på hur Frälsaren tålmodigt uthärdade ondska och smädelser som han utsattes för av onda människor. Det är också en bild på hur han förlåter inte bara sina mördare, utan alla som har bekänt sina synder för honom och bett om förlåtelse (Ellen White: Det var mycket gott, s. 211).

”Ingenting kan rättfärdiga en oförsonlig anda. Den som inte visar nåd mot sina medmänniskor visar att han själv inte får ta del av Guds förlåtande nåd. I och med Guds förlåtelse dras det felande hjärtat närmare hjärtat hos den Oändlige. När det gudomliga medlidandet flödar in i syndarens själ strömmar det vidare till andra. Den ömhet och nåd som Kristus visat i sitt dyrbara liv kommer också att upptäckas hos dem som får ta del av hans nåd” (Ellen White: Såningsmannen, s. 196, 197).

**Samtalsstart**

Berätta om ett tillfälle då du fick Guds hjälp att förlåta.

**Förbön**

Herre, kom med läkedom. Berör våra sår så att vi kan gå vidare i kärlekens, nådens och förlåtelsens ljus.

**Samtalsfrågor**

`Någon har sagt: ”Att inte förlåta är som att dricka gift i hopp om att den andra personen ska dö.” Vad betyder det?`

`Vad var syftet med Josefs planer innan han avslöjade sin identitet? Vad gjorde det för honom och för hans bröder?`

`Josefs förvaltare måste ha varit med om planen beträffande Josefs bröder (1 Mos. 44:1–12). Hur påverkar en erfarenhet av förlåtelse dem som bara är åskådare?`

`”Gud leder aldrig sina efterföljare på något annat sätt än de själva skulle ha valt att bli ledda om de hade kunnat se slutet från början och kunnat förstå vilken stor uppgift som de utför som hans medarbetare” (Ellen White: Messias, s. 201). Fundera över detta och ditt eget liv. Hur kan denna förståelse hjälpa oss att gå igenom många prövningar och strider som vi möter?`