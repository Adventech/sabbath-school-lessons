---
title:  Missionsnytt
date:  13/08/2021
---

#### En speciell vänskap

Raijan är tonåring och barn i en missionärsfamilj på Marshallöarna. För tre år sedan blev han på ett ovanligt sätt brevvän med en 77-årig pensionerad missionär som bodde i delstaten Texas i USA.

Vänskapen började när den pensionerade missionären, farfar Bob, läste om pojkens familj i en av Adventist Missions missionsberättelser. Raijans far var rektor vid adventistskolan på ön Ebeye, och Raijans mor var lärare.

Farfar Bob ville göra något speciellt för att hjälpa familjen. I kyrkan i USA gav Bob sin missionsgåva varje vecka under Bibeltimman. Och han gav förstås något extra det kvartal 2018 då skolan var ett av den trettonde sabbatens spe-ciella missionsprojekt. Men Bob ville göra mer. Så han bestämde att han en gång i månaden skulle skicka paket med leksaker, mat och skolmateriel till familjen och andra missionärer på ön.

Raijan var 13 år gammal när de första paketen kom. Han och hans familj böjde alltid knä och tackade Gud innan de öppnade paketen. Men innan Raijan fick leka med en ny leksak eller smaka på en godsak sa hans far att han måste skriva ett tackbrev till farfar Bob. Det var så den osannolika vänskapen började. Bob skickade paket, och Raijan svarade med handskrivna brev.

Under tre år fick Raijan många paket och skickade många brev. Han skrev om hur glad han blev att få paketen. Han berättade om skolan. Han uttryckte sin rädsla för döden när en skolkamrat oväntat dog och basketstjärnan Kobe Bryant dog i en helikopterolycka samma vecka.

Strax efter att han hade skickat brevet om döden fick han ett svar från farfar Bob. Det var första och enda gången som den gamla missionären skickade ett personligt brev till honom.

Raijan visste inte då att Bob var allvarligt sjuk. Tre veckor senare flyttade Bob till ett hospice. Under sina två veckor på hospice förberedde Bob ytterligare åtta paket för Raijan och hans familj. Bobs son postade de sista paketen efter att den äldre mannen hade dött.

Raijan blev väldigt ledsen när han fick höra att farfar Bob hade dött. Men han fortsatte att skriva tackbrev. Nu sände han dem till Bobs son som hade skickat de sista paketen.

Raijan skrev om farfar Bob: ”Trots att jag aldrig fick träffa honom har jag påverkats och uppmuntrats av honom till att bli en snällare, vänligare och mer kärleksfull person. Och även om jag nu aldrig kommer att få lära känna honom personligen i denna värld, tror jag att jag kommer att få se honom när vi alla kommer till himlen en dag. Jag kanske inte förstår hur mycket sorg du känner, men jag vet att Gud förstår och att vi kan finna tröst i honom.”

Det här kvartalet kommer en del av våra missionsgåvor att stödja ett projekt på Marshallöarna. Tack för att du funderar på att göra lite extra för att främja Guds verk medan möjligheten finns!

