---
title:  Att möta det förflutna
date:  08/08/2021
---

Till slut började allting röra sig i rätt riktning för Josef, och det med fart. Han kommer inte bara ut ur fängelset utan blir Egyptens statsminister efter att ha uttytt faraos drömmar (1 Mos. 41). Han gifter sig och får två egna barn (1 Mos. 41:50–52). Egyptens förrådshus är fulla, och den förutsagda hungersnöden har börjat. En dag dyker då Josefs bröder upp i Egypten.

`Läs om Josefs och hans bröders första möte i 1 Mos. 42:7–20. Varför denna invecklade plan? Vad försökte Josef åstadkomma med detta första möte?`

Josef hade makt och kunde ha hämnats på sina bröder utan att ha behövt rättfärdiga sig själv. Men i stället för hämnd oroar sig Josef för sin familj där hemma. Han är bekymrad för sin far. Levde han fortfarande, eller hade en dysfunktionell familj blivit en familj utan en patriark? Hur var det med hans bror Benjamin? Som sin fars glädje och lycka hade Benjamin nu den position Josef hade haft. Hade brödernas farliga avund drabbat Benjamin? Josef är nu i en position där han kan ta hand om dessa sårbara människor i sin familj, och det är vad han gör.

Att praktisera bibliska principer i våra relationer innebär inte att vi någonsin kan eller bör acceptera att bli kränkta. Var och en av oss är dyrbar i Guds ögon. Jesus betalade det yttersta priset på korset för var och en av oss.

`Varför tar Jesus det så personligt att någon kränks eller ignoreras? Läs Matt. 25:41–46.`

Alla är vi köpta av Jesus blod och juridiskt sett är vi hans. Den som kränker någon ger sig på Jesus egendom.

Sexuell kränkning och emotionellt eller fysiskt våld ska aldrig vara en del av familjedynamiken. Det här är inte bara någon privat familjeangelägenhet som ska lösas internt. Här behövs hjälp och ingripande utifrån. Om du eller någon i din familj kränks, se till att anlita någon professionell person som du litar på för att få hjälp.

`Vilka bibliska principer finns det som du behöver tillämpa oavsett vilka svåra familjerelationer du än upplever?`