---
title:  ”Min börda är lätt”
date:  29/07/2021
---

Jesus slutord i Matt. 11:30 använder en bild av att man bär en börda: ”Mitt ok är skonsamt och min börda är lätt.”

`Mose gladde sig åt att få se sin svärfar Jetro efter att Israel lämnat Egypten och kommit över Sävhavet. Läs 2 Mos. 18:13–22. Hur ser bärandet av en annan människas börda ut i denna berättelse?`

2 Mos. 18:13 berättar att folk kom till Mose från morgon till kväll för att få sina saker avgjorda. När hans svärfar såg det vädjade han till sin svärson att skapa en struktur som skulle låta honom koncentrera sig på större frågor och anförtro enklare, vardagligare ting åt andra. Bibeln säger att Mose lyssnade till Jetro och gjorde dessa livsviktiga förändringar.

När Jesus sade att hans börda var lätt ville han påminna oss om att vi kan luta oss mot honom, den yttersta bäraren av bördor. Likt Mose får vi lära oss att vi behöver andra som delar våra bördor. I 1 Kor. 12:12–26 ger Paulus bild av Kristus kropp en bra illustration av hur det kan gå till. Vi behöver en fungerande kropp för att bära bördor. Vi behöver ben, armar, skuldror, muskler och senor.

`Läs Gal. 6:2. På vilket sätt fullföljer det Kristus lag att vi bär varandras bördor?`

Det omedelbara sammanhanget kan ge en viss hjälp här. I Gal. 6:1 säger Paulus att om en broder eller syster faller för en frestelse ska vi visa honom/henne till rätta på ett ödmjukt sätt (tänk på Jesus ord i Matt. 11:29 att han är ödmjuk). Att bära någons börda innebär att återupprätta personen som har spårat ur så att han/hon kan se Guds nåd. Men det innebär också att vi hjälper varandra i prövningar. Det grekiska ordet för ”börda” kan syfta på en tung vikt eller en sten. Det påminner oss om att vi alla kan bära bördor och att vi alla behöver dem som hjälper oss att bära dem. Att dela på bördorna är en gudomlig ordning i församlingens aktiviteter och förutsätter ödmjukhet och medkänsla.

`Tänk på när någon senast hjälpte dig att bära en börda som du kämpade med. Varför betydde det så mycket för dig? Vems börda kan du hjälpa till att bära nu?`