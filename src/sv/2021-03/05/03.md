---
title:  ”Ta på er mitt ok”
date:  26/07/2021
---

`Läs Matt. 11:29, 30. Varför befaller Jesus oss att ta på oss hans ok direkt efter att han har uppmanat oss att lämna våra bördor till honom och finna sann vila?`

Efter det första imperativet ”kom” i Matt. 11:28 följer två ytterligare imperativ i v. 29: ”ta” och ”lär”, som riktar åhörarnas (och läsarnas) uppmärksamhet på Jesus. Vi ska ta på oss hans ok och lära oss av honom.

Den nära relationen i gudomen mellan Fadern och Sonen (som antytts i Matt. 11: 25–27) ger en kraftfull illustration som kan förklara bilden av ok i dessa verser. Fadern och Sonen verkar som en enhet för att rädda människan. Oket är en symbol på underkastelse (se Jer. 27) men kan också illustrera ett gemensamt mål. Vi ställer oss under hans ok och accepterar uppgiften han ger oss att välsigna andra runt omkring oss. Vi bär inte hans ok utan är bara sammankopplade med honom genom det, eftersom hans ok är ”skonsamt” och hans börda är ”lätt” (Matt. 11:30).

Det andra imperativet ”lär av mig” upprepar denna tanke. Det grekiska verbet för ”lära” är kopplat till ”lärjunge”. När vi lär av Jesus är vi verkligen hans lärjungar. Lydnad och hängivenhet är lärjungaskapets egenskaper.

`Vad är skillnaden mellan ”tyngda av bördor” (Matt. 11:28) och att ta på sig hans ok (Matt. 11:29)?`

I judendomen var oket en vanlig bild för lagen. Apg. 15:10 använder det som en hänvisning till lagen om omskärelse. I Gal. 5:1 finns en kontrast mellan den frihet Jesus ger och slavoket som syftar på lagen som frälsningsväg. Att genom oket vara förenad med Jesus betonar lydnaden och överlåtelsen att följa i hans fotspår och delta i hans mission. Vi kan inte hoppas på att kunna lägga något till den frälsning som Jesus vann för oss på korset, men vi kan bli hans sändebud och dela med oss av de goda nyheterna till människor runt omkring oss. Jesus tolkning av lagen i bergspredikan (Matt. 5–7) är ännu radikalare än fariseernas. Den kräver hjärtkirurgi och förvandlar våra motiv, men hans ok är skonsamt och hans börda är lätt (Matt. 11:30).

`Vilket underbart löfte! Vila för vår själ. Hur ser den ut? Hur kan vi lära känna den när vi riktar blicken på Jesus och vad han erbjuder oss?`