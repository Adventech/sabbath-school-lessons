---
title:  Jag ”har ett milt och ödmjukt hjärta”
date:  27/07/2021
---

Mildhet är underskattad idag. Ödmjukhet skrattar man åt. Sociala medier har lärt oss att uppmärksamma det högljudda, skräniga, förvrängda, vilda och uppseendeväckande. Mycket av världens mått står verkligen tvärt emot det som Gud bedömer vara viktigt och värdefullt.

”Kunskapen om sanningen beror inte så mycket på intellektuell styrka som på rena bevekelsegrunder, den enkla, ärliga och förtroendefulla övertygelsen. Guds änglar närmar sig dem som med ett ödmjukt hjärta tar emot gudomlig ledning. De har fått den helige Ande för att han ska öppna sanningens skattkista för dem” (Ellen White: Såningsmannen, s. 38).

`Läs Matt. 5:5; 1 Pet. 3:4 och Jes. 57:15. Hur skulle du utifrån dem definiera mildheten och ödmjukheten?`

Paulus hänvisar till ”Kristi mildhet och godhet” i 2 Kor. 10:1. Det beskriver inte en person som inte kan stå på egna ben. Jesus själv undvek ofta konflikter eftersom hans uppdrag ännu inte var fullbordat (Joh. 4:1–3). Men när en konflikt uppstod svarade han modigt. Samtidigt var han vänlig. T.ex. var hans klagan över Jerusalem strax innan korset inga högljudda förbannelser utan tårfyllda ord med bilder av en förödande framtid (Luk. 19:41–44).

I Nya testamentet beskrivs Jesus ofta som den andre Mose. Han talar från ett berg när han lägger fram sitt rikes principer (Matt. 5:1). På ett mirakulöst sätt ger han stora folkmassor mat (Matt. 14:13–21). 4 Mos 12:3 beskriver Mose som ”ödmjuk”, vilket får ett eko i Matt. 11:29. De som bevittnade bespisningen av de 5 000 utropar i förundran: ”Detta måste vara Profeten som skall komma hit till världen” (Joh. 6:14), en hänvisning till 5 Mos. 18:15 och Mose som profet.

Jesus ödmjukhet och godhet överskrider helt klart Moses. Jesus är ju vår gudomlige Frälsare. Mose erbjöd sig att offra sig själv för sitt folks räddning (2 Mos. 32:32), men hans död skulle inte ha åstadkommit någonting, för han var själv en syndare i behov av en Frälsare som betalade priset för hans synder. Vi kan lära oss av Mose och hans liv men inte finna frälsning i honom.

Nej, vi behöver en Frälsare som är vår ställföreträdare och inte bara vår medlare. Att medla är viktigt, men endast Gud som hänger på korset, bär våra synder och betalar priset för dem kan rädda oss från de juridiska och rättmätiga konsekvenserna av vår synd. Hur stort exempel Jesus än var för oss skulle det sakna betydelse utan korset och uppståndelsen.