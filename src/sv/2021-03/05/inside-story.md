---
title:  Missionsnytt
date:  30/07/2021
---

#### Gud ger tillväxten

”Vad gör jag som husmor på Holbrook, Adventistsamfundets indianskola i Arizona? På internatet har jag ansvar för många flickor och unga kvinnor.

Jag lärde känna Lily när jag kom till Holbrook. Den 17-åriga flickan adopterade mig genast som sin mormor. Hon var ivrig att hjälpa mig på internatet.

Men jag minns tydligt en fråga som hon ställde i början av läsåret: ’Vet du att jag blev tvungen att skriva kontrakt två gånger förra året?’ sa hon.

Vad pratade hon om? Jag fick veta att hon hade varit så deprimerad att det fanns risk för att hon skulle skada sig allvarligt. Hon hade undertecknat kontraktet som ett löfte om att hon skulle söka hjälp innan hon fattade ett dåligt beslut.

Många tjejer som kommer till Holbrook Indian School har upplevt många former av trauman, även i tidig ålder. Rose, som går i tvåan, hade bevittnat hur hennes far blev mördad. En natt kom hon till kontoret där jag satt vakt och sa att hon inte kunde somna.

’Jag ser min pappa le mot mig genom fönstret’, grät hon.

Jag följde henne tillbaka till hennes rum och sjöng och bad med henne. Senare hade jag själv svårt att somna. Jag tänkte bara på vad många av flickorna hade upplevt under sina korta liv.

Två månader in på läsåret berättade Lily att hon plågades av fruktansvärda mardrömmar. När hon började beskriva mardrömmarna insåg jag att jag hade upplevt samma typ av mardrömmar när jag var tonåring. Gud visste att jag kunde hjälpa Lily. Jag kunde berätta för henne hur han hade befriat mig från mardrömmarna genom sin makt och att han kunde göra samma sak för henne.

Lily ville inte åka hem under skolloven. Än i dag vet jag inte vilken typ av trauma hon hade upplevt. Men det är inte min uppgift. Mitt jobb som husmor är att visa alla flickorna villkorslös kärlek och att lära dem om Jesus som kan göra dem hela.

Just den här veckan, när vi studerade skapelseberättelsen, frågade jag Lily: ’Kände du till berättelsen innan du kom till den här skolan?’

’Nej’, svarade hon.

’Hur är det med Bibeln? Såg du en bibel hemma eller i din shimasanis [mormors] hus?’

Hon skakade på huvudet. Första gången som hon hade sett en bibel var när hon kom till Holbrook.

Jag förklarade för Lily att många människor betraktar skapelseberättelsen som en saga.

’Vad tycker du?’ frågade jag.

’Matteläraren börjar varje lektion med en andakt’, sa hon. ’Just i dag fick han oss att fundera när han berättade för oss att saker och ting inte kan skapa sig själva. Det måste finnas en Skapare!’

Mina samtal med Lily och de andra flickorna påminner mig om 1 Kor. 3:6, där Paulus säger: ’Jag planterade, Apollos vattnade, men Gud gav växten’ (Bibel 2000).”

Tack för era missionsgåvor! Era gåvor detta kvartal kommer att hjälpa New Life Center vid Lilys skola att driva ett projekt för att bättre vårda elevernas hälsa.