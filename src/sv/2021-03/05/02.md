---
title:  ”Jag skall sänka er vila”
date:  25/07/2021
---

`Läs Matt. 11:20–28 där Jesus säger: ”Kom till mig, alla ni som är tyngda av bördor; jag skall skänka er vila.” I vilket sammanhang säger han det? På vilket sätt ger Jesus oss vila?`

Jesus talade aldrig utan ett sammanhang. För att förstå honom behöver vi ta med hela sammanhanget, särskilt om vi vill undvika att missförstå honom.

Matt. 11 markerar en vändpunkt i Matteusevangeliet. Utsagorna om förkastelsen av viktiga galileiska städer är de hårdaste hittills i evangeliet. Jesus är inte inställsam utan sätter fingret på det som gör ont. Han umgås med ”fel” människor (Matt. 9:9–13). Hans anspråk på att kunna förlåta synder är skandalöst i de religiösa ledarnas ögon (Matt. 9:1–8).

Jesus talar verkligen kraftfulla dömande ord till folket och jämför dem t.o.m. med Sodom, som ansågs då (liksom nu) för en plats av obeveklig ondska. ”Men jag säger er: för Sodoms land skall det bli lindrigare på domens dag än för dig” (Matt. 11:24).

Mitt i det spända läge som uppstår, växlar Jesus spår och erbjuder sann vila. Det kan han göra eftersom: ”Allt har min fader anförtrott åt mig. Och ingen känner Sonen, utom Fadern, och ingen känner Fadern, utom Sonen” (Matt. 11:27). Jesus förmåga att ge vila är grundad på hans gudom och enhet med Fadern.

Innan vi kan lasta av våra bördor behöver vi förstå att vi inte kan bära dem ensamma. De flesta av oss kommer faktiskt inte förrän vi har insett vårt verkliga tillstånd. Jesus inbjudan är behovsbaserad.

Jesus ord i Matt. 11:27 börjar med ett imperativ i grekiskan: ”Kom” är inte frivilligt utan en förutsättning för att finna vila. Det innebär att vi behöver släppa kontrollen. I en tid då vi lätt kan kontrollera mycket i våra liv genom våra smartphones är inte inriktningen mot Jesus naturlig. För de flesta är överlåtelsen faktiskt den svåraste delen av det kristna livet.

Med all rätt älskar vi att tala om vad Gud gör för oss i Kristus och att vi inte kan frälsa oss själva etc. Allt detta är sant. Men till slut behöver vi fortfarande göra ett medvetet val att ”komma” till Jesus, överlåta oss åt honom. Det är här som verkligheten av den fria viljan blir det främsta och det mest centrala i det kristna livet.

`Vilka bördor bär du? Hur kan du lära dig att lämna dem till Jesus och uppleva den vila han erbjuder och som kostade honom så mycket?`