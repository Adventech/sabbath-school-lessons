---
title:  Vila i familjebanden
date:  31/07/2021
---

> <p>Nyckeltext</p>
> ”Ni, mina kära, som fått veta detta, skall vara på er vakt, så att ni inte dras med i de ogudaktigas villfarelse och förlorar fotfästet. Väx till i nåd och i kunskap om vår herre och frälsare Jesus Kristus. Hans är härligheten, nu och till evighetens dag, amen” (2 Pet. 3:17, 18).

### Veckans Huvudtexter
1 Mos 34; Heb. 11:17–22; 5 Mos. 4:29; 1 Joh. 3:1, 2; 1 Mos 39; Ef. 6:1–13.

Den unge mannen stirrade intensivt på horisonten. Till slut såg han dem. Han hade sökt efter sina bröder i flera dagar. När han närmade sig och viftade och ropade till gruppen som stod där med en bister fasad, fick han inget varmt välkomnande. Hans egna bröder ville faktiskt döda honom. Hade det inte varit för Ruben skulle det kanske inte ha funnits någon berättelse att återge. Ruben övertygade de övriga om att bara läxa upp honom lite och kasta honom i en uttorkad brunn. Senare kom Juda på den smarta idén att bli av med honom och även tjäna lite pengar genom att sälja honom till förbipasserande slavhandlare.

Vilket exempel på en dysfunktionell familj!

Vi kan välja mycket i våra liv, men inte vår familj. Ingen är fullkomlig, och ingen av oss har en fullkomlig familj och fullkomliga familjerelationer. Vissa av oss är välsignade med föräldrar, syskon och andra familjemedlemmar som återspeglar Guds kärlek, men många måste leva med mindre än ett ideal. Familjerelationer är ofta komplicerade och smärtsamma. De lämnar oss rastlösa, skadade, och vi får bära emotionellt bagage som vi i vår tur lastar på andra.

Hur kan vi finna Guds vila på detta område i våra liv? Den här veckan vänder vi oss till berättelsen om Josef och hans familjeband för att se Gud verka för att hela och ge emotionell vila trots dysfunktionella familjerelationer.