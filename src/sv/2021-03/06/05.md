---
title:  Skapa relationer på Guds sätt
date:  04/08/2021
---

Berättelsen om Josef i Egypten får först en positiv vändning. Josef har överlämnat sig åt Gud. Gud välsignar honom, och han upphöjs till en ställning i Potifars hus som han aldrig hade kunnat drömma om.

`På vilka praktiska sätt kunde Guds välsignelser ses i Josefs liv? Hur ser hans mellanmänskliga relationer ut? Läs 1 Mos. 39:1–6.`

Även om det tycks gå riktigt bra mellan Josef och Potifar och i relationerna till personalen i huset och på fältet är det problem på gång. Någon i huset är rastlös.

`Vilket relationsproblem möter Josef? Hur hanterar han det? Läs 1 Mos. 39:7–10.`

Josef får problem med Potifars hustru, eller kanske snarare: hon har ett problem. Hon ser på andra som ”ting” som kan manipuleras och utnyttjas. Hon vill utnyttja Josef. Josef beskrivs som ”välväxt och vacker” (1 Mos. 39:6). Bibeln nämner sällan någons fysiska egenskaper, eftersom ”Herren ser med andra ögon än människor: människor ser till det yttre, men Herren ser till hjärtat” (1 Sam. 16:7). I detta fall verkar Josefs utseende vara mer ett hinder än en hjälp i hans strävan efter renhet och trohet mot Guds principer.

Trots den onda kvinnans envishet gör Josef någonting till synes kontraproduktivt. Han tillämpar bibliska principer på alla relationer, i detta fall Potifars hustru. De principerna är inte ålderdomliga, vilket den som har lidit av syndens konsekvenser kan intyga.

Bibelns berättelse pekar på att detta inte är någon engångsföreteelse utan Potifars hustru tjatade på honom om och om igen (1 Mos. 39:10). Josef försökte förklara motivet för sitt beslut (1 Mos. 39:8, 9), men det verkade inte hjälpa.

Josef inser att han inte har kontroll över andras val. Han beslutar dock att leva, älska och behandla människor runt omkring sig på ett sätt som ärar Gud. Josef har lärt sig att leva i Guds närvaro. Denna kunskap hjälpte honom att stå emot frestelsen.

`Har du försökt tillämpa Bibelns principer på alla dina relationer, även när någon inte uppför sig rätt? Hur gick det? Läs Matt. 5:43–48. Varför är det viktigt att leva så?`