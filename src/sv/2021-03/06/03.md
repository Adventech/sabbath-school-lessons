---
title:  Att välja en ny inriktning
date:  02/08/2021
---

Josef har med sig komplicerade relationer, smärta och ångest när han reser till Egypten, där han ska säljas som slav. Det var ingen rofylld resa. Han fick försöka hålla tillbaka tårarna.

”Under tiden var Josef och köpmännen på väg mot Egypten. När karavanen reste söderut mot Kanaans gräns kunde den unge mannen på avstånd se kullarna där hans fars tält var uppslagna. Han grät häftigt när han tänkte på den älskade fadern som nu var lämnad ensam i sin sorg. Händelserna vid Dotan kom tillbaka till honom. Han såg sina förbittrade bröder och kände hur deras grymma blickar riktades mot honom. De vassa, förolämpande orden som de hade yttrat som svar på hans ångestfulla böner ljöd i hans öron. Han tänkte på framtiden med bävande hjärta. Hur hade inte hans liv förändrats! Han hade varit en ömt älskad son. Nu var han en föraktad och värnlös slav! Han var nu ensam och utan vänner, och vad skulle hans öde bli i det främmande landet som han var på väg till? För en stund hängav sig Josef åt obehärskad sorg och förtvivlan …

Då tänkte han på sin pappas Gud, som han hade lärt sig att älska och frukta i sin barndom. I sin fars tält hade han ofta hört berättelsen om synen som Jakob fick då han flydde från sitt hem som flykting och landsförvisad … Alla dessa dyrbara lärdomar blev nu levande för honom. Josef trodde att hans fars Gud skulle bli hans Gud. Där och då överlämnade han sig helt och hållet till Herren och bad om att Israels Bevarare skulle vara med honom i landet som han fördes till” (Ellen White: Det var mycket gott, s. 186, 187, kursiv tillagd).

Vissa kulturer betonar gemenskapens roll mer än individens, medan andra kulturer gör tvärtom. Vi finner en balans mellan dessa två i Bibeln, men där finns tydligt en maning till både personlig och gemensam överlåtelse till Gud. Josef börjar finna vila i sina relationer genom att ta ett personligt beslut att följa Gud.

`Vad lär följande texter oss om personlig överlåtelse? 5 Mos. 4:29; Jos. 24:15; 1 Krön. 16:11; Ps. 14:2; Ords. 8:10; Jes. 55:6.`

För att finna vila behöver vi var och en ta ett personligt beslut att följa Gud. Även om våra förfäder var andliga giganter överförs inte denna tro och andlighet genetiskt. Kom ihåg: Gud har bara barn, inte barnbarn.

`Varför är det viktigt att varje dag, t.o.m. varje stund, välja att överlåta sig själv till Gud? Vad händer om du inte gör det?`