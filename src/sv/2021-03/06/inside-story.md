---
title:  Missionsnytt
date:  06/08/2021
---

#### ”Jag var hemlös och ni tog hand om mig!”

”Livet var inte överdådigt men ändå gott hemma i Demokratiska Republiken Kongo”, berättar Nyandwi. ”Min son hade en dröm om att bli lärare. Jag stödde hans dröm genom att varje dag gå till marknaden och sälja mjölken från mina två kor. Jag hade till och med pengar till att kunna starta en liten köksträdgård så att vi alltid hade mat på bordet.”

Men Nyandwis liv förändrades helt år 2018 när väpnade militiamän anföll hennes hem och slog henne så illa att hon blev medvetslös. Anfallarna trodde att hon var död. När hon vaknade till liv igen var hennes 17-årige son bortförd av de beväpnade männen.

”Det var svårt för mig att stanna hemma ensam. Jag hade svårt att sova ordentligt, för jag drömde att de beväpnade männen skulle återvända och döda alla byborna. Vi diskuterade tillsammans och kom överens om att vi skulle fly till Uganda, för vi vågade inte stanna kvar”, berättar hon.

Det tog mer än tre månader att komma till Uganda. Det var svår terräng, och de var tvungna att vara mycket försiktiga för att inte riskera att möta beväpnade militiamän. De brukade gömma sig i bushen på dagarna och gick på nätterna i månskensljuset.

Att komma till Uganda var som att komma till friheten. Nyandwi och de andra byborna fick en plätt mark i Kyaka II flyktingboende. ”Det var så svårt att bygga ett skydd. Vi fick en plastpresenning att sätta över stolpar för att försöka hålla regnet borta. När det regnar här är det ett tropiskt regn. Det rinner in överallt, och jag kan inte sova då allt blir blött. Så vanligtvis står jag upp och försöker att hålla upp allt som kan bli förstört av vattnet”, berättar hon.

Men det är inte bara regnet som hotar. En gång höll hon på att bruka jorden för att så runt omkring skjulet. Hon hade satt på en gryta med vatten för majsgröten. Då började det blåsa. En gnista från elden gjorde att hela hennes grässkjul brann ner! Hon fick en ny plastpresenning och fick bygga ett nytt gräsbeklätt skjul. Det går inte att stänga till Nyandwis skjul, så när hon en gång var och hämtade förnödenheter som ADRA delade ut hade någon varit inne i hennes skjul och stulit hennes gryta!

Julgåvan 2020 användes till att hjälpa människor som Nyandwi att bygga ordentliga hem – murade hus med riktiga dörrar som ägarna kan låsa; inget gräs som riskerar att fatta eld. När Nyandwi hörde om ADRA:s plan att bygga ett hem åt henne visste hennes glädje inga gränser: ”Om ADRA gör det möjligt att bygga ett hus åt mig kommer jag att få min första goda sömn på flera år, och jag kan leva i lugn och ro under den tid jag har kvar i denna svåra värld som vi nu lever i.”

Jesus sa i Matt. 25 att de som kommer att stå på hans högra sida är de som bl.a. gör det som Gud önskar att vi ska göra för våra bröder och systrar: ”Jag var hemlös och ni tog hand om mig” (Matt. 25:35)!