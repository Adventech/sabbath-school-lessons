---
title:  Dysfunktionell hemma
date:  01/08/2021
---

Josef kände till dysfunktionella familjer. Det hade börjat redan med hans fars farföräldrar, Abraham och Sara. När Sara insåg att hon inte kunde få barn övertygade hon Abraham om att han skulle ligga med hennes tjänstekvinna Hagar. Så snart Hagar var gravid började rivaliteten. Ismael och Isak växte upp i denna atmosfär och tog med sig spänningen till sina familjer. Isak favoriserade Esau, och Jakob tillbringade sitt liv med att försöka förtjäna sin fars kärlek och respekt. Senare lurades Jakob till att gifta sig med två systrar som inte var sams och som tävlade med varandra om att få barn, så långt att de fick sina tjänarinnor att föda barn åt Jakob.

`Se på detaljerna i händelsen i 1 Mos. 34. Hur kan allt detta ha påverkat hela familjen och även den unge Josef både emotionellt och relationellt?`

Rivaliteten mellan mödrarna gick över till barnen, som växte upp redo för strider. Som unga vuxna hade Josefs bröder redan utfört en massaker på alla män i Shekem. Den äldste, Ruben, visade dominans och förakt mot sin åldrande far genom att ligga med Bilha, Rakels tjänstekvinna och mor till flera av Jakobs barn (1 Mos. 35:22). Under tiden tog Josefs bror Juda miste om sin svärdotter som blivit änka, trodde att hon var en prostituerad och kom att få tvillingar med henne (1 Mos. 38).

Jakob bidrog med mer bränsle till elden i alla dessa familjespänningar genom att påtagligt favorisera Josef när han gav honom en dyr dräkt (1 Mos. 37:3). Bland alla dysfunktionella familjer hade nog patriarkens familj tagit priset.

`Varför tror du att Abraham, Isak och Jakob alla nämns bland troshjältarna i Heb. 11:17–22 med tanke på deras röriga familjerelationer?`

Trons kämpar kommer ofta till korta med sina egna och Guds förväntningar. Dessa män räknas inte upp i Heb. 11 på grund av sina röriga familjerelationer utan trots dem. De lärde sig, ofta den hårda vägen, om tro, kärlek och förtröstan på Gud när de brottades med sina familjeangelägenheter.

`Vilken dysfunktionalitet har du ärvt från din familj? Hur kan du få hjälp att bryta mönstret?`