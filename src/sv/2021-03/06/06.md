---
title:  Den stora striden, nära och personlig
date:  05/08/2021
---

Som vi vet från 1 Mos. 39:11–20 får Josef lida för sitt principfasta beslut. Han kastas i fängelse. Som Potifars egendom kunde han ha dödats på en gång, utan att någon ställde några frågor. Uppenbarligen trodde inte Potifar sin hustru men måste beskydda sitt rykte genom att agera. Men trots de fruktansvärda omständigheterna säger Bibeln att ”Herren var med honom” (1 Mos. 39:21).

Livet på jorden är inte rättvist. Det goda blir inte alltid belönat och det onda inte alltid omedelbart bestraffat. Dock finns det goda nyheter: även i fängelset kan Josef finna vila eftersom Gud är med honom. Där kunde han ha grubblat över det orättvisa i sin situation, dragit sig tillbaka och t.o.m. gett upp Gud.

`Vad gör Josef i fängelset? Hur förhåller han sig till andra runt omkring sig? Läs 1 Mos. 39:21–40:22.`

I fängelset bestämmer sig Josef för att gilla läget. Han skapar nätverk: han hjälper andra, även om relationerna där var långt ifrån det ideal han måste ha längtat efter. Han kan också be om hjälp och göra sig själv sårbar. Han ber munskänken om hjälp när han uttyder dennes dröm.

`Vad är det för perspektiv på relationer som Paulus presenterar i Ef. 6:1–13?`

Våra relationer återspeglar i miniatyr den stora striden mellan Gud och Satan genom tiderna. Det innebär att det inte finns några fullkomliga relationer. Varje relation behöver ha något slags utvecklingsdynamik. Satan satsar på att utnyttja alla våra relationer, särskilt relationerna till våra närmaste, till sin egen fördel för att skada och störa uppfyllelse av Guds vilja i våra liv. Vi får vara tacksamma för att vi inte behöver kämpa ensamma. Guds Ord lägger fram principer för våra relationer. Gud lovar att ge oss vishet (Jak 1:5) också i våra relationer. Han var med Josef och han lovar att vara med oss på samma sätt när våra relationer blir komplicerade.

`Tänk på Guds löfte i Jak. 1:5 och ta en stund för bön om vishet i dina relationer. Hur kan du försöka vara öppen för den heliga Andens maningar i dessa relationer?`