---
title:  Att finna sant egenvärde
date:  03/08/2021
---

Om Josef hade haft någon förhoppning om att rymma och finna vägen hem så krossades den när han nådde Egypten där han åter såldes till ett förnämt hushåll. 1 Mos. 39:1 säger att ”Potifar, hovman hos farao och befälhavare för livgardet, en egypter, köpte honom av ismaeliterna, som hade fört honom dit.” Plötsligt hamnade den unge mannen i ett främmande land med annat språk och ny kultur.

Våra familjer och nära relationer är avgörande för utvecklingen av vår självkänsla. Josef hade växt upp i tron att han var någonting speciellt, den äldste sonen till den mest älskade hustrun (1 Mos. 29:18). Han var definitivt sin fars favorit och den ende med en vacker dräkt (1 Mos. 37:3, 4).

Men vem var han nu? En slav, som kunde bli köpt eller såld som man ville. Se hur fort hela hans situation förändrades och hans liv vändes.

Josef lärde sig verkligen en lärdom vi alla behöver lära oss. Om vi är beroende av att andra talar om för oss vad vi är värda har vi en hård väg att gå och kan bli fruktansvärt förvirrade, eftersom inte alla kommer att uppskatta vilka och hurdana vi är. Nej, vi behöver finna vårt egenvärde i vad Gud tänker om oss och hur han ser på oss och inte utifrån de roller vi har just nu.

`Hur ser Gud på var och en av oss? Jes. 43:1; Mal. 3:17; Joh. 1:12; 15:15; Rom. 8:14; 1 Joh. 3:1, 2.`

Gud ser på var och en av oss med nådens glasögon. Han ser potential, skönhet och förmågor som vi inte ens kan föreställa oss. Ytterst var han beredd att dö för oss så att vi kunde få ett tillfälle att bli allt det vi skapats till. Fastän korset visar oss vår syndfullhet och det höga pris det kostade att återlösa oss visar det oss också hur mycket värda vi är för Gud. Oavsett vad vi tänker om oss själva älskar Gud oss och vill återlösa oss från inte bara syndens makt nu utan från den eviga död som synden medför.

Nyckelfrågan är alltid densamma: hur reagerar vi på verkligheten av Guds kärlek som den uppenbaras i Jesus Kristus?

`Från många håll manas vi att älska och okritiskt acceptera oss själva som vi är. Varför är detta i själva verket självbedrägeri? Varför är det viktigt att vårt värde kommer från utanför oss själva, från den som skapade oss och vet vår sanna potential?`