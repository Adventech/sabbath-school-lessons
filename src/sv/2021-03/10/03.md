---
title:  Fira friheten
date:  30/08/2021
---

Som vi sett pekar sabbaten på mer än bara skapelsedagarna. När vi för andra gången hör de tio budorden ser Mose tillbaka på Israels 40 år i öknen. Nu är motivationen till sabbatsfirande inte skapelsen utan befrielsen från Egyptens slaveri (5 Mos. 5:12–15).

Fastän vi idag inte är slavar i Egypten kan vi alla möta en annan sorts slaveri, som i vissa avseenden kan vara lika förtryckande.

`Vilka andra former av slaveri möter vi idag? Läs 1 Mos. 4:7; Heb. 12:1; 2 Pet. 2:19.`

Sabbaten är ett firande av frihet från allt som kan hålla oss fångna. På sabbaten påminns vi om att det finns frihet från synden, inte i vår egen kraft utan i Guds kraft, som erbjuds oss genom tro. Vi påminns också om att det är en frihet vi inte förtjänat. Israels förstfödda barn räddades av lammets blod som ströks på dörrposterna kvällen före deras uttåg ur Egypten (2 Mos. 12). Även vi är räddade av Lammets blod och ska nu vandra i den frihet som är vår i Kristus Jesus.

`Läs Rom. 6:1–7. Vad säger Paulus här som kan kopplas till det vi fått genom sabbaten?`

Själva ordvalet i 5 Mos. 5:15: ”Kom ihåg att du själv en gång var slav i Egypten och att Herren, din Gud, förde dig ut därifrån med stark hand och lyftad arm”, påminde folket igen om att det var vad Gud gjorde för deras skull som räddade dem. Hur mycket mer kan inte vi som kristna inse att det är bara Kristus verk och kraft för vår skull som räddar oss från synden?

Detta bud säger att vi ska vila i den frälsning som Gud har skaffat åt oss genom sin mäktiga arm. Vi är befriade från våra egna försök till rättfärdighet när vi påminns om att Gud är vår Skapare och att vi kan lita på att han återskapar oss också. Redan nu befriar han oss från syndens fångenskap om vi är villiga att låta honom göra det.

`Vad har varit din erfarenhet av syndens slaveri? Hur tillämpar vi på oss själva de löften vi fått i Jesus om frihet från det slaveriet?`