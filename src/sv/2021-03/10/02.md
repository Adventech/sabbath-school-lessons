---
title:  Sabbaten och skapelsen
date:  29/08/2021
---

Av de tio budorden är det bara det fjärde som börjar med ”Tänk på” [eller ”kom ihåg”, övers. anm.]. Så börjar inga andra av de tio budorden.

Att tänka på eller komma ihåg förutsätter en historia, någonting som hänt i det förflutna och som vi också behöver komma ihåg och tänka på. När vi gör det anknyter vi till det förgångna. ”Tänk på att hålla sabbatsdagen helig” är en direkt koppling till själva skapelseveckan.

`Läs 1 Mos. 1:26, 27 och 9:6. Vad lär dessa texter oss om hur speciella vi människor är och hur radikalt annorlunda vi är mot resten av Guds skapelse på jorden? Varför är det viktigt att vi förstår den skillnaden?`

När vi tänker på skapelsen kan vi komma ihåg att vi är skapade till Guds avbild, vilket inte sägs om någonting annat i skapelseberättelsen. Det är uppenbart att vi som människor är radikalt annorlunda än alla andra skapade varelser på planeten, oavsett hur mycket DNA vi har gemensamt med vissa djur. I motsats till den populära teorin är vi inte bara mer utvecklade apor eller högre utvecklade versioner av någon tidig primat. Som människor, skapade till Guds avbild, är vi unika bland allt som Gud skapade på denna jord.

`Hur påminner skapelseberättelsen oss om vår relation till skapelsen? 1 Mos. 2:15, 19.`

När vi inser att Gud också skapade vår värld påminner det oss om vårt ansvar för skapelsen. Vi ska ”härska över” skapelsen, men det innebär inte att vi får exploatera den. Vi ska härska som Guds regenter. Vi ska samverka med naturen så som Gud skulle göra.

Ja, synden har förstört och rört upp allting, men fortfarande är den här jorden Guds skapelse, och ingenting ger oss rätten att exploatera den, särskilt inte i betydelsen att skada andra människor, vilket så ofta blir fallet.

`På vilka andra sätt, förutom att påminna om Gud som Skaparen, hjälper sabbatsfirande oss att vara medvetna om vårt behov att vara goda förvaltare av miljön?`