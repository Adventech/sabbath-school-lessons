---
title:  Tjänst för andra hedrar Guds sabbat
date:  01/09/2021
---

I den nytestamentliga världen hade de religiösa ledarna gjort sabbaten till en konst. Där fanns dussintals förbud och regler som skulle bidra till att sabbaten hölls helig.

I detta ingick ett förbud mot att binda eller lösa någonting, att skilja två trådar åt, tända eld, förflytta ett föremål mellan det privata och det offentliga, eller förflytta någonting mer än ett angivet avstånd på en offentlig plats.

`Vad anklagades Jesus för i Joh. 5:7–16?`

När ledarna helt förbisåg det underbara underverket som Jesus hade utfört och den frihet från sjukdom han gett denne man var de upprörda över att mannen bar sin bädd offentligt på sabbaten. I stället för att se hur ”Herren över sabbaten” (Mark. 2:28) använde sig av denna speciella dag var ledarna upptagna av att upprätthålla sina egna regler och föreskrifter. Vi behöver akta oss för att göra liknande misstag i våra egna sätt och sammanhang.

`Hur skissar Jes. 58:12–14 Guds handlingsplan för sabbatsfirandet?`

Gud vill inte ha tom gudstjänst eller from tystnad. Han vill se sitt folk engagerade för andra, särskilt de nedtryckta och marginaliserade.

Jesaja gör detta mycket klart i Jes. 58:13, 14: ”Om du inte kränker sabbaten, inte sköter dina sysslor på min helgdag, om du kallar sabbaten en fröjd, helgad åt Herren och värd att ära, om du ärar den och inte utför det du brukar, inte ägnar dig åt dina sysslor och tomt prat, då skall du få fröjdas över Herren, jag skall föra dig fram över landets höjder och låta dig leva av din fader Jakobs egendom. Herren har talat.”

Egna ”sysslor” kan tydligen vara detsamma som att ”kränka sabbaten”. Själviska agendor är ingen del av Guds sabbatsideal. Nej, vi inbjuds att se dem som kämpar, är fångna, hungriga eller nakna, som vandrar i mörker och vilkas namn ingen verkar komma ihåg. Mer än någon annan veckodag bör sabbaten få oss ut ur vår egen själviskhet och få oss att tänka mer på andra och deras behov än bara på oss själva och våra egna behov.