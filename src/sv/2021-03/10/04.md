---
title:  Främlingen i dina portar
date:  31/08/2021
---

`Läs 2 Mos. 19:6. Vad säger det om dåtidens Israels ställning och uppgift? (Se även 1 Pet. 2:9.)`

Israel hade kallats ut ur Egypten för att vara Guds förbundsfolk, en nation genom vilken evangeliet skulle ha spridits över världen om de hade förblivit trogna. Utan tvekan var de föremål för Guds särskilda omsorg och intresse, och de hade fått särskilda förmåner och samtidigt ett särskilt ansvar.

`Läs 2 Mos. 23:12. Vad mer händer här? Vad säger texten om hur Gud såg på andra vid sidan om israeliterna?`

Sabbatens allmängiltighet är något många missar. Den vanligaste missuppfattningen är att den bara var för judar, ett misstag som avslöjas i de två första kapitlen i 1 Mos. Gud skapade ju alla människor, så alla behöver ta till sig sabbatsdagen.

Vi kan alltid tänka på vad sabbaten betyder för oss men också vad den kan säga oss om andra. På ett sätt kan vår vila och vår relation till vår Skapare och Återlösare få oss att automatiskt se på andra med nya ögon. Vi kan se på dem som skapade av samma Gud som vi själva, älskade av samma Gud som älskar oss och som dog för dem lika mycket som för oss. Som vi sett (i 2 Mos. 20:10; 5 Mos. 5:14) skulle sabbatsvilan också ges till tjänarna, främlingarna och t.o.m. djuren.

Att även främlingarna i deras portar, alltså de som (ännu) inte hade tagit del i förbundslöftena som getts till Israel, skulle njuta av sabbatsvila säger en hel del. Andra människor, eller ens djur, skulle aldrig kränkas eller utnyttjas. Varje vecka skulle det hebreiska folket (och även vi) på ett kraftfullt sätt påminnas om hur mycket vi har gemensamt med andra människor. Även om vi har välsignelser och privilegier som andra ännu inte har ska vi komma ihåg att vi fortfarande är del av samma människofamilj och därför ska behandla andra med respekt och värdighet.

`Hur kan ditt sabbatsfirande bli till välsignelse även för dem som ännu inte iakttar sabbaten? Hur kan du använda sabbaten som ett vittnesbörd för andra?`