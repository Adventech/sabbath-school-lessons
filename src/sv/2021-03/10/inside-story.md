---
title:  Missionsnytt
date:  03/09/2021
---

#### Se Jesus i varje fattig kvinnas ansikte

De flesta kvinnor på landet i Bangladesh kan inte läsa och skriva. De blir tidigt bortgifta, och därmed är de engagerade i att ta hand om familjens hushåll. Detta gör det svårt för dem att hitta möjligheter att förbättra sin egen utbildning eller sin familjs ekonomi, så fattigdomen forsätter i generation efter generation.

Rupali Begum, en fattig hemmafru och mor till tre barn, är inget undantag. Hon hade kämpat under en längre tid för att försöka ge sina barn tre måltider per dag, men det gick inte! Hennes man var lat och hade gett upp försöken att få ett arbete för att underlätta situationen.

Rupali låg vaken om nätterna, ofta med tom mage, för att försöka tänka igenom hur hon kunde få möjligheter att ge sina barn de mest grundläggande behoven – mat, skydd och kläder. Hon som hade drömt om att hennes barn skulle få utbildning kunde glömma den drömmen!

En av ADRA:s fältarbetare berättade för Rupali om projektet de startat i hennes by för att hjälpa fattiga kvinnor att förbättra sin familjs hälsa och ekonomi. Rupali var lite skeptisk: ”Varför var en kristen organisation intresserad av att hjälpa muslimska kvinnor att få ett bättre liv”? Men hennes desperation var så stor att hon till slut gick med på att besöka gruppen och höra vilka tankar de hade.

Rupali blev medlem i gruppen och började delta i sparprogrammet där alla medlemmar sparar en liten summa varje månad. Sedan kan medlemmarna ta lån från sin egen ”bybank” för att starta en egen verksamhet. Räntorna är låga, och kvinnorna får utbildning i olika egna små verksamheter som de kan livnära sig på.

Efter några månader tog Rupali sitt första lån. Hon köpte en symaskin eftersom hon hade lärt sig sömnad genom ADRA:s utbildningsprogram. Hon fick snabbt beställningar, och det var med stor glädje hon såg att hon hade fått en liten vinst den första månaden. Det kändes helt overkligt – hon hade möjlighet att påverka sitt eget liv!!

Tiden som följde var som en dröm. Inom några månader hade hon betalat av sitt lån, fått vinster på sitt arbete och ett permanent kontrakt med en liten firma som behövde tygpåsar.

Nu kunde hon ge sina barn tre måltider näringsriktig mat, och hon kunde skicka iväg sitt äldsta barn till skolan, klädd i skoluniform! Det fanns andra vinster också. Hennes man började se att hans frus affärer gick bra, och snart blev han också engagerad i arbetet. Nu bråkade de inte längre. De blev en enad familj, och Rupali började sova gott om nätterna.

”Jag som inte kunde göra någonting för att förbättra situationen för min familj är idag den som helt har förvandlat vår situation”, berättar hon. ”Jag har vunnit min mans och mina barns respekt, och jag har blivit en helt ny människa. Tack, ADRA, för att ni bryr er om oss fattiga, obetydliga människor, ni har räddat våra liv!”

Jesus sa: ”Vad ni har gjort för någon av dessa minsta … har ni gjort för mig” (Matt. 25:40). ADRA ser Jesus i varje fattig människas ansikte.