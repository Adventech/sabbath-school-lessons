---
title:  Ett tecken på att vi tillhör Gud
date:  02/09/2021
---

Under andra världskriget väntade England på en nära förestående invasion av den tyska armén. Förberedelser gjordes för att försvara ön så mycket som möjligt. Extra befästningar sattes upp längs kusterna. Vägarna skulle naturligtvis ge fienden de snabbaste rutterna till deras mål, så alla vägar blockerades vid strategiska punkter. Då gjorde de engelska makthavarna något ovanligt. För att bromsa och förvirra fienden togs järnvägs- och vägskyltarna bort. Inristade märken på sten och byggnader kunde inte tas bort men de täcktes med cement.

Skyltar är betydelsefulla. De markerar och vägleder. Innan GPS kom hade vi alla kartor och letade efter skyltar.

`Vad är sabbaten ett tecken på? Läs 2 Mos. 31:13, 16, 17. På vilka sätt kan vi tillämpa det som står där på oss idag, eftersom vi tror på att Guds lag består för alltid?`

Dessa ord talades särskilt till det forna Israel. Men vi som tillhör Kristus är ”avkomlingar till Abraham och arvtagare enligt löftet” (Gal. 3:29), så sabbaten förblir även idag ett tecken mellan Gud och hans folk. 2 Mos. 31 pekar på sabbaten som ett tecken på Guds bestående (och eviga) förbund (2 Mos. 31:16, 17). Detta tecken hjälper oss att känna vår Skapare, vår Återlösare, honom som helgar oss. Det är som en flagga som hissas upp var sjunde dag och fungerar som något som hjälper oss att komma ihåg, eftersom vi har lätt för att glömma.

Guds sabbat är en ständig påminnelse om vårt ursprung, vår befrielse, vårt mål och vårt ansvar för de utstötta och marginaliserade. Sabbaten är ju så viktig att i stället för att vi ska komma till den kommer den till oss, varje vecka, utan undantag. Den är en ständig påminnelse om vilka vi är, vem som skapade oss, vad han gör för oss, och vad han till slut ska göra för oss när han skapar nya himlar och en ny jord.

En helig Gud inbjuder sin mänskliga förbundspartner till att betänka den rytm som styr det som verkligen är viktigt, den frälsande relationen mellan Skaparen, Frälsaren och hans vilsegångna skapelse. Varje vecka inbjuds vi, med den kraft och auktoritet som kommer från Gud, att träda in i den vila som vi fritt fått i Kristus Jesus, ”trons upphovsman och fullkomnare. För att vinna den glädje som väntade honom uthärdade han korset utan att bry sig om skammen och sitter nu till höger om Guds tron” (Heb. 12:2).

`Hur kan du lära dig att få en djupare upplevelse av Gud på sabbaten?`