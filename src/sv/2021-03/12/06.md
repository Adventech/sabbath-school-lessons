---
title:  En dubbelriktad gata
date:  16/09/2021
---

Jona verkar vara den som är till störst bekymmer för Gud. Nineve var farligt, men i berättelsen om Jona verkar inte Nineveborna vara problemet. De förstår budskapet och ångrar sig snabbt. I stället verkar missionären Jona vara den svaga länken i berättelsen.

Genom hela berättelsen fortsätter Gud att nå ut till sin motvilliga profet eftersom han vet att Jona behöver missionsresan till Nineve lika mycket som Nineveborna behöver höra budskapet.

`Läs Judasbrevet. Vad betyder det att ”hålla [sig] kvar i Guds kärlek”? (v.21) Hur gör man det?`

I denna lilla bok i Nya testamentet säger Judas i v. 21: ”Håll er kvar i Guds kärlek och se fram mot att vår herre Jesus Kristus skall förbarma sig och ge er evigt liv.”

Att personligen uppleva Guds kärlek och nåd är ingen engångshändelse. Ett sätt att hålla sig ”kvar i Guds kärlek” är att nå ut till andra. I följande verser manar Judas oss att ”ha förbarmande” och ”rädda” andra genom att ”rycka [dem] ur elden”.

`Läs Jud. 20–23. Vilka likheter finns det med berättelsen om Jona? Vad innebär det i praktiken för oss idag?`

Jona hade troligen inte funderat särskilt mycket på sin relation till assyrierna innan Gud kallade honom till Nineve. Kanske visste han att han inte gillade assyrierna; de var ju Israels fiender. Men hade han själv en aning om hur mycket han hatade dem eller hur långt han skulle gå för att undvika dem, också efter att Gud hade kallat honom? Kanske var det därför Gud skickade honom dit? Jona var inte redo att ha en assyrier som närmaste granne på den nya jorden. Han hade inte lärt sig älska så som Gud älskar. Gud kallar Jona till att gå till Nineve eftersom Gud älskar Nineveborna och vill få dem till sitt rike. Men Gud kallar också Jona därför att han älskar Jona. Gud vill att Jona ska växa och bli mer lik honom genom att de arbetar tillsammans. Gud vill att Jona ska finna den sanna vila som bara kommer av att vara i en frälsande relation med honom och göra hans vilja, och då ingår det att nå ut till andra och visa dem den tro och det hopp vi har.

`På vilka områden tror du att Gud vill utmana dig? Var behöver du växa i din relation till Gud? I din syn på andra människor?`