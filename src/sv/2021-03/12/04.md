---
title:  Uppdraget slutfört
date:  14/09/2021
---

Jämfört med vilken stad som helst i Israel är Nineve en enorm stad. ”Nineve var en oerhört stor stad: det tog tre dagar att färdas genom den” (Jona 3:3).

`Läs Jona 3:1–10. Vilken respons förväntar vi oss när vi berättar för andra om Gud? Hur reagerade människorna i Nineve?`

Medan Jona gick genom staden förkunnade han Guds budskap: ”Om fyrtio dagar skall Nineve förstöras” (Jona 3:4). Budskapet träffar precis rätt. Även om vi inte får några detaljer, är det tydligt att budskapet når mottagliga öron, och folket i Nineve tror (kollektivt!) på Jonas varningsord.

På ett sätt som är typiskt i Mellanöstern utfärdar kungen i Nineve ett påbud som ska synliggöra invånarnas förvandlade hjärtan. Alla, även djuren, ska fasta och sörja (hur djuren sörjer berättas inte). Kungen stiger ner från sin tron och sätter sig i gruset på marken, en mycket viktig symbolhandling.

`Jämför Jona 3:6–9 med Jer. 25:5; Hes. 14:6 och Upp. 2:5. Vad fanns det i kungens tal som antydde att han förstår vad sann ånger handlar om?`

Predikan var kort och koncis, men full av rätt teologi om sann ånger. Medan Jona predikade måste den heliga Anden ha arbetat hårt i ninevebornas hjärtan.

Nineveborna hade inte förmånen att ha tillgång till alla berättelser om Guds ömsinta ledning som israeliterna hade. Ändå reagerade de positivt mot Gud. I verkligheten sade de: ”Låt oss handlöst kasta oss mot Guds nåd, utan att hoppas på våra egna prestationer! Låt oss lita helt på hans godhet och nåd.”

Men Jona, som haft en personlig förstahandserfarenhet av Guds nåd, verkar märkligt nog tro att Guds nåd är någonting så exklusivt att bara vissa kan få tillfälle att vila i den.

`Varför är ånger viktig? Vad betyder det att verkligen ångra sig? Vi ångrar oss, och sedan gör vi ändå samma sak igen. Hur går det ihop?`