---
title:  En arg, rastlös missionär
date:  15/09/2021
---

Tyvärr slutar inte berättelsen om Jona med kap. 3.

`Läs Jona 4:1–11. Vad är Jonas problem?`

Jona 4 börjar med hans ilska mot Gud eftersom hans uppdrag har lyckats så väl. Kanhända att Jona är bekymrad för att verka ha gjort bort sig själv. Vi ser att Gud tar tid för att tala och resonera med sin profet som uppför sig som ett litet barn som fått ett utbrott.

Här finns belägg för att Guds sanna efterföljare, även profeter, fortfarande behöver växa och komma över saker och ting.

”När Jona förstod att det var Guds avsikt att skona staden, som trots sin gudlöshet hade vägletts till att ångra sig i säck och aska, borde han ha varit den förste som gladde sig över Guds häpnadsväckande nåd. I stället tillät han sig att dröja vid tanken att han kanske kunde ha blivit uppfattad som en falsk profet. Eftersom han var mån om sitt rykte glömde han bort att människorna i den onda staden hade ett oändligt mycket större värde” (Ellen White: Från makt till maktlöshet, s. 184).

Guds tålamod med sin profet är häpnadsväckande. Gud har för avsikt att använda Jona, så när denne går sin väg sänder Gud en storm och en fisk för att leda tillbaka den bortsprungne profeten. När Jona fortsätter att vara motsträvig, försöker Gud återigen resonera med honom och förändra hans dåliga inställning: ”Har du skäl att vara vred?” (Jona 4:4).

`Läs Luk. 9:51–56. Vad finns det för likheter med berättelsen om Jona?`

”Så älskade Gud världen att han gav den sin ende son, för att de som tror på honom inte skall gå under utan ha evigt liv” (Joh. 3:16). Eller, som Gud formulerar det i Jona 4:11: ”Skulle då inte jag bekymra mig om Nineve, den stora staden, där det bor över 120 000 människor, som inte ens kan skilja på höger och vänster – och dessutom många djur.” Vi kan vara tacksamma för att det är Gud och inte vi själva som sist och slutligen är den yttersta domaren av hjärtan, sinnen och motiv.

`I Rom 12:19 står det: ”Ta inte rätten i egna händer, mina kära, utan låt Guds vrede ha sin gång, ty det står skrivet: Min är hämnden, jag skall utkräva den, säger Herren.” Guds hämnd kan kännas som en tröst när vi blivit illa behandlade. Hur hanterar vi då de tillfällen när Gud i stället visar medkänsla och tålamod med dem vi tycker förtjänar ett straff?`