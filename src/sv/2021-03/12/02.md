---
title:  Att springa iväg
date:  12/09/2021
---

Jona var en häpnadsväckande framgångsrik missionär. Samtidigt var han också en mycket motvillig sådan, åtminstone i början. Vad Jona än höll på med innan Guds kallelse, så avbröts hans dåvarande liv på ett märkbart sätt av kallelsen. I stället för att ta Guds ok på sina axlar och upptäcka att det var skonsamt och att hans börda var lätt (Matt. 11:30) bestämde sig Jona för att finna sin egen ”vila”: genom att springa åt motsatt håll, bort från det Gud kallade honom till.

`Lyckades Jona finna ro och vila när han sprang bort från Guds kallelse? Läs Jona 1.`

Jona ger sig iväg i motsatt riktning, bort från det Gud kallade honom till. Han stannar inte ens för att resonera med Gud, vilket många av Bibelns profeter gjorde när de kallades till att bli Guds budbärare (se t.ex. 2 Mos. 4:13).

2 Kung. 14:25 antyder att detta inte är första gången som Jona kallas för att tala för Gud. Den gången verkar Jona ha gjort vad Herren bad honom om. Men inte den här gången.

Varför?

Historiska och arkeologiska dokument redogör för grymheten hos de assyriska härskarna som regerade i Mellanöstern på sjuhundratalet f.Kr., tiden då Jona var verksam i Israel. Ungefär 75 år senare anföll den assyriske kungen Sanherib Juda. Israel och Samarien hade fallit ungefär tjugo år tidigare, och kung Hiskia hade uppenbarligen anslutit sig till en lokal antiassyrisk koalition.

Tiden var nu inne för assyrierna att visa sin makt. Bibeln (2 Kung. 18; Jes. 36), historiska assyriska dokument och skriften på väggen i Sanheribs palats i Nineve återger den grymma berättelsen om Lakishs fall, en av Hiskias viktigaste och mest välbefästa fästningar vid den södra gränsen. I en inskrift hävdar Sanherib att han tagit över tvåtusen fångar från 46 befästa städer som han säger sig ha förstört. När den assyriske kungen intog Lakish spetsades hundratals eller tusentals fångar på pålar, kung Hiskias trogna supportrar flåddes levande, och resten skickades till Assyrien som billig slavarbetskraft.

Assyrierna kunde vara ofattbart grymma, även enligt den tidens mått. Och hit, till själva hjärtat av det riket, sänder Gud nu Jona.

Är det så konstigt att Jona inte ville dit?

`Har du haft lust att fly från Gud? Hur gick det?`