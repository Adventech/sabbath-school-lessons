---
title:  Missionsnytt
date:  17/09/2021
---

#### Två män mot en Gud

Det var fortfarande mörkt ute när tioåriga Niang skulle gå till skolan. Hon kände sig orolig. Niangs familj hade kommit till USA från Burma som flyktingar bara ett år tidigare, och att gå i skolan i delstaten Georgia var svårt för henne.

Niang kunde inte engelska så bra. Det var svårt att få vänner. Och hon var tvungen att gå ensam till skolan i mörkret. Hennes far kunde inte följa med eftersom han jobbade nätter. Hennes mamma var tvungen att stanna hemma med lillasyster som var bebis.

Niang bad innan hon lämnade huset.

”Käre Gud, hjälp mig att klara en till dag i skolan,” sade hon. ”Hjälp mig att inte få problem med läraren. Hjälp mig så att jag kommer tryggt fram till skolan. Amen.”

Niang svängde sin tunga, svarta ryggsäck upp över axlarna och klev ut på den mörka gatan. Om hon tog genvägen skulle det bara ta henne tio minuter att gå till skolan. Vägen gick förbi några höghus och genom en skog. Hon skulle kanske träffa några barn på vägen som kunde hålla henne sällskap.

Men Niang såg inte några andra barn medan hon gick genom skogen. Det var tyst. Träden såg ut som mörka skuggor.

Plötsligt dök två stora män upp framför henne. En av dem höll något som såg ut som en vit tygpåse. Påsen såg tom ut. Han höll fram den.

”Hej, kan du hålla den här åt oss?” frågade han.

Niang tyckte att det var en konstig fråga. Hon stannade och tog några steg tillbaka. Männen tog några steg framåt.

Niang såg sig oroligt omkring och hoppades att andra barn också hade tagit genvägen till skolan. Men hon såg ingen. Hon såg tillbaka på männen. De var två personer, och hon var bara en. De var långa och stora. Hon var kort och liten. Skulle hon hålla den vita tygpåsen?

”Nej!” utbrast Niang och skakade på huvudet.

Hon vände sig om och sprang så fort hon orkade. Männen blev förvånade.

”Nej!” sa en av männen. ”Spring inte!”

Men Niang tänkte inte sluta springa. Hon var rädd. Hon hade hört berättelser om barn som hade blivit kidnappade. Hon visste att männen lätt kunde fånga henne om de ville.

”Herre, snälla, hjälp mig!” bad hon.

Hon lyssnade för att höra om männen följde efter henne. När hon inte hörde något stannade hon för att få luft. Hennes hjärta bultade. Plötsligt hörde hon andra barn. Lättnaden sköljde över Niang. Hon följde de tre yngre barnen till skolan. När de kom till platsen där de två männen hade stått, var männen borta.

Niang drog en lättnadens suck.

”Käre Gud, tack för att du skyddade mig”, bad hon.

Två stora män var inte starkare än en mäktig Gud.

Ett av detta kvartals speciella missionsprojekt är att hjälpa flyktingbarn, som Niang var då, genom att att ge dem stipendier till adventistskolor. Tack för era gåvor!