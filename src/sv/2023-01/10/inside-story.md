---
title:  Missionsnytt
date:  10/03/2023
---

#### Byggnadsarbetare finner Jesus

Det var en dröm som gick i uppfyllelse.

I åratal hade Adventistsamfundet i Rwanda haft en önskan om att bygga en vårdhögskola där ungdomar kunde utbilda sig till läkare och sjuksköterskor. Efter att ha tagit sin examen skulle de inte bara kunna behandla de sjuka utan också leda dem till den stora läkaren Jesus.

Ett kvartal då Östra-Centrala Afrika divisionen fick utse den trettonde sabbatens speciella missionsprojekt kunde man välja detta som projekt. Med stöd av missionsgåvorna kunde äntligen byggnadsarbetet påbörjas vid Adventist University of Central Africas campus i utkanten av Rwandas huvudstad Kigali.

Varje arbetsdag var över 300 byggnadsarbetare sysselsatta med att sätta upp väggar, installera tak och lägga golv. Men innan byggarbetsplatsen fylldes av ljudet från hammarklangen och sågarnas surr på morgonen hördes lovsånger.

Vad var det som hände? Byggnadsarbetarna höll morgonandakt tillsammans med några av universitetets teologistuderande.

Flera ungdomar som studerade till att bli pastorer såg fram emot den nya vårdskolan och ville inte vänta på att den skulle bli färdig och den första kullen elever utexaminerade. De ville att den genast blev missionsinriktad. De önskade att skolan skulle börja leda människor till Jesus redan innan den öppnades. Så de bestämde sig för att bjuda in byggnadsarbetarna till att sjunga psalmer, läsa Bibeln och be tillsammans med dem varje morgon.

Till en början tog bara en handfull byggnadsarbetare del i morgonandakterna. Men efter hand som dagarna och veckorna gick växte deras antal. Deras chefer, entreprenörerna som hade anlitat dem för att bygga vårdskolan, märkte deras intresse för morgonandakten och gav dem tid inräknad i deras arbetsdag för att sjunga och lära sig om Bibeln.

Efter några månader fick de blivande pastorerna kontakt med byggnadsarbetare som var intresserade av att få veta mer om Jesus. Flera byggnadsarbetare började komma tidigt till arbetsplatsen för att höra Guds ord. De kom till arbetsplatsen inte bara för att tjäna pengar, utan också för att höra evangeliets budskap.

”Evangeliets goda nyheter är att Jesus kom till jorden för att dö för dig”, sa teologistudenterna. ”Eleverna från vårdskolan kommer att berätta för människor om honom.”

Till slut blev den nya byggnaden klar, och den invigdes av Rwandas president och Generalkonferensens föreståndare. Under invigningen gav 27 byggnadsarbetare sina liv till Jesus.

Vårdhögskolan vid Adventist University of Central Africa har plats för 35 studenter nu i slutet av första fasen av skolans utveckling. Lärare från hela världen kommer till universitetet utanför Kigali för att utbilda unga människor för ett liv i sina medmänniskors tjänst. Tack för de gåvor som ni kommer att ge det här kvartalet! De kommer att användas till ett nytt projekt – att bygga hem åt de nya lärarna.