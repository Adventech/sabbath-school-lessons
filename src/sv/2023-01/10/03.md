---
title:  Du kan inte ta det med dig
date:  06/03/2023
---

Någon frågade den kände evangelisten Billy Graham vad som förvånade honom mest i livet nu när han var gammal (Graham var då över 60). Vad svarade han? ”Dess korthet.”

Utan tvekan går livet fort.

`Vad lär följande texter om människans liv här? Ps. 49:18; 1 Tim. 6:6, 7; Ps. 39:12; Jak. 4:14; Pred. 2:18–22.`

Livet går inte bara fort, utan när du dör kan du inte ta någonting med dig, i varje fall inga materiella ting som du har förvärvat. (Karaktär? Det är en annan sak.) För ”ingenting får han med sig i döden” (Ps. 49:18). Det innebär att människan lämnar det bakom sig, till någon annan. Vem som ska få det beror givetvis på hur man har planerat på förhand.

Naturligtvis har inte alla någon egendom i sig, men särskilt om de har arbetat under årens lopp har de flesta lyckats skaffa sig en viss rikedom. Vad som slutligen händer med den rikedomen efter din död är en viktig fråga att tänka på.

För dem som har ägodelar i slutet av livet, större eller mindre, kan planering för dem vara en sista handling av förvaltarskap, en genomtänkt hantering av det som Gud har välsignat oss med. Om du inte har en plan för din egendom som du gjort genom ett testamente eller annan överenskommelse kan statens lagar komma att spela en roll (beroende på var du bor). Om du dör utan testamente går det mesta av din egendom enligt de flesta lagstiftningar helt enkelt till dina släktingar, vare sig de behöver den eller inte, oavsett om de använder pengarna på ett bra sätt, och oavsett om du vill ge någon del till någon viss person. Din församling får ingenting. Om det är så du vill ha det, så må det vara hänt; om inte, behöver du planera i förväg.

För att uttrycka det på annat sätt kan vi säga att eftersom Gud äger allting (Ps. 24:1) skulle det utifrån bibliskt perspektiv vara logiskt att dra slutsatsen att när vi är färdiga med det som Gud har anförtrott åt oss bör vi ge tillbaka det som återstår till honom, den rättmätige ägaren, när våra älskades behov är tillgodosedda.

`Som vi vet kan döden komma när som helst och ibland oväntat, även idag. Vad skulle hända med dina älskade om du dog i dag? Vad skulle hända med din egendom? Skulle den fördelas som du önskar?`