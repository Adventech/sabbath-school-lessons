---
title:  Den rike dåren
date:  05/03/2023
---

`Läs Luk. 12:16–21. Vad är det relevanta budskapet för oss här? Vilken stark tillrättavisning gav Herren till den dåraktige mannen, och vad kan det säga oss om en sund inställning till våra ägodelar?`

Fastän budskapet är mer omfattande än så kan man hävda att detta även var en berättelse som Jesus framförde om vad man inte ska göra som pensionär. Om någon alltså har slutat att arbeta för att spendera sin egendom helt för sig själv bör han ta denna berättelse till sitt hjärta. Problemet är inte att arbeta hårt eller bli rik, särskilt när man blir äldre och kanske blir ännu rikare. Problemet är attityden. Mannens ord: ”Du kan vila ut. Ät, drick och roa dig” (Luk. 12:19) ger uttryck för det verkliga problemet.

”Denne man hade inte högre mål än djuren som förgås. Han levde som om Gud inte fanns, som om det inte fanns någon himmel, inget framtida liv, som om allt han ägde var hans och han inte var skyldig något till varken Gud eller människor” (Ellen White: Såningsmannen, s. 202).

Om vi på det här stadiet av livet bara tänker på oss själva och ignorerar andras behov och Guds sak följer vi den rike dårens exempel. I Jesus liknelse finns ingen antydan om att mannen var lat eller oärlig. Problemet var hur han använde det som Gud hade anförtrott åt honom. Eftersom vi inte vet dagen för vår död bör vi alltid vara redo för den genom att leva i och göra Guds vilja i stället för att sträva efter ett liv i själviskhet.

Den allmänna bilden i Bibeln är att människan arbetar och förblir produktiv så länge hon kan. Det är faktiskt intressant att notera att författarna till de två stora profetböcker Daniel och Uppenbarelse-boken var, som många tror, båda över 80 när de skrev sina böcker. Det var en tid då medellivslängden var 50 år. Ellen White gav ut några av sina mest omtyckta böcker, som Messias, efter att hon fyllt 70. Alltså borde inte åldern, så länge vi är friska, innebära att vi slutar vara produktiva i den mån vi kan göra något gott.

Jesus rådde dem som väntar på hans andra ankomst att inte bara vara vakna utan också arbeta (Matt. 24:44–46).

`Hur kan vi, oavsett ålder och pengar, undvika snaran som mannen här föll i? Fråga dig själv: ”Vad anser jag är viktigast i mitt liv?”`