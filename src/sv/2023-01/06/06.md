---
title:  Mose i Egypten
date:  09/02/2023
---

Moses person var framträdande i den tidiga heliga historien. Han hölls vid liv genom Guds försyn som verkade genom en företagsam mor och en omsorgsfull syster. När faraos dotter fann barnet Mose i en korg av vass anställdes sedan hans hebreiska mor för att ta hand om honom. Vilken välsignad utmaning för en ung mor som var en flykting och slav! Jokeved hade bara 12 år på sig att lära sitt barn att be, förtrösta på Gud och ära honom och till att forma Moses karaktär för livets tjänst. I många år utbildades Mose i Egyptens hov. ”Mose blev grundligt insatt i den egyptiska visdomen och uppträdde med kraft i både ord och handling” (Apg. 7:22). När Mose blev en fullvuxen man tog han ett medvetet beslut att ändra på sitt liv och historiens gång.

`Läs Heb. 11:24–29. Tänk på vad Mose lämnade bakom sig och vad han mötte i stället. Försök att se på det utifrån hans position, innan han gjorde sitt val. Vad lämnade han, och vad valde han att acceptera i och med det?`

Egypten var på den tiden en av stormakterna i den forntida världen, om inte den största av dem. Nilen skapade så fruktbar mark att Egypten fick rika skördar och nationen var välbärgad och stark, och Mose själv kunde ha varit på toppen av detta rike. Det är svårt att föreställa sig hur frestande världens lockelser, Egypten och alla dess skatter måste ha varit för honom under hans tidiga år. Säkert måste han ha funnit beundran, njutningar och rikedomar som frestande. Utan tvekan kunde han sannolikt lätt ha rättfärdigat rikedomen i stället för att kasta sig in bland en skara föraktade slavar.

Men Bibeln säger: ”Han ville hellre fara illa tillsammans med Guds folk än ha en kortvarig glädje av synden” (Heb. 11:25). Fara illa? Större delen av Andra Moseboken handlar om Moses kamp och prövningar, men trots allt han gick igenom fick han inte korsa gränsen till det utlovade landet på grund av hans synd (se 4 Mos. 20:12). Alla vet vi dock att Mose valde rätt när han valde att vara med Guds folk, även om han tidvis själv måste ha undrat om han verkligen hade gjort det.

`Utifrån ett världsligt perspektiv borde Mose ha stannat i Egypten. Men som kristna har vi fått en verklighetsuppfattning som tar oss bortom den här världen. Hur kan vi, när vi frestas av världen, lyckas hålla den stora bilden framför oss? Varför är det så viktigt att göra det?`