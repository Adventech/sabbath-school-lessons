---
title:  Från bedragare till furste
date:  08/02/2023
---

Som ung man som älskade och fruktade Gud förnedrade sig Jakob ändå till att konspirera med sin mor Rebecka för att lura sin far och få hans välsignelse. Som konsekvens började han sitt vuxna liv på fel väg, fick fly eller kanske riskera att möta döden. Rebecka sade till Jakob: ”Fly genast till min bror Laban … och stanna där en tid, tills din brors vrede har lagt sig … När vreden har lagt sig och han har glömt vad du har gjort honom, skickar jag bud och låter hämta hem dig igen” (1 Mos. 27:43–45). Jakob blev faktiskt borta i 20 år och såg aldrig sin mamma igen.

`Läs 1 Mos. 32:22–31. Vad hände Jakob här, och vilka andliga lärdomar kan vi få från denna berättelse om Guds nåd även när vi fattar felaktiga beslut?`

”Genom ödmjukhet, ånger och överlåtelse vann denna syndiga, felande människa seger över himlens Majestät. I sin svaghet höll Jakob fast vid Guds löften, och den oändliga kärlekens hjärta kunde inte avvisa syndarens bön. Jakob kunde nu tydligt se misstaget som hade lett till hans synd när han fick förstfödslorätten genom bedrägeri. Han hade inte litat på Guds löften, utan genom sina egna ansträngningar hade han försökt åstadkomma det som Gud skulle ha utfört på den tid och det sätt som han ansåg lämpligt … Jakob hade fått ta emot välsignelsen som hans själ hade längtat efter. Hans synd hade varit att han hade trängt undan och bedragit sin bror. Den synden hade nu blivit förlåten” (Ellen White: Det var mycket gott, s. 173).

`Läs 1 Mos. 49:29–33. Jakob hade ingenting kvar i Kanaan, men vilka instruktioner gav han sina söner om sin begravning? Vilka är också begravda i den graven? Vad tror du orsaken var till att Jakob ville detta?`

Bibeln berättar att alla tre patriarkerna och deras hustrur blev begravda i samma grav. Jakobs förtröstan på Gud var stark, och han betraktade sig själv som en främling och pilgrim på jorden (Heb. 11:13). Trots sina misstag lämnade han hemmet tomhänt, men han kom tillbaka till Kanaan som en välbärgad man.

`Trots våra misstag kan Gud ändå välsigna oss. Hur mycket bättre är det dock inte att undvika de misstagen från början! Vilka val står du inför nu, och hur kan du undvika att välja fel?`