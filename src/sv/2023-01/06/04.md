---
title:  Lots dåliga beslut
date:  07/02/2023
---

När Abram lämnade sitt hemland som gensvar på Guds kallelse valde hans brorson Lot att följa honom på pilgrimsfärden. 1 Mos. 13 berättar att Gud välsignade Abram till den grad att han ”var nu mycket rik, han ägde boskap [det primära måttet på rikedom på den tiden] och silver och guld” (v. 2). Även Lot ”hade får och kor och tält” (v. 5). De blev båda så rika med sina stora boskapshjordar att de inte kunde bo nära varandra. För att undvika konflikter mellan dem och deras herdar lät Abram Lot välja var han ville bo. Naturligtvis borde Lot ha överlåtit det åt Abram som var äldre och eftersom Lots egen rikedom fanns tack vare hans nära koppling till Abram. Men Lot visade ingen tacksamhet utan valde själviskt vad han ansåg vara det bästa området.

`Läs 1 Mos. 13:10–12. Vilka rationella faktorer kan ha fått Lot att ta de beslut han tog?`

Hur lätt Lot än kunde ha motiverat sitt beslut att flytta till staden blev det inte så lyckat för honom där, och när Abram hörde om vad som hände Lot sade han inte: ”Det var illa, Lot. Du skördar vad du sått.” Nej, han kom till Lots undsättning (se 1 Mos. 14).

I vår längtan efter mer saker tar vi inte alltid till oss våra lärdomar så bra. Lot flyttade genast tillbaka till Sodom! Men i sin stora nåd sände Gud budbärare för att varna Lot och hans familj och lät dem veta om den förestående undergången som skulle drabba dessa städer.

`Läs 1 Mos. 18:20–33. Vad sade Gud till Abraham om anledningen till sitt besök på jorden? Vad var Abrahams respons på nyheterna att Gud planerade att förstöra dessa onda städer?`

På grund av Abrahams omsorg om Lot och hans familj köpslog han med Gud att Gud skulle skona dessa städer om det gick att finna rättfärdiga människor där. Han började med 50 och gick ner till tio. I enlighet med sin kärleksfulla karaktär slutade Gud aldrig att visa nåd, fram tills att Abraham slutade be. Gud och de två änglarna räddade Lot personligen, samt hans fru och två döttrar. Men hustrun blickade tillbaka och förvandlades till en saltstod. Lot hade kommit till Sodom som en välbärgad man men lämnade med nästan ingenting. Hur försiktiga behöver vi inte vara kring beslut som vi tar, särskilt med tanke på bara kortsiktiga vinningar i motsats till den stora bilden (se Mark. 8:36, 37).