---
title:  Noa fann nåd
date:  05/02/2023
---

Det är värt att lägga märke till att Gud ofta kallar dem som söker efter himmelska skatter till att göra stora omställningar i livet här på jorden. Var redo för det också, ifall det skulle behövas.

`Läs 1 Mos. 6:5–14. Vilka radikala omställningar mötte Noa som konsekvens av sin lydnad för Gud? Vilka principer kan vi finna här för oss själva i en värld som behöver varnas för den annalkande domen?`

Noa kunde ha använt sin tid och sina resurser till att bygga något åt sig själv, men han valde att göra en drastisk förändring i sitt liv och tillbringa 120 år med att följa Guds kallelse att bygga en ark.

Många skeptiker avfärdar i dag flodberättelsen som en myt, ofta p.g.a. vetenskapliga spekulationer om kända naturlagar. Detta är inget nytt. ”Människorna som levde före floden tänkte att naturens lagar hade varit oförändrade under århundraden. De olika årstiderna hade återkommit i sin ordning. Hittills hade det aldrig regnat, utan jorden hade blivit vattnad av dimma eller dagg. Floderna hade tryggt fört sitt vatten till havet. Bestämda lagar hade hindrat vattnet från att svämma över flodbankarna” (Ellen White: Det var mycket gott, s. 77). Före floden menade folk att en flod aldrig kunde komma, vilket var grundat på en felaktig verklighetsförståelse. Efter floden, grundat på felaktig verklighetsförståelse, hävdar man att den aldrig över huvud taget kom. Som Bibeln säger: ”Det finns ingenting nytt under solen” (Pred. 1:9).

Bibeln säger dock också att människorna kommer att vara skeptiska kring den sista tidens händelser, såsom de var före floden (se 2 Pet. 3:3–7). Hur kan vi då förbereda oss för den kommande förödelsen? Det finns ett medvetet beslut som kan kallas ”uppskjuten belöning”. I praktiken betyder det att vi tålmodigt gör vad Gud kallat oss till att göra i hopp om en härligare framtid som belöning. Vi vet inte när Kristus kommer tillbaka. I en bemärkelse spelar det ingen roll. Det viktiga är att vi likt Noa gör vad Gud ber oss göra, även om det, som det var med Noa, medför en del radikala livsomställningar.

`Hur redo skulle du vara för en större förändring i ditt liv om Gud kallade dig, som han kallade Noa, till att göra det? (Tips: se Luk. 16:10.)`