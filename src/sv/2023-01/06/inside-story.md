---
title:  Missionsnytt
date:  10/02/2023
---

#### Kärleksfulla handlingar

José och Cecila är två ungdomar som har blivit medlemmar i en av vänskapsgrupperna som ADRA  har startat i en av adventistkyrkorna i Moçambique.

Moçambique är ett land med hög ungdomsarbetslöshet, och det har gjort att många ungdomar börjar dricka, missbrukar droger eller prostituerar sig för att få pengar till att överleva. För många unga människor har livet blivit meningslöst, och de har ingen framtidstro.

En del av ADRA-projektet i landet handlar om att ge ungdomar yrkesutbildning och hjälpa dem att starta egna verksamheter. Eftersom det saknas yrkesutbildade människor i landet finns det en mycket bra arbetsmarknad för dem.

Men projektet handlar också om att ge ungdomar framtidstro, inte bara för denna världen utan också för evigheten. ADRA bildar vänskapsgrupper i olika församlingar. Där får ungdomarna en vuxen mentor att prata med, och där möter de också jämnåriga utbildade rådgivare som de kan prata med om livet generellt.

En viktig del av projektet är att ung-domarna ska stödja sitt närområde, förstå vilka som är mest sårbara och istället för att förstöra både sig själva och andra få uppleva glädjen i att hjälpa sina medmänniskor.

Admira dos Santos var just en sådan kvinna som gruppen såg var extra sårbar. Hon hade förlorat sin man tidigt på 60-talet, och sedan även förlorat båda sina söner. Hon hade ingen familj runt sig, och hennes hus höll på att rasa ihop. Hon var gammal, sjuklig och svag, och vänskapsgruppen beslutade sig för att hjälpa henne på ett praktiskt sätt.

De började med att bygga upp hennes hygienutrymme och började sedan renovera hennes hus. Det regnade in eftersom taket var otätt, väggarna hade stora hål och dörren var trasig. Med gemensamma krafter och en del av de kunskaper som yrkesutbildningen gett dem kunde ungdomarna överlämna ett nyrenoverat hus till Admira.

Admira var tårögd över det stöd hon fått. Hon tackade de fina ungdomarna som försökte göra någonting åt den nöd de upplevde runt omkring sig. Men det mest intressanta var att gruppen kände sig ännu lyckligare över att ha fått visa Guds kärlek på ett handfast och praktiskt sätt.

Forskning har visat att musik och dans är det som gör människan mest lycklig. Något annat som gör henne lycklig är att hjälpa en medmänniska. Rent fysiskt gör det människan lycklig eftersom glada hormoner frisläpps när man hjälper någon annan.

José och Cecila bubblar av lycka när de berättar vilken tacksamhet Admira har visat gruppen när de hade hjälpt henne. Det är som en cirkel av vänlighet – ungdomarna får yrkesutbildning av ADRA, de använder den kunskapen till att försörja sig själva, men också till att förbättra livet för någon annan.

”Att tjäna samhället är ett sätt för mig att tjäna Gud”, säger José. ”Speciellt när vi gör det för människor som inte tillhör vår församling. Det är ett sätt att visa dem vilken sorts Gud vi tjänar, och det intressanta är att vi också blir lyckliga av det.”