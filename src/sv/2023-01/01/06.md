---
title:  Skatter i himlen
date:  05/01/2023
---

`”Samla inte skatter här på jorden, där mal och mask förstör och tjuvar bryter sig in och stjäl. Samla skatter i himlen, där varken mal eller mask förstör och inga tjuvar bryter sig in och stjäl. Ty där din skatt är, där kommer också ditt hjärta att vara” (Matt. 6:19–21). Vilka viktiga sanningar talar Jesus om här?`

Det finns berättelse efter berättelse om människor som skaffat sig stor rikedom bara för att på ett eller annat sätt mista den. Vår värld är en instabil plats: krig, brott, våld, naturkatastrofer, vad som helst kan plötsligt komma och ta bort allt vi arbetat för och kanske också ärligt och troget tjänat ihop. Sedan kommer också döden plötsligt, och alla dessa ting blir meningslösa.

Naturligtvis säger Bibeln aldrig att det är fel att vara rik eller att ha skaffat sig en förmögenhet. Nej, i dessa verser manar Jesus oss att hålla allt detta i rätt perspektiv.

Men vad innebär det att samla skatter i himlen? Det innebär att göra Gud och hans sak det första och främsta i våra liv, i stället för att tjäna pengar. Bland annat innebär det att använda det vi har i Guds verk för att främja hans rike, för att arbeta för andra och vara till välsignelse för andra.

När Gud t.ex. kallade Abram planerade han att använda honom och hans familj till välsignelse för andra familjer på jorden. Gud sade till Abraham, som ”kallades Guds vän” (Jak. 2:23): ”Där ska jag göra dig till ett stort folk. Jag ska välsigna dig och göra ditt namn stort, och du ska bli en välsignelse. Jag ska välsigna dem som välsignar dig och förbanna den som förbannar dig. I dig ska jordens alla släkten bli välsignade” (1 Mos. 12:2, 3, FB).

”Alltså blir alla som tror välsignade tillsammans med Abraham, som trodde” (Gal. 3:9). Vi står inför samma utmaningar som han.

”Det finns ett stort värde i pengar, eftersom de kan vara till stor nytta. I Guds hand är de mat för hungriga barn, vatten till den som törstar och kläder till den nakne. De är till skydd för den förtryckte och hjälpmedel för den sjuke. Men pengar har inte större värde än sand om de inte används till livets nödtorft, till välsignelse för andra och för att Kristi verk ska gå framåt” (Ellen White: Såningsmannen, s. 288).

`”Ty där din skatt är, där kommer också ditt hjärta att vara” (Matt. 6:21). Var säger ditt hjärta att din skatt är?`