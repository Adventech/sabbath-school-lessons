---
title:  Vi är en del av Guds familj
date:  01/01/2023
---

`”Därför vill jag falla på knä för Fadern, efter vilken allt vad fader heter i himlen och på jorden har sitt namn” (Ef. 3:14, 15). Vilka tankar väcker denna text, och vilket hopp finns där?`

Tidigt under sin verksamhet sade Jesus: ”Så skall ni be: Vår fader, du som är i himlen. Låt ditt namn bli helgat” (Matt. 6:9). Senare upprepade han samma bön enskilt för sina lärjungar (Luk. 11:2). Jesus uppmanade oss att kalla sin fader för ”Vår fader, du som är i himlen”. När Jesus mötte Maria efter sin uppståndelse ville hon omfamna honom. ”Men Jesus sa: ’Håll inte fast mig, för jag har ännu inte återvänt till min Fader! Men gå till mina bröder och säg till dem att jag ska återvända till min Fader och er Fader, min Gud och er Gud’ ” (Joh. 20:17, nuB).

Eftersom vi har samme fader som Jesus är han vår broder, och vi är alla syskon i Herren. Jesus blev en medlem i den jordiska familjen för att vi ska kunna bli medlemmar i den himmelska familjen. ”Familjen i himlen och familjen på jorden har förenats” (Ellen White: Messias, s. 778).

`Läs 2 Mos. 3:10; 5:1 och Gal. 3:26, 29. Vad säger dessa verser om hur Gud förhåller sig till oss? Varför bör det vara så uppmuntrande?`

I motsats till en skapelsesyn där vi anses bara vara produkter av kalla, likgiltiga naturlagar, lär Bibeln inte bara att Gud finns utan också att han älskar oss och förhåller sig till oss på ett så kärleksfullt sätt att Bibeln ofta använder en bild av en familj för att beskriva den relationen. När Jesus kallar Israel för ”mitt folk” eller ”Guds söner” eller talar om Gud som ”vår fader” är poängen alltid densamma: Gud älskar oss så som familjemedlemmarna förväntas älska varandra. Detta är goda nyheter i en värld som i sig kan vara så fientlig!

Föreställ dig en värld där vi behandlar alla som en familj. Hur kan vi lära oss att i högre grad förhålla oss till alla människor som syskon?