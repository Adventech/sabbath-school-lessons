---
title:  Resurser tillgängliga för Guds familj
date:  03/01/2023
---

Guds största gåva till hans barn är Jesus Kristus som ger oss förlåtelsens frid, nåd för vårt dagliga liv och andlig tillväxt och hopp om evigt liv.

”Så älskade Gud världen att han gav den sin ende son, för att de som tror på honom inte skall gå under utan ha evigt liv” (Joh. 3:16). ”Men åt dem som tog emot honom gav han rätten att bli Guds barn, åt alla som tror på hans namn” (Joh. 1:12).

Frälsningen är den grundläggande gåvan. Vad annat skulle vi, utan denna gåva, kunna få av Gud som i det långa loppet verkligen har betydelse? Vad vi än har här kommer vi en dag att dö och vara borta, liksom alla andra som någonsin har tänkt på oss, och vad gott vi än har gjort ska det också glömmas bort. Först och främst behöver vi då alltid hålla evangeliets gåva, Kristus och honom som korsfäst (1 Kor. 2:2) i centrum i våra tankar.

Utöver frälsningen ger Gud oss ändå så mycket mer. De som bekymrade sig för sin mat och sina kläder tröstade Jesus: ”Sök först hans rike och hans rättfärdighet, så skall ni få allt det andra också” (Matt. 6:33).

`Läs Ps. 23:1; 37:25 och Fil. 4:19. Vad lär dessa verser oss om Guds omsorg om våra dagliga behov?`

När Jesus talade om för sina lärjungar att han skulle gå bort lovade han att sända den heliga Anden som en hjälp för dem: ”Om ni älskar mig kommer ni att hålla mina bud. Jag skall be Fadern, och han skall ge er en annan hjälpare, som skall vara hos er för alltid: sanningens ande. Världen kan inte ta emot den, eftersom världen inte ser den och inte känner den. Men ni känner den, eftersom den är kvar hos er och kommer att vara i er” (Joh. 14:15–17). Anden ska ”vägleda er med hela sanningen” (Joh. 16:13).

Sedan ger Anden häpnadsväckande andliga gåvor till Guds barn (se 1 Kor. 12:4–11). Kort sagt: Gud i vilken ”vi lever, rör oss och är till” (Apg. 17:28), och som ”ger alla liv och anda och allt” (Apg. 17:25) har gett oss vår existens, löftet om frälsning, materiella välsignelser och andliga gåvor för att välsigna andra. Återigen: vad vi än har för ägodelar, vilka gåvor eller förmågor vi än är välsignade med, står vi på alla sätt i skuld till Givaren för hur vi använder dessa gåvor.