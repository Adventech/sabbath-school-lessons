---
title:  Gud äger allting
date:  02/01/2023
---

`Läs Ps. 50:10–12; 24:1; 1 Krön. 29:13, 14; Hagg. 2:8. Vad är budskapet här, och hur påverkar det hur vi relaterar till det vi äger?`

Med början i kap. 17, berättar Första Krönikeboken om kung Davids önskan att bygga ett hus åt Herren. Han berättade om denna önskan för profeten Natan, som svarade: ”Gör vad du tänker, Gud är med dig” (1 Krön. 17:2). Men den natten kom Guds ord till Natan och vägledde honom till att säga till kungen att eftersom han var en krigare kunde han inte bygga Guds hus. Hans son skulle göra det i stället. David bad att han åtminstone skulle få planera och skaffa byggmaterial. När han fick lov till det ägnade han resten av sitt liv åt att skaffa enorma mängder huggen sten, cederträ, järn, guld, silver och koppar. När allt byggmaterial var förberett och samlat på byggplatsen kallade David samman Israels ledare för en lovprisnings- och tacksägelsehögtid.

Vad sade kung David i sin bön i 1 Krön. 29:13, 14 om vad som var hans verkliga källa till allt byggmaterial som han och folket hade satsat tid och pengar på? I princip sade han: ”Vi kan verkligen inte ta åt oss någon ära för att ha skaffat fram detta speciella material, eftersom vi bara ger tillbaka det som är ditt.”

Poängen är viktig för oss alla, vare sig vi är rika eller fattiga (men särskilt om vi är rika). Eftersom Gud gjort allting i början (se 1 Mos. 1:1; Joh. 1:3; Ps. 33:6, 9) är han verkligen den rättmätige ägaren till allt som finns, våra ägodelar medräknade, oavsett hur hårt och flitigt och ärligt vi än har arbetat för dem. Utan Gud och hans nåd skulle vi inte äga någonting eller vara någonting; vi skulle faktiskt inte ens finnas till. Därför behöver vi alltid leva med insikten att Gud är den som ytterst äger allt som finns, och genom att prisa och tacka honom för hans godhet mot oss kan vi bevara denna viktiga sanning inför oss.

`”Ty vem är väl jag och vad är mitt folk att vi själva skulle kunna ge sådana frivilliga gåvor?” (1 Krön. 29:14). Vilka vackra principer uttrycks här! Vad kan vi göra för att se till att de återspeglas i vår inställning till Gud och till våra ägodelar?`