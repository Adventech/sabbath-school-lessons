---
title:  Guds familjemedlemmars skyldigheter
date:  04/01/2023
---

Alla njuter vi av andliga och materiella välsignelser som Gud ger oss. Hur förtröstansfullt är det inte att veta att vi är ”en del av familjen”!

`Läs 5 Mos. 6:5 och Matt. 22:37. Vad betyder det, och hur gör vi det?`

Hur älskar du Gud ”med hela ditt hjärta och med hela din själ och med hela ditt förstånd” (Matt. 22:37)? Intressant nog ger Bibeln oss ett svar, men det är inte vad de flesta förväntar sig.

`Läs 5 Mos. 10:12, 13 och 1 Joh. 5:3. Vad är bibliskt sett vår rätta respons i vår kärleksrelation med vår Fader i himlen?`

Lydnad för buden (även det fjärde budet om sabbaten) är inte legalism. Gud är tydlig: vi visar vår kärlek till honom och till våra medmänniskor genom att lyda hans bud.

”Ty detta är kärleken till Gud: att vi håller hans bud” (1 Joh. 5:3). Vi är vana vid att se på denna vers som att vi älskar Gud och därför håller vi hans bud. Det är bra. Men kanske kan vi också läsa den som att ”detta är Guds kärlek”, alltså att vi känner till och upplever Guds kärlek när vi håller hans bud.

I Matt. 7:21–27 sade Jesus att de som hör och följer Guds ord är som en klok husbyggare som bygger sitt hus på en klippa. De som hör men inte lyder liknas vid en dåraktig husbyggare som bygger sitt hus på sand med förödande konsekvenser. Resultatet blir skillnaden mellan liv och död.

`Tänk på kopplingen mellan kärleken till Gud och lydnaden för hans lag. Varför uttrycks kärlek till Gud så? Vad finns det i lydnaden för buden som verkligen visar den kärleken? (Tips: tänk på konsekvenser av att inte lyda.)`