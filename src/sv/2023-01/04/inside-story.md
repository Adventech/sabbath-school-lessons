---
title:  Missionsnytt
date:  27/01/2023
---

#### Trons bön

Elia stod inför ett stort problem. Han hade tagit studenten i Tanzania och blivit antagen till Adventistsamfundets universitet i Arusha. Men han visste att han inte hade tillräckligt med pengar till att betala skolavgifterna.

Universitetet i Arusha hade dock inte varit Elias förstahandsval. Han hade ursprungligen placerat det på tredje plats på sin lista över fem universitet där han helst ville studera. Men sedan hade han ringt sin vän Joseph, en klasskamrat från gymnasiet, för att fråga var han planerade att studera.

”Vi kan väl välja universitetet i Arusha båda två”, hade Joseph sagt. ”Det skulle vara trevligt att fortsätta som studiekamrater.”

Elia höll med. Båda ansökte till University of Arusha, och båda blev antagna till ett kandidatprogram för att bli lärare.

Elia och Josef gratulerade varandra till varsin studieplats och tackade Gud. Men båda saknade pengar för att täcka sina avgifter till universitetet. De ansökte om statligt ekonomiskt stöd.

Någon vecka innan studieåret skulle börja deltog Elia i en bönevecka i Yombo Adventkyrka. Pastorn bad medlemmarna att skriva ner sina böneämnen på ett papper. Till Elias förvåning kände han att han inte behövde skriva en bön med en vädjan om Guds hjälp, utan i stället en tacksägelsebön.

”Tack, Gud, för att jag har fått en studieplats vid University of Arusha och för att du har hjälpt mig att få ekonomiskt stöd för att täcka mina avgifter”, skrev han.

Han hade ännu inte fått något ekonomiskt stöd, men han skrev på detta sätt eftersom han kände starkt inom sig att Gud på något sätt skulle ordna så att han fick det.

På fredagen åkte Elia och Joseph till busstationen för att boka biljetter till den 60 mil långa resan från Tanzanias huvudstad Dar es Salaam till universitetet i staden Usa River. Efter att ha betalat för bussbiljetterna frågade Joseph högt om deras framtid.

”Vi har bokat biljetterna till Arusha, men hur ska vi klara oss utan ekonomiskt stöd?”

”Tror du på Gud?” frågade Elia.

”Ja, men ...”, sa Joseph.

”Är inte den Gud du tror på densamma som jag också tror på?” fortsatte Elia.

”Jo”, sa Joseph.

”Eftersom Gud inte gav oss något tecken på att vi inte borde skaffa bussbiljetterna kommer han att hjälpa oss att betala skolavgifterna”, sa Elia.

Senare samma dag fick Elia och Joseph besked om att deras ekonomiska stöd hade godkänts.

På sabbaten gick Elia i kyrkan och berättade hela historien för församlingen. För honom var det ett riktigt underverk. Pastorn bad för honom, och församlingsmedlemmarna önskade honom Guds välsignelser under hans studier vid universitetet i Arusha.

Ett av detta kvartals utvalda missionsprojekt är att hjälpa universitetet i Arusha att slutföra arbetet på en ny skolbyggnad. Universitetet kommer då att få fler kontor och många nya klassrum med utökad plats att erbjuda ungdomar som Elia och Joseph en bra utbildning.