---
title:  Hur mycket offergåvor?
date:  23/01/2023
---

`Läs 5 Mos. 16:17. Vilken princip för givande ser vi i den här versen?`

Våra offergåvor är ett erkännande och ett uttryck för vår tacksamhet till Gud för hans rikliga gåvor, liv, återlösning, uppehåll och många olika slags välsignelser. Som vi sett ovan grundar sig våra gåvor på vad vi har välsignats med. Paulus skrev: ”Gud förmår ge er allt gott i överflöd, så att ni alltid har allt vad ni behöver och själva kan ge i överflöd till varje gott ändamål … Den tjänst som ni fullgör … fyller inte bara de heligas behov utan får också tacksägelserna till Gud att överflöda” (2 Kor. 9:8, 12).

`Läs Ps. 116:12–14. Hur ska vi svara på frågan i vers 12? Hur passar pengar in i svaret?`

Hur skulle vi någonsin kunna återgälda Gud alla hans välsignelser till oss? Det enkla svaret är att vi aldrig kan göra det. Det verkar som om det bästa vi kan göra är att vara givmilda för Guds sak och hjälpa medmänniskor. När Jesus sände ut sina lärjungar på en missionsresa sade han: ”ge som gåva vad ni har fått som gåva” (Matt. 10:8). Vi ska visa omsorg om andra och om Guds sak som Kristus gjorde. Våra offergåvor bidrar till att utveckla en kristuslik karaktär hos oss själva och andra. Därmed vänder vi om från själviskhet till kärlek.

Låt oss alltid komma ihåg att ”så älskade Gud världen att han gav” (Joh. 3:16). Det finns alltid en risk att vi i stället för att ge samlar åt oss själva och blir mer själviska i våra hjärtan. Det kommer bara att göra oss olyckliga i längden.

Det är upp till oss att bestämma hur mycket vi ger och vilken omfattning våra gåvor får. Men att komma med en offergåva till Herren är en form av tillbedjan som ger andliga välsignelser och har moraliska konsekvenser. Att försumma att göra det kan skada oss andligt, kanske också mer än vi inser.

`Hur påverkar givmildhet kontra girighet vår relation till Gud?`