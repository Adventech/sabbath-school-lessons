---
title:  Gud ser våra offergåvor
date:  25/01/2023
---

`Läs Mark. 12:41–44. Vad kan vi finna för budskap för oss i denna berättelse, oavsett om vi är fattiga eller rika? Vilken princip lär den oss, och hur kan vi tillämpa den på vår gudstjänst?`

Jesus och hans lärjungar befann sig på tempelgården där offerkistorna stod, och han betraktade dem som kom dit med sina gåvor. Han var tillräckligt nära för att se en änka som skänkte två kopparslantar. Hon lade dit allt hon hade. ”Men Jesus förstod hennes motiv. Hon trodde att tempeltjänsten var Guds bestämmelse och var mån om att göra sitt yttersta för att stödja den. Hon gjorde vad hon kunde, och hennes handling skulle komma att bli ett minnesmärke genom tiderna och hennes glädje in i evigheten. Hennes hjärta följde gåvan; den värderades, inte utifrån värdet av myntet utan utifrån kärleken till Gud och intresset för hans verk som inspirerat handlingen” (Ellen White: Counsels on Stewardship, s. 175).

Ytterligare en mycket viktig poäng är att detta är den enda gåva som Jesus någonsin berömde, en gåva till en församling som höll på att förkasta honom, en församling som så starkt avvek från sin kallelse och sitt uppdrag.

`Läs Apg. 10:1–4. Varför fick en romersk officer ett besök av en ängel från himlen? Vilka två av hans handlingar var noterade i himlen?`

Uppenbarligen blir inte bara våra böner hörda i himlen utan våra gåvor noteras också. I bibeltexten påpekas det att Cornelius var gudfruktig och from och en generös givare. ”Ty där din skatt är, där kommer också ditt hjärta att vara” (Matt. 6:21). Cornelius hjärta följde hans gåvor. Han var villig att lära sig mer om Jesus. Bön och givande är nära sammankopplade och visar vår kärlek till Gud och våra medmänniskor – två viktiga principer i Guds lag: ”Du skall älska Herren, din Gud, av hela ditt hjärta och med hela din själ och med hela din kraft och med hela ditt förstånd, och din nästa som dig själv” (Luk. 10:27). Den första visar sig i bönen, den andra i givmildheten.