---
title:  Motivation till givande
date:  22/01/2023
---

Vi älskar Gud eftersom han först älskade oss. Vårt givande är ett gensvar på hans förunderliga gåva till oss, Jesus. Ellen White skriver: ”Herren behöver inte våra offer. Vi kan inte göra honom rik med våra gåvor. Det står i en psalm: ’allt vi har kommer från dig och det är av ditt eget vi ger tillbaka till dig’. Men Gud låter oss visa vår uppskattning av hans nåd genom självuppoffring som vi försöker visa gentemot andra. Det är det enda sättet som är möjligt för oss att visa vår tacksamhet och kärlek till Gud. Något annat sätt har han inte gett oss” (Ellen White: Counsels on Stewardship, s. 18).

När vi överlåter ”våra” pengar till Jesus stärker det vår kärlek till honom och andra. Därför kan pengar vara en verklig kraft till det goda. Jesus använde förvåningsvärt mycket tid till att tala om pengar och rikedom. En vers av sex i Matteus, Markus och Lukas handlar om pengar. Evangeliets goda nyheter är att Gud kan befria oss från missbruk och kärlek till pengar.

`Läs Matt. 6:31–34 och 5 Mos. 28:1–14. Vad är Guds löfte till oss i dessa texter? Kan vi ha fel motiv när vi gör anspråk på Guds löften?`

Våra gåvor ger uttryck för vår villighet att tjäna Gud med allt vi har. Givande kan bli en djupt andlig upplevelse, ett uttryck för att våra liv är helt överlåtna till Gud som vår Herre. ”Lägg era pengar där ni har munnen”, säger ett engelskt idiomatiskt uttryck. Vi kan säga att vi älskar Gud, men det är våra handlingar som visar om vi verkligen menar det. Givande stärker även vår kärlek till Gud.

När vi ger en gåva kommer den från ett hjärta som förtröstar på en personlig Gud som hela tiden tar hand om våra behov som han ser vara bäst. Våra gåvor vilar på övertygelsen att vi funnit frälsningsvisshet i Kristus. De är ingen strävan efter att bli accepterade av Gud. Snarare ger vi från ett hjärta som har tagit emot Kristus genom tron som det enda medlet till nåd och återlösning.

`Läs 2 Kor. 9:6–8. Vad innebär det att ge så som man ”har beslutat i sitt hjärta”? Hur kan vi lära oss att ge med glädje?`