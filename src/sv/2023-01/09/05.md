---
title:  Ananias och Sapfeira
date:  01/03/2023
---

Det var en spännande tid att tillhöra församlingen. Efter den stora utgjutelsen av den heliga Anden på pingstdagen predikade apostlarna evangelium med kraft, och tusentals förenade sig med församlingen.

”När de hade slutat be skakade marken där de var samlade, och alla fylldes av den heliga anden och förkunnade frimodigt Guds ord. Alla de många som hade kommit till tro var ett hjärta och en själ, och ingen betraktade något av det han ägde som sitt; de hade allt gemensamt” (Apg. 4:31, 32).

Vilket privilegium de två, Ananias och Sapfeira, hade som en del av den tidiga församlingen! De fick se den växa och den heliga Anden manifesteras så starkt. ”Ingen av dem led någon nöd. De som ägde jord eller hus sålde sin egendom och kom med köpesumman och lade ner den vid apostlarnas fötter, och man delade ut åt var och en efter hans behov” (Apg. 4:34, 35).

Det var i denna situation som Ananias och Sapfeira, uppenbarligen imponerade av det som hände och villiga att bli en del av det, bestämde sig för att sälja en viss egendom och bidra till församlingens behov. Så långt allt väl.

`Läs Apg. 5:1–11. Vad tror du var värre, att hålla tillbaka något av pengarna eller ljuga om det? Varför ett så hårt straff?`

Först verkade de vara uppriktiga i sin önskan att ge något till verksamheten. Men ”Efteråt hade Ananias och Safira bedrövat den helige Ande genom att ge efter för girighet. De började ångra sitt löfte, och snart förlorade de det värdefulla inflytandet från välsignelsen som hade värmt deras sinnen och fått dem att önska att de kunde göra mycket för Kristus sak” (Ellen White: Genom vatten och eld, s. 61). Med andra ord hade deras habegär, trots att de hade börjat med de bästa motiven, fått dem till att sätta upp en front och låtsas vara något som de i verkligheten inte var.

”Stor fruktan grep hela församlingen och alla som hörde talas om denna händelse” (Apg. 5:11). Efter denna incident måste människorna ha varit mycket försiktigare när de förklarade vad de hade gett. Vad kan den här sorgliga berättelsen lära oss om vad habegär kan leda till?