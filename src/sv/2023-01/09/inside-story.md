---
title:  Missionsnytt
date:  03/03/2023
---

#### Från konflikt till frid

Claude var bara tolv år gammal, men oftast var han full. För honom var alkohol en flykt från de konflikter som hade lämnat ärr under hans barndom i Rwanda.

Claude växte upp i en familj där medlemmarna ofta bråkade med varandra. Redan i en tidig ålder hörde han sina föräldrar gräla ständigt. Mor grälade också med sin svärmor, och efter dessa gräl gick hon ibland hem till sin egen mor och var borta i flera dagar.

Claude blev orolig när hans far plötsligt blev allvarligt sjuk. Han fick medicin men blev sämre. På hälsokliniken kunde läkaren inte hjälpa honom och skickade honom därför till ett större sjukhus. Där fick far diagnosen malaria. Han tillbringade många dagar på sjukhuset, och Claude hörde folk säga att han skulle dö. Men i stället för att dö började far agera konstigt på sjukhuset. Läkaren skickade honom till ett psykiatriskt sjukhus. Efter många behandlingar blev han frisk och återvände hem.

I stället för att glädja sig över fars tillfrisknande viskade släktingar och grannar att mor hade försökt förgifta honom. Mor stod inte ut med ryktena. Hon skilde sig och lämnade Claude hos far.

Claude kände sig ensam i världen. Han var förtvivlat olycklig och började dricka öl och fortsatte tills han blev full.

En dag, efter några drinkar, märkte han att en grannpojke gick längs vägen med ett exemplar av Den stora striden (Från mörker till ljus). På bokens omslag fanns en bild av änglar i vitt. Claude kände till strider och gräl alltför väl. Om boken handlar om en stor strid, tänkte han, varför finns det då änglar på om-slaget? Han blev väldigt nyfiken.

”Får jag låna din bok?” frågade han pojken.

Pojken förstod att Claude var full. ”Om du slutar dricka och omvänder dig kommer du att se änglar när Jesus kommer tillbaka i härlighet”, sa han.

Det ville Claude gärna se. Han kom ihåg att grannpojken gick i kyrkan varje sabbat.

”Får jag följa med dig till kyrkan nästa sabbat?” frågade han. Pojken log. ”Ja”, sa han. ”Följ med.”

I kyrkan fick alla Claude att känna sig välkommen. Han gick till kyrkan nästa sabbat och nästa. Han började läsa Bibeln. Han läste andra andliga böcker som han lånade av barn i församlingen. I en bok läste han om en pojke som ville berätta för andra människor om Gud. I berättelsen frågade pojken sin far: ”Hur kan jag berätta för andra barn om Guds ord?” Hans far svarade: ”Skriv dina favoritbibelverser på papperslappar och ge lapparna till andra barn.”

Claude gillade idén, och han började genast skriva sina favoritverser på pappers-lappar och ge dem till andra barn.

”Jag älskar Jesus”, säger han. ”Jag vet att så länge jag följer Jesus behöver jag aldrig känna mig ensam och oälskad. Jag kommer att fortsätta uppmuntra andra att läsa Guds ord medan jag väntar på Jesus återkomst.”

