---
title:  Judas hjärta
date:  28/02/2023
---

En av de mest tragiska berättelserna i Bibeln är berättelsen om Judas Iskariot. Denne man hade ett privilegium som bara elva andra i världshistorien haft: att ha fått tillbringa mycket tid med Jesus och lära sig eviga sanningar direkt av Mästaren själv. Så sorgligt att många människor som aldrig kommer i närheten av det som Judas hade ändå kommer att räddas medan Judas, som vi vet, skulle drabbas av evig förtappelse.

Vad hände? Habegäret, hjärtats lust kan ha varit en faktor.

`Läs Joh. 12:1–8. Vad gjorde Maria under festen som skapade så mycket uppmärksamhet? Hur reagerade Judas? Varför? Hur reagerade Jesus?`

Frälsarens milda tillrättavisning till Judas giriga kommentar ledde till att han lämnade festen och gick direkt till översteprästen där Jesus fiender var samlade. Han erbjöd sig att förråda Jesus och lämna honom i deras händer för en summa som var betydligt mindre än Marias gåva. (Se Matt. 26:14–16.)

Vad hände med Judas? Varför skulle han, efter att ha haft så många underbara tillfällen, så många sällsynta privilegier, göra någonting så ont? Enligt Ellen White älskade Judas ”den store läraren och ville vara hos honom. Han kände en längtan efter att hans egen karaktär och hans eget liv skulle förändras, och han hoppades att få uppleva detta genom att förena sig med Jesus. Frälsaren avvisade inte Judas. Han gav honom en plats bland de tolv. Han gav honom förtroende att utföra en evangelists gärning. Han utrustade honom med kraft att bota sjuka och att driva ut onda andar. Men Judas kom aldrig så långt att han överlämnade sig helt och fullt till Jesus” (Messias, s. 666).

Sist och slutligen har vi alla karaktärsdefekter som, om vi tillåter det, kan besegras genom Guds kraft som verkar i oss. Men Judas överlämnade sig inte helt åt Kristus, och begärets synd som han kunde ha besegrat i Kristus kraft besegrade honom i stället, med tragiska konsekvenser.

Vem av oss har inte brottats med begär för någonting? I detta fall var det penningbegär, och det begäret, ett hjärtats problem, ledde honom till att stjäla (Joh. 12:6), vilket ytterst ledde honom till att förråda Jesus.

Vilken skrämmande lärdom för oss alla om faror som begäret kan medföra. Det som verkar som en liten sak, en enkel hjärtats önskan, kan leda till en katastrof och evig förlust.