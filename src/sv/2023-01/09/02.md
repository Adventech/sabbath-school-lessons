---
title:  Syndens ursprung
date:  26/02/2023
---

Det är förståeligt att frågan om hur synden kunde uppstå i Guds universum ofta dyker upp. Vi förstår hur, åtminstone någorlunda. Till sin kärna var det på grund av habegär. Kanske är det därmed den yttersta ursprungliga synden.

`Läs Jes. 14:12–14. Vilka antydningar har vi här om djävulens fall? På vilket sätt spelar habegäret en avgörande roll i fallet?`

”Han ärades högre än himlens övriga invånare, men ändå blev han missnöjd med sin ställning, och i sitt hjärta vågade han begära den hyllning som endast tillhörde Skaparen. I stället för att sträva efter att framhålla Gud som det förnämsta föremålet för alla skapade väsens kärlek och trohet arbetade han för att själv vinna deras trohet och lydnad. Han ville ha den härlighet som den oändlige Fadern hade gett sin Son. Därför sträckte sig denne änglarnas furste efter den makt som endast Kristus hade rätt till” (Ellen White: Det var mycket gott, s. 18).

`Läs Ef. 5:5 och Kol. 3:5. Vad liknar Paulus habegäret med och varför?`

Det är fascinerande att Paulus två gånger likställer penningbegäret med avgudadyrkan. Människor tillber avgudar när de ägnar sina liv åt någonting annat än Gud, någonting skapat i stället för Skaparen (Rom. 1:25). Kan habegär vara något vi vill ha men inte borde ha, och att vi så gärna vill ha det att vårt hjärtas längtan koncentrerar sig på det, i stället för på Gud?

Troligen visste djävulen först inte vart hans felaktiga önskningar skulle leda honom. Så kan det vara med oss också. Budet mot ha-begär som bara handlar om tankar kan hindra oss från handlingar som leder till brott mot andra bud också. (Se t.ex. 2 Sam. 11.)

`Läs 1 Tim. 6:6, 7. Hur kan det som Paulus skriver här bidra till att skydda oss mot habegär om vi inriktar oss på det?`