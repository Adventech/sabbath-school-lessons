---
title:  Seger över begär
date:  02/03/2023
---

Begär handlar om hjärtat, och likt högmod och själviskhet går det ofta obemärkt, vilket är orsaken till att det kan vara så dödligt och bedrägligt. Det är svårt nog att besegra synder när de blir uppenbara handlingar: lögner, äktenskapsbrott, stöld, avguderi, brott mot sabbaten. Yttre handlingar kräver att vi först måste tänka på dem innan vi utför dem. Men att besegra felaktiga tankar är mycket svårt.

`Läs 1 Kor. 10:13. Vilket löfte har vi här, och varför är det så viktigt att förstå det i samband med begär?`

Hur kan vi i Guds kraft beskydda oss för denna farligt bedrägliga synd?

1. Bestäm dig för att tjäna och vara beroende av Gud och tillhöra hans familj. ”Om ni är ovilliga att tjäna Herren, välj då i dag vilka ni vill tjäna … Jag och min släkt vill tjäna Herren” (Jos. 24:15).
2. Be dagligen och ta med Matt. 6:13 (nuB) i bönen: ”Hjälp oss när vi prövas, och rädda oss från det onda.” När du känner begär efter någonting du inte bör ha, be över det och gör anspråk på Bibelns löften om seger, som 1 Kor. 10:13.
3. Studera Bibeln regelbundet. ”Vad du har sagt bevarar jag i mitt hjärta, så att jag aldrig syndar mot dig” (Ps. 119:11).

Jesus tog tag i människans och syndens problem. Han var prövad på samma sätt som vi prövas eller frestas. För att få kraft tillbringade han hela nätter i bönegemenskap med sin Fader. Jesus lämnade inte den här jorden innan han både gett exempel och sedan lovat kraft för att möjliggöra för varje människa att leva ett trons och lydnadens liv och utveckla en kristuslik karaktär.

”Sök Herren medan han låter sig finnas, åkalla honom medan han är nära. Må den gudlöse överge sin väg, den ondskefulle sina planer. Må han vända om till Herren, så skall han förbarma sig över honom, vända om till vår Gud, som alltid vill förlåta” (Jes. 55:6, 7).

`Vilka, om några, konsekvenser har habegär lett till i ditt liv? Vad har du lärt dig? Vad kan du fortfarande behöva lära dig?`