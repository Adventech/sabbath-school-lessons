---
title:  En förbannad sak i lägret
date:  27/02/2023
---

Det var definitivt en av de bästa tiderna i Israels historia. Efter 40 års ökenvandring kom de till slut till det utlovade landet. Genom ett dramatiskt mirakel gick israeliterna över Jordanfloden vid högvatten, på torr mark. Denna övergång på torr mark var så imponerande att de hedniska kungarnas hjärtan greps av fasa och de hade inget mod att strida (Jos. 5:1).

Den första verkliga utmaningen i erövringen av Kanaans land var den befästa staden Jeriko. Ingen visste vad de skulle göra för att besegra Jerikos invånare, inte ens Josua. Som svar på Josuas bön visade Gud planen för hur staden skulle erövras. De följde den. Men sedan fick allting en ny ond vändning.

`Läs Jos. 7. Vad hände efter den mäktiga segern över Jeriko, och vad är berättelsens budskap till oss?`

När Akan konfronterades bekände han vad han hade gjort med motiveringen att han ”ville så gärna ha det där” (Jos. 7:21, nuB). Roten av det hebreiska verbet här, chmd, används i Bibeln i både positiv betydelse, ”önska, vilja ha”, och i negativ betydelse syftande på habegär. I Dan. 9:23 används ordet i betydelsen ”högt älskad” om Daniel.

I detta fall var chmd dåliga nyheter. Trots det tydliga förbudet mot plundring från erövrade städer (Jos. 6:18, 19) gjorde Akan just det och drog onåd över hela nationen. Efter slaget vid Ai fruktade Josua: ”När kanaaneerna och alla de andra som bor i landet får höra det angriper de oss från alla håll och utplånar vårt namn från jorden. Hur skall du då rädda ditt namns ära?” (Jos. 7:9). Alltså ville Herren delvis använda dessa stora segrar för att övertyga de omgivande nationerna om sin makt och sina gärningar bland hans eget folk. Deras erövringar skulle (på ett annat sätt) vittna för folken om Jahves makt. Naturligtvis försvagades det vittnesbördet efter fiaskot vid Ai och de förlorade människoliven.

`Tänk hur lätt Akan kunde ha rättfärdigat sina handlingar: det är ju bara en så liten del jämfört med resten av bytet. Ingen kommer att veta det, och vilken skada kan det göra? Dessutom behöver min familj pengar. Hur kan vi skydda oss för denna sorts farliga rationalisering?`