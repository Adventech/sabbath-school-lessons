---
title:  Blicken mot belöningen
date:  23/03/2023
---

Efter Paulus omvändelse satsade han helt på Kristus sak. Tack vare sin utbildning och skarpa sinne kunde han ha varit mycket framgångsrik utifrån ett världsligt perspektiv. Likt Mose valde Paulus att lida med Guds trogna barn och för Kristus sak. Han genomled slag, stening, fängelse, skeppsbrott, hunger, kyla och mer därtill som det berättas om i 2 Kor. 11:24–33. Hur kunde han uthärda allt detta?

`Läs Rom. 8:16–18. Hur bidrog vissheten om att han var Guds barn till hans trohet?`

Det värde som Paulus satte på de trognas belöning gjorde honom villig att lida för Kristus. Han skrev från fängelset: ”Bröder, jag menar inte att jag har det i min hand, men ett är säkert: jag glömmer det som ligger bakom mig och sträcker mig mot det som ligger framför mig och löper mot målet för att vinna det pris där uppe som Gud har kallat oss till genom Kristus Jesus” (Fil. 3:13, 14).

`Läs 1 Tim. 6:6–12 som vi redan sett på men som är värt att återkomma till. Vad är det viktiga budskapet där, särskilt för oss kristna?`

Utifrån ett bibliskt perspektiv är det rikedom att ha vad man behöver när man behöver det. Det är inte en ansamling av egendom. Rikedom är också att kunna ty sig till Guds löfte i Fil.4:19: ”Min Gud skall med sin härliga rikedom i Kristus Jesus fylla alla era behov.” Till slut är rikedom att vara tacksam för vad man har i Herren och förtrösta på honom i allting.

Gud lovar inte sina barn att de alla ska vara rika i fråga om den här världens ting. Han säger faktiskt att alla som vill leva gudaktigt ska lida förföljelse. Vad han erbjuder är bättre än någon världslig välfärd. Han säger: ”Jag ska fylla era behov, och vart ni än går ska jag vara med er.” Till slut ska han ge sina trogna sann välfärd, ansvar och evigt liv. Vilken förunderlig belöning!

Mot slutet av sitt liv kunde Paulus säga: ”Mitt eget liv utgjuts redan som ett offer, och tiden är inne då jag måste bryta upp. Jag har kämpat den goda kampen, jag har fullbordat loppet, jag har bevarat tron. Nu väntar mig rättfärdighetens segerkrans, som Herren, den rättvise domaren, skall ge mig den dagen, och inte bara mig utan alla som längtar efter hans ankomst” (2 Tim. 4:6–8). Må vi alla, genom Guds nåd, kunna säga detsamma och med också samma övertygelse.