---
title:  Redovisningen
date:  22/03/2023
---

Nära slutet av Jesus verksamhet kom lärjungarna till honom privat och frågade: ”Säg oss när det skall hända. Och vad blir tecknet för din återkomst och för tidens slut?” (Matt. 24:3). I de två följande kapitlen svarar Jesus på deras frågor. Matt. 24 talar om tecken i världen runt omkring oss, som krig, katastrofer osv. Matt. 25 talar sedan om tillståndet i församlingen strax innan Jesus kommer. Det illustreras av tre berättelser, av vilka en är liknelsen om talenterna som talar om hur Guds folk har använt de gåvor som han har gett dem.

`Läs Matt. 25:14–19. Vem är den som reser till ett fjärran land? Till vilka anförtror han sin egendom? Vad betyder ”redovisning” (se Matt. 25:19)?`

Ibland tänker vi att talenterna är naturliga gåvor som att sjunga, tala osv. Men i en liknande berättelse om pund i Luk. 19:12–24 talas det specifikt om pengar och hantering av dem. Ellen White konstaterade också: ”Det visades för mig att liknelsen om talenterna inte helt har förståtts. Denna viktiga lärdom gavs till lärjungarna för att vara till nytta för de kristna i den sista tiden. Dessa talenter representerar inte bara förmågan att predika och vägleda utifrån Guds Ord. Liknelsen gäller materiella ting som Gud har anförtrott åt sitt folk” (Testimonies for the Church, vol. 1, s. 197).

`Läs Matt. 25:20–23. Vad säger Gud till dem som har varit trogna förvaltare av pengar för hans verk? Vad betyder det att ”gå in till glädjen hos din herre” (Matt. 25:23)?`

Det är ganska naturligt för oss att tänka att andra har fler talenter än vi och att de därför är mer ansvariga inför Gud. I denna berättelse visade sig dock den som bara hade en talent, minst pengar, vara otrogen och gick miste om riket. Låt oss i stället för att tänka på andras ansvar koncentrera oss på vad Gud har anförtrott åt oss och hur vi kan använda det till hans ära.

`Hur kommer du att klara dig när Gud kräver ”redovisning” av dig?`