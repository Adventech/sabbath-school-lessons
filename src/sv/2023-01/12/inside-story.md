---
title:  Missionsnytt
date:  24/03/2023
---

#### Ingen skuld

Lydie växte upp i ett fattigt hem i Rwanda. Hennes största önskan var att ta examen från ett universitet så att hon kunde få ett bra jobb och försörja sina föräldrar.

Men hur?

Lydie fick bra betyg i gymnasiet och erbjöds en plats vid University of Rwanda. Men hon vann inte något av de få statliga stipendier som fanns tillgängliga, och hon hade inte råd att själv betala för undervisningen. Hennes föräldrar hade inte heller råd att hjälpa till.

Men Lydies föräldrar ville att hon skulle studera. De föreslog att hon skulle söka till sjuksköterskeutbildningen vid Adventist University of Central Africa. Där var skolavgifterna lägre.

Lydie blev glad när hon fick en av de 35 studieplatser som fanns. Hon tyckte att alla på skolan var snälla och välkomnande och att de levde tillsammans som en familj.

Lydie och hennes familj var inte adventister. Men hon visste något om sabba-ten. När hon var en liten flicka hade hon haft flera adventistvänner. De hade berättat för henne om sabbaten.

Nu ville hon lära sig mer om sabbaten och anmälde sig till en bibelkurs. Medan hon studerade blev hon övertygad om att lördagen är sabbat. Men hon sköt upp ett beslut om att ge sitt hjärta till Jesus och bli döpt.

”Om jag klarar alla mina kurser det här första året kommer jag att göra det”, sa hon till sig själv.

Lydie blev godkänd i alla sina ämnen. Men åter igen sköt hon upp sitt dopbeslut.

Under sitt andra år blev det svårare för henne att betala sina studieavgifter. Hon gjorde en överenskommelse med Gud.

”Om du låter mig gå färdigt andra året, då kommer jag att bli döpt”, sa hon.

Hon klarade andra året. Den här gången höll hon sitt ord. Men hon var fortfarande skyldig skolan pengar. Lydie kämpade för att tjäna pengar samtidigt som hon studerade. Livet blev extremt svårt för henne, och hon missade flera av sina slutprov.

I början av det som skulle ha varit hennes fjärde och sista studieår var hon skyldig över 16.000 kronor till universitetet. Med en så stor skuld fick hon inte registrera sig för att fortsätta studera.

Lydie började arbeta heltid för att betala av skulden. Det var svårt att se sina vänner delta i lektioner och andra campusaktiviteter. En dag delade hon tårögt sin historia med en av universitetslärarna.

”Herren förstår vad du går igenom”, sa läraren vänligt. Han uppmuntrade henne att be Gud om hjälp i en vecka.

Lydie bad varje dag i en vecka. I slutet av veckan verkade det fortfarande inte finnas något svar från Gud. Läraren uppmuntrade henne att inte ge upp. Hon fortsatte att be.

I slutet av den andra veckan fick hon oväntat ett telefonsamtal. En familjevän ringde och erbjöd henne exakt den summa pengar hon behövde för att betala av skulden. Lydie blev överlycklig! Hennes böner hade besvarats. Hon betalade av skulden och lyckades komma ikapp sina klasskamrater.

”Herren besvarade inte bara min bön, utan han lärde mig tålamod. Det kommer jag att behöva vart han än sänder mig för att arbeta”, säger hon.