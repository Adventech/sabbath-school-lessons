---
title:  Trohetens lön
date:  19/03/2023
---

`Läs Heb. 11:6. Vad innebär denna vers för oss? Hur ska vi reagera på den? Se även Upp. 22:12; Jes. 40:10 och 62:11. Vad lär alla dessa texter oss?`

Guds lön till hans trogna barn är unik och likt många andliga ting bortom vårt begränsade förstånd. ”Mänskligt språk räcker inte till för att beskriva de rättfärdigas lön. Den kommer att bli känd endast av dem som får betrakta den. Människans begränsade förstånd kan inte fatta härligheten i Guds paradis” (Ellen White: Från mörker till ljus, s. 580).

I början av bergspredikan avslutade Jesus saligprisningarna med dessa ord: ”Saliga är ni när man skymfar och förföljer er och på allt sätt förtalar er för min skull. Gläd er och jubla, er lön blir stor i himlen. På samma sätt förföljdes ju profeterna före er tid” (Matt. 5:11, 12). Efter att ha räknat upp trons människor i Heb. 11 börjar författaren nästa kapitel med att förklara varför Jesus var villig att dö på korset.

”När vi nu är omgivna av en sådan sky av vittnen, låt oss då, även vi, befria oss från allt som tynger, all synd som ansätter oss, och hålla ut i det lopp vi har framför oss. Låt oss ha blicken fäst vid Jesus, trons upphovsman och fullkomnare. För att vinna den glädje som väntade honom uthärdade han korset utan att bry sig om skammen och sitter nu till höger om Guds tron” (Heb. 12:1, 2).

Men att bli belönad för sin trohet är inte detsamma som frälsning genom gärningar. Vem av oss, eller vilken av Bibelns personer, har haft tillräckligt med goda gärningar att lägga fram inför Gud? Naturligtvis ingen. Om vi kunde frälsa oss själva genom gärningar skulle Jesus aldrig ha kommit för att bli korsfäst. Nej, frälsningen är av nåd. ”Men om det var av nåd var det inte för gärningars skull – då vore nåden inte nåd” (Rom. 11:6). Belöningen kommer i stället från vad Gud har gjort för oss och i oss.

`Hur förstår vi skillnaden mellan frälsning av nåd och en belöning utifrån ens gärningar? Ta med dig ditt svar till studiegruppen på sabbaten.`