---
title:  Det nya Jerusalem
date:  21/03/2023
---

Bibelns beskrivning av det nya Jerusalem är vad Abraham såg i tro. ”Ty han väntade på den stad med fast grund som Gud själv har planlagt och byggt” (Heb. 11:10). Det nya Jerusalem är Guds mästerverk, byggt för dem som älskar honom och håller hans bud. Det nya Jerusalem ska bli Guds trogna barns hem i himlen under de tusen åren och därefter på den nya jorden för evigt. Det finns goda nyheter för dem av oss som inte gillar att packa och flytta. Gud tar hand om allting. Johannes säger att han såg staden. ”Och jag såg den heliga staden, det nya Jerusalem, komma ner ur himlen, från Gud, redo som en brud som är smyckad för sin man” (Upp. 21:2).

`Läs Upp. 21. Vad har vi fått löfte om?`

Det finns så mycket här att våra sinnen knappt kan fatta det. Vi är skadade av synden och känner bara till den av synden fördärvade världen. Men det vi kan förstå är fullt av hopp.

För det första, på samma sätt som Jesus bodde bland oss när han kom hit som människa kommer han att bo bland oss på den nya jorden. Vilket privilegium det måste ha varit för dem som såg Jesus så nära och så personligt! Vi kommer att få det tillfället igen, men då utan syndens slöja som fördunklar det vi ser.

Hur ska vi som bara känner till tårar, sorg, gråt och smärta förstå ett av de största löftena i hela Bibeln: ”han skall torka alla tårar från deras ögon. Döden skall inte finnas mer, och ingen sorg och ingen klagan och ingen smärta skall finnas mer. Ty det som en gång var är borta” (Upp. 21:4)? Allt det där som ”en gång var” är nu borta, saker som aldrig över huvud taget borde ha funnits.

Från Guds tron flyter den rena strömmen av liv, och på dess båda sidor växer livets träd. Guds tron ska vara där, och ”de skall se hans ansikte” (Upp. 22:4). Återigen: de återlösta ska leva i en sådan närhet till Gud som vi för det mesta saknar nu.

`Läs Upp. 21:8 om det öde som kommer att drabba dem som möter den andra döden. Varför är dessa människor förlorade när några av dem har gjort samma saker som de frälsta? Vad är den avgörande skillnaden mellan dessa två grupper?`