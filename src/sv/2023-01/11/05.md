---
title:  Prioriteringar
date:  15/03/2023
---

Jesus liknelser och undervisning, berättelser om Bibelns personer och Ellen Whites råd antyder alla klart att det inte finns någon halvhjärtad överlåtelse till Kristus. Vi är antingen på Herrens sida eller inte.

När en skriftlärd frågade vilket bud som var det största svarade Jesus: ”du skall älska Herren, din Gud, av hela ditt hjärta, av hela din själ, av hela ditt förstånd och av hela din kraft” (Mark. 12:30). När vi ger allt till Kristus finns det ingenting kvar till någon annan mästare. Det är så det är. Det är så det måste vara.

`Läs Matt. 6:24. Hur har du upplevt sanningen i dessa ord?`

Lägg märke till att Jesus inte sade att det är svårt att tjäna Gud och pengar eller att du behöver vara noga med hur du tjänar dem båda. Nej, han sade att det inte kunde göras. Punkt. Denna tanke borde skrämma och ruska om oss (Fil. 2:12).

`Läs 1 Joh. 2:15–17. Hur manifesterar sig dessa tre saker i vår värld, och varför är faran med dem ibland mer hårfin än vi inser?`

Inte underligt att Paulus skrev: ”Tänk på det som finns där uppe, inte på det som finns på jorden” (Kol. 3:2). Naturligtvis är det lättare sagt än gjort, eftersom det som finns i världen finns framför oss varje dag. Lockelsen med ”det som finns på jorden” är stark; dragningen till omedelbar belöning finns alltid där med viskningar i våra öron eller dragningar i våra kläder eller både och. Har inte även de trognaste kristna ibland känt någon sorts kärlek till ”det som finns på jorden”? Visst gör vi det trots att vi är medvetna om att det en dag tar slut? Men de goda nyheterna är att vi inte behöver låta det dra oss bort från Herren.

`Läs 2 Pet. 3:10–14. Hur kan det som Petrus säger här påverka vårt levnadssätt, även vad vi gör med våra tillgångar?`