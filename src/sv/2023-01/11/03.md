---
title:  Förtrösta på Gud, inte på dina egna resurser
date:  13/03/2023
---

Kung David borde ha vetat bättre. Han borde ha lärt sig av sin bäste vän Jonatans erfarenhet att när man har en förbundsrelation med Gud spelar det ingen roll om motståndarna är få eller många; Gud kan ge seger. I 1 Sam. 14:1–23 återger Bibeln berättelsen om hur Sauls son Jonatan och hans väpnare slog en hel trupp filisteer med Guds hjälp. Men trots denna erfarenhet och många andra i Guds folks historia lät kung David, när svåra tider drabbade honom, Satan fresta honom till att lita på sin egen styrka och skicklighet.

`Läs 1 Krön. 21:1–14. Varför bestämde David sig för att mönstra Israel, räkna antalet soldater? Varför avrådde hans befälhavare Joav från detta?`

Lägg märke till att mönstringen var Satans idé. Han frestade David till att lita på sin egen styrka i stället för att vara beroende av Guds omsorg och försvar. Joav, ledaren för Israels armé, försökte övertala David att inte mönstra Israel eftersom han hade sett Gud verka för Israel, men David befallde att mönstringen skulle genomföras. Hans handlingar drog olycka över nationen, som texten visar.

Ingen har någonsin förtröstat på Gud förgäves. Närhelst du strider för Gud, förbered dig. Förbered dig dessutom väl. Det finns ett citat från en brittisk härskare, Oliver Cromwell (1599–1658), som inför en strid sade till sin armé: ”Sätt er tillit till Gud, mina gossar, och håll ert krut torrt!” (Krut var vad som användes i skjutvapnen.) Med andra ord: gör vad du kan för att lyckas, men inse att till slut kan bara Gud ge dig en seger.

I våra egna sammanhang är det mycket frestande att förtrösta på regeringens makt eller på våra bankkonton. Men i varje kris som nämns i Bibeln hedrade Gud folket och tog hand om dem när de förlitade sig på honom.

Vi behöver använda tiden vi har nu till att göra upp med Gud, göra oss fria från skulder och vara generösa med det vi har fått.

`Hur finner vi rätt balans mellan att göra vad vi kan, t.ex. för ekonomisk trygghet, och ändå samtidigt förtrösta på Herren i allting?`