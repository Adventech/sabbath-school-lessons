---
title:  Studiehjälp
date:  17/03/2023
---

Även om ingenting i Bibeln varnar för rikedom talar ingenting där heller om att rikedom skulle öka den andliga hängivenheten hos någon. Det är faktiskt den motsatta faran som gäller. ”Kärleken till pengar och rikedom är som en kedja av guld som binder dem till Satan” (Ellen White: Vägen till Kristus, s. 61).

Faktum är att sedan kristendomens början har ingen församling någonsin fått del av en sådan rikedom och bekvämlighet som många församlingar åtnjuter i många länder i dag. Frågan är: till vilket pris? En sådan välfärd påverkar säkert vår andlighet, men inte till det goda. Hur skulle det kunna göra det? När har rikedom och materiellt överflöd lett till kristna dygder och självuppoffringar? Kan det göra det lättare att inte älska världen eller världsliga ting om vi kan komma till ett hem där kylen är fullpackad med mer mat än vi kan äta, och vi har två bilar, årliga semestrar, handlar online och har de senaste datorerna och smartphones? Många församlingsmedlemmar har inte all denna lyx men många har det – och gör det kanske till priset av sitt eget fördärv. Här talar vi nu inte om miljonärer eller ännu rikare. De vet åtminstone att de är rika och kan (om de väljer att göra det) ta till sig Bibelns varningar. Nej, vi talar om många medelklassmänniskor, som mitt ibland smartphones, Ipads, klimatanläggningar och SUV:ar är dåraktiga nog att tro att bara för att de är just medelklassmänniskor så riskerar de inte att luras andligt av sin egen förmögenhet. Det är därför tiondegivande, om någonting, är en andlig motpol till rikedomens faror, även för dem som inte är särskilt ”rika”.

**Samtalsstart**

Samtala om vad ni tycker är de viktigaste sakerna i era liv.

**Förbön**

Be tillsammans att kärleken till Gud och våra medmänniskor blir det viktigaste i våra liv.

**SAMTALSFRÅGOR**

`Varför behöver vi alla vara försiktiga med vår inställning till pengar och välfärd, även om vi inte är rika mätt med världsliga mått?`

`Vilka praktiska saker kan vi, förutom tiondegivande, göra som hjälper oss att inte fångas av världsliga saker?`

`Vad skulle hända dig i morgon om du plötsligt inte kunde köpa eller sälja eftersom du tillhör dem som ”bevarar Guds bud och tron på Jesus” (Upp. 14:12)? Hur bra klarar sig din tro?`