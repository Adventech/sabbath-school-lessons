---
title:  Sätt Gud först
date:  12/03/2023
---

`Läs 2 Krön. 20:1–22. Vilka viktiga andliga principer kan vi finna i denna berättelse åt oss själva, vilka strider vi än möter?`

Mot slutet av Joshafats regeringstid var Juda invaderat. Joshafat var en man med styrka och mod. I åratal hade han stärkt sina trupper och befästa städer. Han var väl förberedd för att möta nästan vilken fiende som helst. I den här krisen förlitade han sig ändå inte på sin egen styrka utan på Guds makt. Han gick själv för att söka Herren och utlyste en fasta över hela Juda. Folket samlades på tempelgården som Salomo hade bett att de skulle göra om en fara hotade. Alla Judas män stod inför Herren med sina hustrur och barn. De bad att Gud skulle skingra deras fiender så att hans namn skulle förhärligas. Sedan bad kungen: ”Vår Gud, straffa dem, ty vi står maktlösa mot denna stora skara som kommit emot oss. Vi vet inte vad vi skall göra, vi riktar våra blickar mot dig” (2 Krön. 20:12).

Efter att de så hade överlåtit sig själva till Gud kom Herrens Ande över en gudsman som sade: ”Ni skall inte vara rädda och förskräckta för denna stora skara, ty striden är inte er utan Guds … Men det är inte er sak att strida, ställ upp er och stå stilla; ni skall bli vittnen till den seger som Herren ger er, Juda och Jerusalem” (2 Krön. 20:15–17).

Tidigt nästa morgon samlade kungen då folket, med den levitiska kören främst för att sjunga Guds lov. Han uppmanade folket: ”Låt er tro på Herren, er Gud, bestå, så skall ni bestå. Tro på hans profeter, så skall ni lyckas” (2 Krön. 20:20). Då började kören sjunga, och deras fiender förintade varandra; ”ingen hade undkommit” (2 Krön. 20:24). Det tog tre dagar för Judas män att samla vad striden hade lämnat efter sig, och på den fjärde dagen återvände de till Jerusalem och sjöng medan de gick.

Naturligtvis hade Gud befriat dem, samme Gud som vi älskar och tillber, och hans makt är lika stor i dag som den var då. Utmaningen för oss är att lita på honom och hans ledning.

`Läs 2 Krön. 20:20. Vilken särskild betydelse kan denna text ha för oss?`