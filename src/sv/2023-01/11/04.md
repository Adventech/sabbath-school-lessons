---
title:  Dags att leva enklare?
date:  14/03/2023
---

Hur kan vi som kristna söka möta svåra tider? Kryper vi ner i en inställning att bara överleva? Nej, det är faktiskt det motsatta som gäller. Eftersom vi vet att världens slut och Kristus andra ankomst är nära vill vi använda det vi äger till att berätta för andra om evangeliets goda nyheter och vad Gud har förberett för dem som älskar honom. Vi inser att en dag snart kommer allting på jorden att eldas upp.

`Läs 2 Pet. 3:3–12. Vad upplever du att Petrus vill säga till oss här?`

Vi förstår från Guds Ord att han inte skickar flyttbilar för att ta våra saker till himlen. Allt det kommer att eldas upp i den slutgiltiga elden då alla spår efter synd och ondska, förutom ärren i Kristus händer, för alltid ska utplånas.

Vad ska vi alltså göra med våra ägodelar? ”Det är nu våra bröder borde minska sina ägodelar i stället för att öka dem. Vi ska snart flytta till ett bättre land, ett himmelskt. Låt oss då inte vara invånare på jorden utan krympa ihop allting så kompakt som möjligt” (Ellen White: Counsels on Stewardship, s. 59).

Självklart skrev hon detta för mer än hundra år sedan! Men fortfarande gäller principen: tiden är alltid kort eftersom våra liv alltid är så korta. Vad är 60 år, eller 80 eller 100 år (om du har goda gener och lever hälsoenligt) jämfört med evigheten? Ditt liv kan sluta innan du har läst igenom denna veckas studium, och nästa sak du vet om är Jesus andra ankomst. (Visst kan det gå fort?)

Som kristna behöver vi alltid leva i evighetens ljus. Ja, naturligtvis behöver vi arbeta hårt för att försörja oss själva och våra familjer. Om vi har välsignats med rikedom är det inget fel att njuta av den nu, förutsatt att vi inte blir giriga utan är generösa gentemot hjälpbehövande. Ändå behöver vi alltid komma ihåg att vad vi än får ihop här är det övergående, flyktigt, och om vi inte passar oss kan det korrumpera oss andligt.

`Om du visste att Jesus skulle komma inom tio år, hur skulle du ändra på ditt liv? Eller inom fem år? Eller tre?`