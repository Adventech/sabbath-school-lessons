---
title:  Guds omsorg om de fattiga
date:  13/02/2023
---

Bibelförfattarna inkluderade mycket om Guds omsorg om de fattiga, främlingar, änkor och faderlösa. Berättelser om det finns ända från Sinaiberget. ”Sex år skall du beså din jord och bärga dess gröda, men det sjunde året skall du låta marken vila och ligga i träda. Då kan de fattiga i ditt folk få sin föda från den. Det som blir över kan de vilda djuren äta. Så skall du också göra med din vingård och dina olivträd” (2 Mos. 23:10, 11).

`Läs 3 Mos. 23:22 och 5 Mos. 15:11. Hur mycket sammanhanget än skiljer sig från vårt liv idag, vilka principer kan vi finna i dessa verser?`

Generellt förstår man att ”bröder” här syftar på andra israeliter eller trossyskon. Vi tänker också på ”dessa mina minsta bröder” som fattiga och värdiga. Psalmisten ger oss vägledning i hur vi ska behandla de hjälpbehövande. ”Ge de svaga och faderlösa deras rätt, låt de hjälplösa och fattiga få rättvisa, rädda de arma och svaga, befria dem ur de ondas våld!” (Ps. 82:3, 4). Dessa verser antyder att vi ska göra mer än att bara ge mat.

Sedan finns det löften till dem som hjälper de behövande. ”Den som ger åt de fattiga skall ingenting sakna” (Ords. 28:27). ”När kungen dömer de svaga rättvist skall hans tron bestå för alltid” (Ords. 29:14). Kung David konstaterade: ”Lycklig den som tar sig an den svage, honom skall Herren rädda på olyckans dag” (Ps. 41:1). Detta hade alltså varit det gamla Israels prioritering, trots att den ibland tappades bort.

Däremot tänkte många, även i modern tid och särskilt i England under påverkan av s.k. ”socialdarwinism”, att det inte fanns någon moralisk skyldighet att hjälpa de fattiga, utan det var faktiskt fel att göra det. I stället skulle man följa naturens krafter där de starkaste överlever på bekostnad av de svagare. ”Socialdarwinisterna” trodde att det var skadligt för samhället att hjälpa de fattiga, de sjuka, de utstötta, som, om de förökade sig, bara skulle försvaga nationens sociala tillstånd i sin helhet. Hur grymt detta än var, var detta sätt att tänka en logisk konsekvens av tron på evolution och dess falska berättelse.

`Hur påverkar evangeliet, tanken att Kristus dog för alla, hur vi behandlar var och en, oavsett vilka de är?`