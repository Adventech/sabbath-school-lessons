---
title:  Den rike unge rådsherren
date:  14/02/2023
---

Vi vet inte mycket mer om den rike ynglingen än att han var ung, i hög ställning och rik. Han hade också andliga intressen. Han var så energisk att han sprang fram till Jesus (Mark. 10:17). Han var ivrig att lära sig om det eviga livet. Denna berättelse är så viktig att den återges i alla tre synoptiska evangelierna: Matt. 19:16–22; Mark. 10:17–22 och Luk. 18:18–23.

`Läs Matt. 19:16–22. Vad menade Jesus när han sade till honom: ”Om du vill bli fullkomlig, så gå och sälj allt du har och ge åt de fattiga; då får du en skatt i himlen. Kom sedan och följ mig” (Matt. 19:21)?`

Jesus ber inte de flesta av oss att sälja allt vi har och ge pengarna till de fattiga. Men pengar måste ha varit denna mans gud, och fastän Jesus svar verkar ganska hårt visste han att det var mannens enda hopp om frälsning.

Bibeln säger att mannen gick därifrån bedrövad eftersom han var mycket rik, vilket visar hur mycket han tillbad sina pengar. Han blev erbjuden evigt liv och en plats i Jesus inre krets (”Kom och följ mig” var samma som ord Jesus använde när han kallade de 12 lärjungarna). Men sedan hör vi aldrig mer om denne man. Såvitt vi vet bytte han ut evigheten mot sina jordiska ägodelar.

Visst var det en förskräcklig affär! Vilket sorgligt exempel på ”uppskjuten belöning” (se förra veckan). Att välja som denne man är så bedrägligt. Oavsett vad den materiella välfärden kan ge oss nu, dör vi alla förr eller senare och står inför evigheten. Många välbärgade har också upptäckt att deras rikedom inte gav dem den frid och lycka de hade hoppats; i många fall blev det faktiskt det motsatta. Många biografier har skrivits om just hur olyckliga många rika har varit. En av de bästa beskrivningarna i hela den nedtecknade historien om hur otillfredsställande rikedomen kan vara finns faktiskt i Predikaren. Vi kan lära oss mycket där, men en av de viktigaste lärdomarna är helt klart att man inte kan köpa frid och lycka med pengar.

`”Ty den som vill rädda sitt liv skall mista det, men den som mister sitt liv för min och evangeliets skull, han skall rädda det. Vad hjälper det en människa att vinna hela världen om hon får betala med sitt liv? Med vad skall hon köpa tillbaka sitt liv?” (Mark. 8:35–37). Vad betyder det att mista sitt liv för evangeliets skull?`