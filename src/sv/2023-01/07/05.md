---
title:  Sackaios
date:  15/02/2023
---

Sackaios var en välbärgad jude som hade tjänat sina pengar som anställd tullindrivare för de hatade romarna. För det och för att han och andra tullindrivare drog mer skatt än vad de skulle var han hatad och kallad för ”syndare”.

Sackaios bodde i Jeriko, som låg vid en handelsled med mycket affärsverksamhet. Mötet mellan Sackaois och Jesus var ingen tillfällighet. Sackaios hade uppenbarligen kommit med en andlig övertygelse och ville göra en del förändringar i sitt liv. Han hade hört om Jesus och ville se honom. Ryktet måste ha gått att Jesus och gruppen med honom skulle anlända till Jeriko den dagen. Jesus behövde gå genom Jeriko från Galileen på sin sista resa till Jerusalem. Hans första ord till Sackaois visade att redan innan han kom till staden visste han allt om Sackaios.

`Läs Luk. 19:1–10. Vad är skillnaden mellan denne rike mans erfarenhet med Jesus och den rike ynglingens?`

Sackaios och den rike ynglingen hade en del gemensamt. Båda var rika och båda hade en längtan som de trodde att Jesus kunde uppfylla. Men där slutar likheterna.

Lägg märke till att när Sackaios sade att han skulle ge ”hälften av vad jag äger” (Luk. 19:8) till de fattiga, accepterade Jesus denna gest som ett uttryck för sann omvändelse. Han sade inte till honom: Beklagar, Sackaios, men precis som med den rike ynglingen så är det allt eller inget som gäller. Hälften räcker inte. Varför? Mest sannolikt därför att även om Sackaios säkert gillade sin rikedom var den ingen gud för honom som den var för den rike ynglingen. Fastän vi inte vet vad Jesus specifikt sade till honom var Sackaios faktiskt den som först sade att han skulle ge pengar till de fattiga. Däremot fick Jesus specifikt tala om för den rike ynglingen att han skulle ge allt; annars skulle det förstöra honom. Precis som vilken rik människa som helst behövde Sackaios akta sig för rikedomens faror, men han verkade ha det under bättre kontroll än vad den rike ynglingen hade.

”När den rike unge rådsherren hade vänt sig bort ifrån Jesus hade apostlarna blivit förvånade över att Mästaren sa: ’Hur svårt är det inte för dem som har pengar att komma in i Guds rike!’ Och de hade sagt till varandra: ’Vem kan då bli frälst?’ Nu hade de ett bevis på sanningen i Kristus ord: ’Det som är omöjligt för människor är möjligt för Gud’ (Mark. 10:23, 26, 27; Luk. 18:27). De såg hur en rik man kunde gå in i Guds rike genom Guds nåd” (Ellen White: Messias, s. 511).