---
title:  Jesus liv och verksamhet
date:  12/02/2023
---

Tidigt i sin offentliga verksamhet färdades Jesus till Nasaret i området Galileen. Det här var hans hemstad, och lokalbefolkningen hade hört om hans verksamhet och underverk. Som han brukade gick Jesus till sabbatsgudstjänsten i synagogan. Fastän han officiellt inte var någon rabbi gav tjänaren honom Jesajas bokrulle och bad honom läsa Skriften. Jesus läste Jes. 61:1, 2.

`Läs Luk. 4:16–19 och jämför det med Jes. 61:1, 2 (se även Luk. 7:19–23). Varför tror du att Jesus valde just denna text? Varför betraktades dessa verser i Jesaja som messianska? Vad visade de om Messias verk?`

De religiösa ledarna hade uppenbarligen förbisett de profetior som talade om en lidande Messias, och de som pekade på hans härliga återkomst tillämpade de på ett felaktigt sätt (något som borde påminna oss om hur viktigt det faktiskt är att förstå profetiorna). Därför trodde de flesta på den falska tanken att Messias uppdrag var att befria Israel från dess erövrare och förtryckare, romarna. Att tänka sig att Messias uppdrag kom från Jes. 61:1, 2 måste ha varit en riktig chock.

Korrupta tjänstemän som tullindrivare, affärsmän och även de egna grannarna såg vanligtvis ner på de fattiga. Man tänkte att fattigdom var Guds förbannelse och att de fattigas olyckliga tillstånd måste ha varit deras eget fel. Med detta sätt att tänka visade mycket få människor någon omsorg om de fattiga och deras olyckliga lott.

Men Jesus kärlek till de fattiga var ett av de starkaste bevisen för att han var Messias. Det ser vi i Jesus sätt att svara på Johannes döparens fråga om han var Messias (se Matt. 11:1–6). ”Precis som Frälsarens lärjungar förstod inte Johannes Döparen hurdant Jesus rike skulle vara. Han förväntade sig att Jesus skulle överta Davids tron. Han blev förvirrad och oroad när tiden gick och Frälsaren inte ställde några krav på att ha kunglig makt” (Ellen White: Messias, s. 191).

`”Men att söka upp faderlösa och änkor i deras nöd och hålla sig själv obesmittad av världen, det är en fromhet som är ren och fläckfri inför vår Gud och fader” (Jak. 1:27). Hur hjälper denna vers oss i våra andliga prioriteringar?`