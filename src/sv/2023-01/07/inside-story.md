---
title:  Missionsnytt
date:  17/02/2023
---

#### Från föräldralös till ledare

Lourdes föddes i Angola under det långa inbördeskriget som rasade under decennier och inte slutade förrän 2002. Hennes föräldrar dog, och själv växte hon upp på ett barnhem. Hon var klipsk, och tack vare detta fick hon stöd från flera biståndsorganisationer som såg till att hon fick en mycket bra utbildning.

När hon gick på högstadiet och gymnasiet gick hon på en adventistskola som var den bästa skolan i området. Hon bodde på skolans internat, och personal från barnhemmet kom regelbundet för att hälsa på henne. Varje gång det hände försökte hon gömma sig, eftersom hon inte ville att hennes vänner skulle veta att hon var föräldralös.

Hon hade ingen kristen bakgrund, men hennes bästa kompis drog med henne till kyrkan. Hon älskade när man sjöng tillsammans. Den sång som rörde henne mest handlade om himlen och glädjen vi får uppleva där. Himlen, var hon på väg dit? Hon hade så lite kunskap om himlen och om vägen dit, men hennes hjärta drogs dit med en oförklarlig längtan. Var kom den ifrån?

En del av sången handlade om att de räddade skulle gå på gator av guld och få se de härliga bostäderna som Jesus har förberett för oss var och en. Tanken på att det finns en plats som hon kunde kalla ”hem” var så lockande att Lourdes själv började läsa Bibeln för att ta reda på var himlen finns och hur man kan komma dit.

Ju mer hon läste, desto mer längtade hon, och desto mer började hennes kärlek till Jesus växa! Det var en fantastisk dag när hon vågade ta steget ner i dopgraven och ge sitt liv helt till Jesus. Hon kände sig så lycklig och att hon ”hade kommit hem”.

Idag är Lourdes gift med en kärleksfull man som arbetar som ekonomiansvarig i Adventistsamfundets lokala konferens i norra Namibia, och hon har två underbara barn. Hennes liv känns så meningsfullt nu när hon också ansvarar för ett hiv- och aidsprojekt som ADRA Sverige stöder i Namibia. Målgruppen är barn och ungdomar.

Flera av dem har samma bakgrund som hon. De är föräldralösa, och hennes hjärta värker för dem. Staten tar hand om dem tills de är 18 år gamla, men efter det måste de helt stå på egna ben. Ofta är de utan tak över huvudet, utan arbete och utan en familj som stöttar.

Lourdes ägnar mycket kraft och kärlek åt den här gruppen. Det är inspirerande att prata med de ungdomar som idag har fått utbildning, arbete och bostad tack vare programmet. De har också fått en fantastisk församlingstillhörighet genom vänskapsgrupperna som programmet har startat.

Lourdes var en gång föräldralös och utan hopp om himlen. Idag är hon en ledare som hjälper andra i samma situation att få en framtid och ett hopp. Själv ser hon fram emot att en dag äntligen få komma hem – till himlen.

