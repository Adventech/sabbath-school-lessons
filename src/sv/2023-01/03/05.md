---
title:  Tionde av brutto- eller nettoinkomst?
date:  18/01/2023
---

Vi räknar tionde från vår ”inkomst” om vi får betalt för varje timme eller månad, och vi betalar från vår vinst eller avkastning om vi är egenföretagare. I många länder tas skatter från lönerna för att täcka kostnaderna för samhällsservice som trygghet, vägar, broar, arbetslöshet osv. Frågan om brutto eller netto handlar om huruvida vi ger tionden från våra inkomster före eller efter att skatten dragits av. Egenföretagarna kan legitimt räkna av kostnaderna för sin verksamhet för att beräkna sin faktiska inkomst innan deras personliga skatter dras av.

`Läs 1 Kung. 17:9–16. Vad var änkans situation innan Elia kom till henne? Vad bad profeten henne att göra först, innan hon tog hand om sig själv och sin son?`

Änkan i Sarefat fick veta av Gud att en gudsman skulle komma på besök (1 Kung. 17:9). När Elia kom förklarade hon sina bistra omständigheter. Elia bad först om vatten att dricka och sade sedan: ” ’Var inte rädd’, sade Elia. ’Gå och gör som du har sagt, men baka först en liten brödkaka åt mig och kom hit ut med den. Sedan kan du baka åt dig själv och din son. Ty så säger Herren, Israels Gud: Mjölet i krukan skall inte ta slut och oljan i kruset inte tryta fram till den dag då Herren låter regnet falla över jorden’ ” (1 Kung. 17:13, 14).

Var detta själviskhet från hans sida, eller prövade han helt enkelt hennes tro och lät henne faktiskt också utöva sin tro?

Kontentan av frågan om brutto eller netto är att det måste var och en själv avgöra. Samfundet har inte mandat att diktera vad vi ska göra, och det är rätt och riktigt. Sist och slutligen behöver vi var och en göra våra egna val, och vad vi än gör ska vi inte döma dem som handlar annorlunda. Var och en av oss har vårt individuella ansvar inför Gud och endast inför Gud för våra val. ”Var och en måste vara sin egen domare och ska ge som han väljer i sitt hjärta” (Ellen White: Testimonies for the Church, vol. 4, s. 469).

`Hur förklarar du tiondegivandets välsignelser för någon som aldrig har gett tionde? Vilka är välsignelserna, och hur stärker tionde-givandet din tro?`