---
title:  Tionde är lika med en tiondel
date:  15/01/2023
---

Ordböcker brukar definiera tiondet som en tiondel av någonting eller 10 %. Definitionen kommer sannolikt från Bibelns berättelser. Tiondet är helt enkelt att man ger tillbaka 10 % av inkomsten, eller avkastningen, till Gud. Vi förstår att allt vi har tillhör ytterst honom. Föreskriften om tionde som gavs till Israel vid Sinaiberget pekar på att tiondet är heligt och tillhör Gud (se 3 Mos. 27:30, 32). Gud ber bara om 10 %. Våra tacksamhetsgåvor är skilda från och utöver tiondet. Tiondet är det minsta ekonomiska vittnesbördet om vår kristna överlåtelse. Ingenstans i Bibeln finner vi någon antydan om att Guds del är mindre än en tiondel.

`Läs 1 Mos. 14:18–20 och Heb. 7:1–9. Vad var Abrams respons på mötet med Melkisedek? Vad lär det oss om hur långt tillbaka i historien denna praxis går?`

Tiondet nämns för första gången i 1 Mos. 14 i berättelsen om Melkisedeks möte med Abram. Det sista omnämnandet om tionden i Bibeln återgår till samma berättelse (se Heb. 7:1–9). Lägg märke till i berättelsen i Hebreerbrevet att varken Melkisedek eller Kristus var av Levis stam. Tiondet är inte en uteslutande judisk praxis och härstammade inte från hebreerna vid Sinai.

`Läs 1 Mos. 28:13, 14, 20–22. Vad lovade Gud att göra för Jakob, och vad var Jakobs respons till Gud?`

När Jakob lämnade sitt hem och flydde från sin arge bror Esau hade han en natt en dröm om en trappa från jorden till himlen. Änglar gick upp och ner där. Gud stod högst upp och lovade att vara med Jakob och en dag föra honom tillbaka hem. Denne unge man hade en verklig omvändelseerfarenhet och sade: ”då skall Herren vara min Gud … Och av allt du låter mig få skall jag ge dig tionde” (1 Mos. 28:21, 22)

`Varför är det viktigt att förstå att tiondet, liksom sabbaten, inte var någonting som härstammade från det forntida israeliska lag- eller religionssystemet? Vilket budskap kan vi som lever efter korset ta till oss från detta faktum?`