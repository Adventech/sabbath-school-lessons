---
title:  Var är förrådshuset?
date:  16/01/2023
---

`Läs Mal. 3:10. Vad kan vi lära oss från denna vers om vad tiondet ska användas till?`

Även om det inte i texten ges några specifika direktiv är det ändå viktigt att Guds folk vet vad som avses med ”förrådshuset”. I Guds direktiv står det också: ”så att det finns mat i mitt hus.” Hans folk förstod att Guds hus från början var helgedomen, tältet som byggts genom specifika instruktioner som Mose fick vid Sinaiberget. Senare, när Israel bodde i det utlovade landet, var den centrala platsen först i Shilo och sedan mer permanent i templet i Jerusalem.

`Läs 5 Mos. 12:5–14. Dessa verser antyder inte att Guds barn själva kunde välja vart deras tionde gick. Vilka principer kan vi lära oss från dessa verser för vår egen del i dag?`

Som medlemmar i Guds familj vill vi förstå och praktisera hans vilja i vad vi gör av vårt tionde. I Bibelns berättelse lär vi oss att tre gånger om året, vid påsken, pingsten och lövhyddefesten (2 Mos. 23:14–17) skulle Guds folk resa till Jerusalem och då personligen föra dit sina tionden och gåvor och prisa och tillbe Gud. Sedan delade leviterna ut tionden till sina bröder över hela Israels land (se 2 Krön. 31:11–21; Neh. 12:44–47; 13:10–14). I harmoni med denna bibliska princip om ett förrådshus har Adventistsamfundet organiserat lokala distrikt, missioner och unioner som förrådshus å världssamfundets vägnar och utifrån vilka verksamheten betalas.

För att göra det enkelt för församlingsmedlemmar förs tionden till den lokala församlingen, där medlemmarna som en del av sin gudstjänst ger sina tionden, ofta online. Lokala kassörer vidarebefordrar dem sedan till unionens förrådshus. Detta system för hanteringen av tionden, instiftat av Gud, har möjliggjort samfundets världsvida och växande inverkan på världen.

`Tänk om alla bestämde sig för att ge sina tionden till dem de önskar, på bekostnad av Adventistsamfundet i sin helhet. Vad skulle hända med vårt samfund och uppdrag att nå människor med evangeliet?`