---
title:  Syftet med tionden
date:  17/01/2023
---

`Läs 3 Mos. 27:30 och 4 Mos. 18:21, 24. Vad vill Gud att man ska göra med tionden?`

Eftersom Gud äger allting (Ps. 24:1) behöver han uppenbarligen inga pengar. Men eftersom tionden är hans säger han vad vi ska göra med dem: använda dem till att stödja evangeliets verk. Därför får de anställda sitt uppehåll av tionden.

Levis stam, prästerna i Gamla testamentet, fick inga stora egen-domar som de övriga stammarna. Levis stam fick vissa städer, asylstäderna medräknade, med tillräckligt med land runt omkring för de egna trädgårdarna. De understöddes av andras tionden och gav också själva tionden av sina inkomster.

`Läs 1 Kor. 9:13, 14. Vad är budskapet här, och hur relaterar det till frågan om tionden?`

Tionden är viktiga eftersom de hjälper oss att upprätta en förtröstansfull relation med Gud. Det är en troshandling att ta en tiondel av inkomsten (fastän den tekniskt sett redan tillhör Gud) och ”ge bort den”. Bara genom att utöva din tro växer den.

Tänk t.ex. också på den sista tiden när de trogna inte kan vare sig köpa eller sälja, som det beskrivs i Upp. 13–14 (se studium 11). Att utveckla en förtröstan på Gud och hans omsorg, makt och kärlek är av yttersta vikt när det ser ut som att hela världen är emot oss. Troget tiondegivande kan säkert bidra till en sådan förtröstan. Redan innan dess är det avgörande för oss alla att vi lärt oss att förtrösta på Gud, oavsett vår situation.

En annan viktig anledning till ekonomisk trohet är tillgången till de utlovade välsignelserna från Gud. Som en del av avtalet om tionden har Gud lovat att ”låta ymnig välsignelse strömma ner över er” (Mal. 3:10). Om Gud välsignar oss ekonomiskt kan vi hjälpa andra och bidra till Guds verk med våra gåvor som den första församlingen gjorde. Deras frikostighet med Guds välsignelser gjorde att de ”var omtyckta av hela folket” och nya människor kom till tro (Apg. 2:44–47).

`Läs Apg. 20:35. På vilka sätt har du upplevt den stora sanningen att det verkligen är ”saligare att ge än ta emot”?`