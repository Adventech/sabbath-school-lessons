---
title:  Missionsnytt
date:  20/01/2023
---

#### Brinnande flygkrasch

En adventist undkom mirakulöst en brinnande flygplansolycka. Han var på väg till en församling som han tidigare hade planterat i ett ensligt område i Demokratiska Republiken Kongo.

Pius, en 53-årig kongolesisk lekmanna-evangelist, och piloten hoppade från ett enmotorigt biplan sekunder innan det slog i marken.

Orsaken till kraschen var oklar. Planet hade utvecklat motorproblem strax efter att ha lyft från staden Kamako för den 15 mil långa flygningen till Tshikapa, som ligger nära gränsen till Angola.

Piloten letade efter en plats att landa, men motorproblemet blev värre. När planet tappade höjd blev kabinen fylld med rök, och Pius såg piloten lämna cockpiten.

I samma ögonblick fick Pius känslan: ”Följ efter piloten.” Han såg piloten öppna en utgång och hoppa ut. Han hoppade också ut. Ett ögonblick senare slog planet ner i marken och fattade eld cirka tre kilometer från flygplatsen.

Pius, som till vardags arbetade som diamanthandlare, hade planerat att resa med flyg för att besöka de 15 medlemmarna i en församling han hade grundat efter en serie evangeliska möten. Men när han försökte boka ett direktflyg till staden fick han veta att det planet bara skulle avgå på sabbaten.

Pius bestämde sig för att hitta ett annat sätt att komma dit tidigare. Efter att ha tittat på andra alternativ köpte han i stället en biljett på flyget som senare skulle förolyckas. Pius ringde sin fru Nicole från flygplatsen innan avgång för att berätta om sina ändrade planer.

Den eftermiddagen väntade Nicole på att Pius skulle ringa för att säga att han hade kommit fram. Men han ringde inte. I stället ringde till slut en kusin och frågade: ”Hur går det för din man?”

Nicole sa att de inte hade pratat sedan morgonen och frågade om kusinen hade hört från honom. Kusinen lade på utan att svara. Nicole ringde genast tillbaka och krävde att få veta vad som pågick.

”Planet som din man tog kraschade och alla dog utom din man och piloten”, svarade kusinen.

Nicole gick till sitt sovrum och föll på knä för att be. En kort stund senare ringde en vän och sa att han hade skickat bilder på hennes man och flygkraschen via Internet. Nicole var lättad över att se att Pius levde trots sina skador.

Nicole kunde inte prata med sin man på tre dagar, men hans första ord per telefon var fyllda av tacksamhet till Gud.

”Jag kommer aldrig att sluta följa Gud”, sa han till henne. ”Han är underbar.”

Nicole har många frågor om vad som hände den dagen. Hon förstår inte varför hennes man och piloten överlevde samtidigt som alla de andra på planet dog. Men hon tror att han blev räddad eftersom han kände Gud, kände igen hans varning och genast lydde. Som det står i Psaltaren 91:14, där Herren säger: ”Jag ska skydda honom, eftersom han känner mitt namn” (nuBibeln).

”Var trogen mot Gud, och lyssna till hans röst”, säger Nicole.

