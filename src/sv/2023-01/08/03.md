---
title:  Arbetets (optimala) välsignelse
date:  20/02/2023
---

Om du inte är ekonomiskt oberoende eller har förmånliga fonder som dina föräldrar har skaffat åt dig så att du aldrig skulle behöva arbeta en dag i ditt liv (barn för vilka pengar varit avsedda att bli till välsignelse leder ibland till tragedier för dem som vuxna) så kommer du förr eller senare att behöva arbeta för ditt levebröd. Idealet är naturligtvis att du finner något som du brinner för och som kan ge dig en bra inkomst, utbildar dig för det, hittar ett jobb som du trivs med och arbetar med det under dina aktiva år. Det är idealet, men naturligtvis blir det inte alltid så.

`Läs 1 Mos. 2:15 (se även Pred. 9:10 och 2 Thess. 3:8–10). Vad betyder det faktum att redan innan synden kom fick Adam (och säkert också Eva) arbeta? Kan detta förklara varför vissa som aldrig har behövt arbeta har ansett det vara en förbannelse?`

Detta arbete var uppenbarligen inget straff. Det var avsett för deras bästa. Alltså redan i paradiset, i en värld där det inte fanns synd, död eller lidande visste Gud att människorna behövde arbeta.

”Adam gavs arbetet att ta hand om trädgården. Skaparen visste att Adam inte kunde bli lycklig utan arbete. Trädgårdens skönhet gladde honom men var inte nog. Han behövde ha arbete för att träna kroppens underbara organ. Om lyckan hade bestått av att inte göra någonting skulle människan i sitt heliga tillstånd av oskuld ha lämnats sysslolös. Men han som skapade människan visste att det inte skulle vara till deras lycka, och därför gav Gud människan arbetet. Löftet om en kommande härlighet och att människan fick arbeta för sitt dagliga bröd kom från samma tron” (Ellen White: Our High Calling, s. 223).

Men redan efter fallet förvrängdes arbetet (liksom allt annat) av synden, och Gud sade till Adam: ”förbannad skall marken vara för din skull. Med möda skall du hämta din näring från den så länge du lever” (1 Mos. 3:17). Lägg märke till att Gud förbannade marken ”för din skull”, för Adams skull. Det skulle kunna tolkas som att arbete fortfarande skulle bli något som han behövde, särskilt som en fallen varelse, även om det inte var Guds ursprungliga plan att Adams arbete skulle vara så slitsamt.

`Vad är det i arbetet som, om det är som bäst, gör det till en välsignelse för oss?`