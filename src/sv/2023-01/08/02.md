---
title:  Det viktigaste först
date:  19/02/2023
---

`Läs Pred. 12:1. Vad är budskapet till oss där?`

När de unga mognar till vuxna uppstår tankar kring att man behöver få de grundläggande behoven tillfredsställda, mat, kläder och tak över huvudet. Jesus har själv talat om för oss hur vi ska prioritera våra behov: ”Sök först hans rike och hans rättfärdighet, så skall ni få allt det andra också” (Matt. 6:33). För dem som är äldre finns det naturligtvis fortfarande tid att fatta kloka beslut om förvaltarskap.

Som vi såg i 1 Mos. 28:20–22 hade Jakob gjort några viktiga livsval, både andliga och ekonomiska. I synen presenterade Herren sig själv för Jakob som ”Herren, din fader Abrahams Gud och Isaks Gud” (1 Mos. 28:13). Som en del av sitt löfte till Gud sade Jakob sedan: ”då skall Herren vara min Gud” (1 Mos. 28:21).

`Läs 1 Mos. 29:9–20. Vad är viktigt kring tidpunkten för denna händelse i Jakobs liv?`

Efter att Jakob hade gjort sin andliga och ekonomiska överlåtelse till Gud ledde Herren honom till Rakel vid brunnen (1 Mos. 29:9–20). Det är klokt att ta ett beslut att följa Gud och göra sitt yrkesval innan man gifter sig, även om få människor i dag har samma yrke hela livet. Din blivande livskamrat behöver veta vilken riktning ert gemensamma liv kommer att ta. Är denna person en hängiven kristen? Vilken sorts arbete tänker han/hon engagera sig i? Lärare, sjuksköterska, jurist, arbetare, annat? Med andra ord, vilken sorts liv kommer jag att ge mig in på? Andra frågor som behöver besvaras innan man gifter sig är: Vilken utbildningsnivå har vi uppnått? Hur mycket skulder kommer det in i äktenskapet? Är jag villig att acceptera denna situation som en del av mitt ansvar?

`Läs 2 Kor. 6:14, 15. Varför är denna princip så viktig att beakta när man letar efter en livskamrat? Förvisso garanterar den inte ett bra äktenskap, men hur kan den förbättra våra chanser att få ett bra äktenskap?`