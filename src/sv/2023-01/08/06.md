---
title:  Att söka råd från Gud
date:  23/02/2023
---

Det finns mängder av sekulära gurus inom ekonomi, men Gud har varnat oss för att rådfråga dem när det gäller ägodelar som han har anförtrott åt oss. ”Lycklig den som inte följer de gudlösa, inte går syndares väg eller sitter bland hädare utan har sin lust i Herrens lag och läser den dag och natt. Han är som ett träd planterat nära vatten – det bär sin frukt i rätt tid, aldrig vissnar bladen. Allt vad han gör går väl” (Ps. 1:1–3).

Alltså: den som har sin lust i Herrens lag (lagen kan här förstås bredare som Guds Ord) är välsignad. Hur enkelt är det inte? Den människan ska bära frukt ”i rätt tid” (Ps. 1:3).

`Läs Ords. 3:5–8. Hur tillämpar vi denna princip på våra grundläggande ekonomiska förehavanden?`

En översikt över Bibelns råd kring hantering av ekonomi ger oss mycket värdefulla steg att följa. Låt oss se på sju av dem.

1. Skapa ordning. Gör upp en plan för dina utgifter (Ords. 27:23, 24). Många familjer lever bara från lön till lön. Med en enkel plan för inkomster, utgifter och sparande är livet mindre stressande.
2. Använd mindre pengar än vad du tjänar. Bestäm dig i möjligaste mån för att leva efter dina tillgångar (Ords. 15:16). Många familjer i västvärlden spenderar mer pengar än vad de tjänar. Detta möjliggörs av lättillgängliga krediter och lån. Många problem plågar de skuldsatta.
3. Spara en del av varje lön (Ords. 6:6–8). Vi sparar till större inköp i framtiden och till oväntade utgifter, som olyckor eller sjukdom. Vissa besparingar kan användas till planering för den tid då vi blir äldre och inte längre kan arbeta. 
4. Undvik lån (Ords. 22:7). Räntor är en utgift som man kan leva utan. En individ eller familj som lever med skulder, alltså lånade pengar, lever verkligen i dag på pengar de förväntar sig att tjäna i framtiden. Om livsförändringar inträffar kan de resultera i allvarliga ekonomiska bekymmer.
5. Var en flitig arbetare. ”Den late är lysten men får ingenting, den flitiges önskan blir rikligt uppfylld” (Ords. 13:4). 
6. Var ekonomiskt trogen mot Gud (5 Mos. 28:1–4). Ingen familj har råd att leva utan Guds välsignelse.
7. Kom ihåg att den här jorden inte är vårt verkliga hem. Hur vi hanterar det vi har säger mycket om var vi har våra yttersta prioriteringar (se Matt. 25:14–21).