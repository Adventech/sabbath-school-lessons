---
title:  Missionsnytt
date:  03/02/2023
---

#### Guds tid

Som distriktspastor fick jag en insikt om hur Gud betraktar tiden. Jag skulle leda en serie evangeliska möten i Tanzania.

Arrangörerna valde den torra säsongen för mötena. De skulle hållas i Moshi, en stad vid foten av berget Kilimanjaro, det högsta berget i Afrika. Men regn-säsongen började tidigt, och det regnade kraftigt redan efter den första veckan. Eftersom jag var orolig för att regnet skulle hålla folk hemma föreslog jag att vi skulle skjuta upp mötesserien.

Till min förvåning vägrade ordföranden för den lokala församlingens kommitté för evangelisk verksamhet.

”Nej, pastor, vi tänker inte skjuta upp serien”, sa han. ”Vi bad om de här mötena tillräckligt tidigt, och vår Herre lyssnade till våra böner och visste redan då när regnsäsongen behövde börja.”

”Så vad ska vi göra?” frågade jag. ”Du ser ju hur kraftigt det regnar.”

”Vi måste ha lite tro och inse att Gud som är evig kände till tidpunkten för mötena”, sa han. ”Låt oss be på detta sätt: ’Vår gode Herre, du kan låta regnet falla så mycket du vill, men låt det inte regna från 15:30 till 18:30.’ ”

På så sätt skulle människor ha 30 minuter på sig att resa till mötena klockan 16 och 30 minuter att återvända hem efter att mötena slutade klockan 18.

Jag erkänner att jag inte var säker på att man fick begära något sådant av Gud, men jag gick med på att be.

Nästa morgon föll regnet ihållande. Skyfallet fortsatte in på eftermiddagen. Men exakt vid 15.30-tiden tog det stopp. Vårt möte började klockan 16, och jag predikade till klockan 18. Regnet började igen vid 18.30-tiden.

Vädret följde detta schema i två veckor. Regnet öste ner fram till 15.30, slutade och började sedan igen vid 18.30-tiden.

En dag kom en mötesbesökare vid 15-tiden för att få en bra plats. Han väntade en stund, såg det kraftiga skyfallet, antog att mötet skulle ställas in och gick. Dagen efter frågade han mig om vi hade hållit något möte.

”Självklart”, svarade jag. ”Vi bad inte Gud att det skulle sluta regna vid 15-tiden. Vi bad om 15.30, så du skulle ha väntat.”

”Jag kommer aldrig att göra det misstaget igen”, sa mannen.

I fortsättningen väntade han till 15.30 innan han gick hemifrån, och han blev aldrig blöt.

På sabbaten insåg vi plötsligt att vi hade glömt att be Herren att stoppa regnet under morgongudstjänsten. Men Gud hade inte glömt, och inget regn föll från klockan nio till middagstid.

Den sista sabbaten döpte jag tolv per-soner i en flod. Först när den sista dopkandidaten steg upp ur vattnet började regnet falla. Dubbelt välsignad av dopvattnet och vattendropparna från himlen.

Även om Gud inte är begränsad av tiden som vi är, tycker han att tiden är viktig och vill att vi ska förvalta den del vi har fått väl. Paulus säger: ”Var alltså noga med hur ni lever, inte som ovisa, utan som visa människor. Ta vara på varje tillfälle” (Ef. 5:15, 16, nuBibeln).