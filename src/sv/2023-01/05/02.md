---
title:  Orsaker till ekonomiska svårigheter
date:  29/01/2023
---

`Läs 5 Mos. 28:1, 2, 12.Vad är Guds ideal för hans barn i fråga om skuld? Även om sammanhanget skiljer sig mycket från vårt, vilka principer kan vi finna från det och tillämpa på vårt sammanhang?`

Studier visar att det finns tre huvudsakliga orsaker till att människor råkar ut för ekonomiska svårigheter. De räknas upp här i den ordning de är mest förekommande.

Den första är okunskap. Många, även välutbildade, är ekonomiskt okunniga. De har aldrig ställts inför vare sig bibliska eller ens sekulära principer om hantering av ekonomi. Men det finns hopp! Detta studium ger enkla råd om dessa principer och hur de kan tillämpas.

Den andra orsaken till ekonomiska svårigheter är habegär eller själviskhet. Reklam och personliga önskningar får människor att helt enkelt leva över sina tillgångar. De är inte villiga att leva, köra eller klä sig utifrån vad de verkligen har råd med. Många av dem känner sig också för fattiga för att ge tionde. Som konsekvens lever de utan den vishet och välsignelse som Gud har lovat (se Mal. 3:10, 11; Matt. 6:33). Även för dem finns det hopp, men det kräver en förändring av hjärtat och en förnöjsamhetens ande.

Den tredje orsaken till att människor finner sig själva i ekonomiska svårigheter är olyckliga omständigheter. De kan ha drabbats av en allvarlig sjukdom och förlorat inkomster p.g.a. det. Äktenskapspartnern kan ha slösat bort pengar. Någon form av katastrof kan ha utplånat deras egendom. Eller de kan ha fötts i miserabel fattigdom. Även för dessa människor finns det hopp. Det kan dock krävas att man får hjälp. Kristna vänner kan komma till hjälp; råd och/eller stöd kan komma från gudfruktiga rådgivare; hårt arbete tillsammans med bra utbildning; välsignelser från Gud.

Vad orsaken än är, även om det är människans eget fel, finns det hopp. Men den som är skuldsatt kan behöva göra en del förändringar i sitt liv, sin användning av pengar och i sina ekonomiska prioriteringar samt vara villig att ta emot hjälp.

`Läs 1 Tim. 6:6–9. Vad säger Paulus här som vi behöver vara medvetna om? Vad betyder dessa ord för dig och din situation?`