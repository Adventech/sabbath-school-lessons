---
title:  Avtal om tionde
date:  11/01/2023
---

Det finns ett nära samband mellan tiondegivande och vår nära andliga relation med Gud. Israeliterna hade framgång när de lydde Gud och var trogna honom i allt. Däremot mötte de hårda tider när de inte gjorde det. De tycktes följa en cykel av lydnad och framgång och sedan olydnad och problem (se t.ex. 5 Mos. 29 och 30 som förutsäger detta). Det var under en av dessa tider av otrohet som Gud, genom profeten Malaki, föreslog ett bilateralt avtal med sitt folk.

`Läs Mal. 3:7–11. Vilka löften och villkor finns här?`

Gud lovade att om hans folk vände sig till honom så skulle han vända sig till dem. När de frågade vad han menade med att vända sig tillbaka till honom svarade han uttryckligen: ”Ni rövar ju från mig!” Det var orsaken till att de fick förbannelser. Här är Guds lösning på problemet: ”Kom med hela tiondet till förrådshuset” (Mal. 3:10). Om ni gör det, ”då kommer jag att öppna himlens fönster och låta ymnig välsignelse strömma ner över er”. Med ymniga välsignelser kan vi hjälpa andra och bidra till Guds saks framgång.

”Han som gav sin egen son för att dö för dig har stiftat ett förbund med dig. Han ger dig sina välsignelser, och i gengäld förutsätter han att du för till honom dina tionden och offergåvor. Ingen kan någonsin våga påstå att det inte gick att förstå vad som gäller här. Guds plan beträffande tionden och offergåvor är definitivt klargjord i Malakis tredje kapitel. Gud manar sina mänskliga redskap att vara trogna mot kontraktet med honom” (Ellen White: Counsels on Stewardship, s. 75).

En av de positiva lydnadscyklerna finns återgiven från kung Hiskias tid. Det skedde en äkta väckelse i Juda, och folket började troget ge sina tionden och offergåvor till förrådshuset i templet. Det kom in så mycket att det staplades upp i högar i templet. 2 Krön. 31:5 berättar vad som hände när israeliterna lämnade ”rikliga förstlingsgåvor av säd, vin, olja och honung och av allt vad marken gav, och de kom också med tionde av allt i mängd”.

`Vad säger ditt tiondegivande (eller brist på det) om hur du ser på Gud och din relation med honom?`