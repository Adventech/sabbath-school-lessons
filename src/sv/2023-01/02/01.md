---
title:  Guds förbund med oss
date:  07/01/2023
---

> <p>Nyckeltext</p>
> ”Om du lyssnar till Herren, din Gud, och troget följer alla hans bud, som jag i dag ger dig, skall Herren, din Gud, upphöja dig över alla andra folk på jorden. Alla dessa välsignelser skall nå dig och komma över dig, när du lyder Herren, din Gud” (5 Mos. 28:1, 2).

### Veckans Huvudtexter
Matt. 10:22; Joh. 6:29; 5 Mos. 28:1–14; Ords. 3:1–10; Mal. 3:7–11; Matt. 6:25–33.

Häpnadsväckande nog har Gud ingått avtal (eller förbund) med oss. De flesta är bilaterala, vilket innebär att båda parterna (Gud och människor) har sin del att uppfylla. Ett exempel på ett bilateralt förbund är: ”Om du gör detta så ska jag göra detta.” Eller: ”Jag gör detta om du gör det.”

En mer ovanlig typ av förbund är unilateralt. ”Jag gör detta oavsett om du gör något eller inte.” Några få av Guds förbund med människan är unilaterala. T.ex.: ”han låter sin sol gå upp över onda och goda och låter det regna över rättfärdiga och orättfärdiga” (Matt. 5:45). Vad vi än gör eller inte gör kan vi räkna med Gud för solsken och regn. Efter floden lovade Gud människan och ”alla levande varelser … fåglar, boskap och alla vilda djur” att det aldrig mer skulle komma en flod över hela jorden (se 1 Mos. 9:9–16), oavsett våra handlingar. Han lovade också: ”Så länge jorden består skall sådd och skörd, köld och värme, sommar och vinter, dag och natt aldrig upphöra att skifta” (1 Mos. 8:22).

Den här veckan ska vi studera några mycket viktiga bilaterala förbund mellan Gud och hans barn. Låt oss be att vi genom Guds nåd ska kunna hålla vår del av överenskommelsen.