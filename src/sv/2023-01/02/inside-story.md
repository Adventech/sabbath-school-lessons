---
title:  Missionsnytt
date:  13/01/2023
---

#### Ett hål i magen

Marcel kände att han höll på att dö. Han hade väldigt ont i magen. Men vad kunde han göra? Han hade inga pengar. I huvudstaden Kinshasa i Demokratiska Republiken Kongo skulle inget sjukhus behandla honom utan en garanti för att han skulle betala.

Då berättade någon för Marcel om adventistkliniken i Kinshasa. Kanske kunde han få hjälp där.

Med hjälp från sina barn och sin fru Charlotte tog sig Marcel till den lilla 15-bäddskliniken. Till familjens förvåning sa inte personalen där ett ord om pengar. I stället överöste de Marcel och hans familj med bön.

”Den stora överraskningen för mig och familjen var attityden hos sjukvårdspersonalen som inte krävde någonting och bara var intresserade av att rädda liv”, säger Marcel. ”De flesta andra sjukhus brukar inte behandla någon som inte först har betalat.”

På adventistkliniken beställde läkarna prov och upptäckte att Marcel hade en perforering i magen. Marcels fall var allvarligt. Innehållet i hans mage kunde läcka ut genom hålet och orsaka en livshotande infektion i hans kropp. Läkarteamet behövde operera honom akut. Men operationen skulle bli svår. I genomsnitt leder ingreppet till att tre av tio personer dör.

Marcel blev inlagd på kliniken. Det medicinska teamet hade dock inte all utrustning som behövdes för operationen, utan måste först införskaffa den.

Slutligen, när all den nödvändiga utrustningen var på plats, tog man Marcel till operationssalen. Läkarna arbetade noggrant för att reparera hans mage.

”Ingreppet var väldigt riskabelt”, berättar Marcel. ”Risken var överhängande att jag inte skulle klara operationen. En sådan operation på magen är en fråga om liv och död, och jag lever. Gud vakade över mig.”

Tio dagar efter operationen förklarades den som lyckad.

”Ärligt talat är det ett Guds underverk att jag lever. Han gjorde allt för att rädda mig”, säger Marcel. ”Jag kan inte glömma tilliten till bön som jag upplevde i adventistkliniken. Guds närvaro är så nödvändig, inte minst när utgången känns som mörkast.”

Marcel sa att han och hans familj inte skulle glömma kliniken, platsen där hans liv skonades. Han sa att han inte skulle glömma Adventistsamfundet som driver kliniken.

Under 2019 fick kliniken stöd av våra gåvor till missionsprojekt. De gav den möjlighet att uppgradera byggnaderna och utrustningen. Men som framgår av Marcels berättelse är behoven på den lilla 15-bäddskliniken i en huvudstad med 17 miljoner invånare fortfarande stora. Och personalen på kliniken är fortfarande angelägen om att rädda liv och leda människor till Jesus, en person i taget.

Marcel säger att han är en av dessa människor. ”Jag var döende när jag kom dit men lämnade kliniken räddad och levande!” säger han. ”Jag tackar Gud för att han räddade mig på fler än ett sätt! Jag mötte Jesus genom personalens vänliga handlingar.”