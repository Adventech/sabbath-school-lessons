---
title:  Ära Herren
date:  10/01/2023
---

Ordspråksboken handlar inte så mycket om rätt och fel utan snarare om vishet och dårskap. När man läser igenom boken ser man för-delarna med visheten och fallgroparna i dårskapen.

`Läs Ords. 3:1–10. Vilka underbara löften har vi här? Vad betyder ”det första av din skörd”?`

Gud vill att vi sätter honom först i hanteringen av våra ägodelar som ett erkännande av att han äger allt och som en uppvisning av vår tro på att han tar hand om oss. Mer än så: han säger att om vi sätter honom först ska han välsigna det vi har kvar. För oss är det en troshandling att sätta honom först, en handling av förtröstan, en uppvisning av att vi förtröstar på Herren med hela vårt hjärta och verkligen inte litar på vårt eget förstånd (vilket är särskilt viktigt eftersom det så ofta händer något vi inte kan förstå eller begripa).

Men ingenting bör sporra oss till mer förtröstan på Gud och hans kärlek än korset. När du inser vad var och en av oss har fått i Jesus, inte bara som vår skapare (Joh. 1:1–4) och uppehållare (Heb. 1:3) utan också som vår återlösare (Upp. 5:9) är det minsta vi kan göra att vi återlämnar det första av vår skörd.

”Gud gör inte bara anspråk på tiondet som hans eget utan säger också hur det ska reserveras för honom. ’Ära Herren med allt du äger och med det första av din skörd.’ Detta lär inte att vi får använda våra medel för oss själva och komma med resten till Herren, även om det annars skulle vara ett hederligt tionde. Låt Gud få sin del först” (Ellen White: Counsels on Stewardship, s. 81).

Gud säger att om vi sätter honom först ska våra ”lador fyllas”. Men detta sker inte mirakulöst; du kommer inte att vakna en dag och finna att dina lador och presskar plötsligt är fulla.

Nej, Bibeln är full av principer om bra förvaltarskap, noggrann planering och ekonomiskt ansvar. Bland dem är trohet mot vad Gud vill att vi ska göra vår första och främsta skyldighet.

`Men hur kan vi lära oss att förtrösta på Gud och hans löften under ekonomiskt svåra tider, när våra lador och kar trots vår strävan efter trohet ändå inte är fulla?`