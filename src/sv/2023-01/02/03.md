---
title:  Lyssna noga
date:  09/01/2023
---

Femte Moseboken är den skriftliga versionen av Moses avskedsbudskap till den andra generationen av israeliter efter fyrtio års ökenvandring. Detta budskap gavs på Moabs slätt öster om Jeriko. Femte Moseboken kan beskrivas som en sorts minnesbok.

I denna bok ser Mose tillbaka på Guds trogna gärningar för Israel. Han berättar om resan från Sinaiberget till Kadesh Barnea vid gränsen till det utlovade landet, om upproret och de 40 åren av ökenvandring. Han återger de tio budorden, föreskrifter om tionden och det centrala förrådshuset. Men Femte Moseboken koncentrerar sig primärt på maningen att lyda Gud och få del av hans välsignelser. Mose avbildar Gud som den som både kan och vill ta hand om sitt folk.

`Läs 5 Mos. 28:1–14. Vilka stora välsignelser blir folket lovade? Men vad behöver de göra för att få dem?`

Mose var mån om att folket skulle förstå att Gud hade underbara, ja, mirakulösa välsignelser i tankarna för dem. Hans uppmaning att lyssna noga och troget lät dem veta att deras eviga öde stod på spel. Vilken kraftfull manifestation av det fria valets verklighet! De var ett utvalt folk, mottagare till stora välsignelser och löften, men dessa välsignelser och löften var inte ovillkorliga. De behövde accepteras, tas emot och följas.

Ingenting av det Gud begärde var för svårt heller. ”Denna lag som jag i dag ger dig är inte ofattbar eller ouppnåelig för dig. Den finns inte uppe i himlen, så att du måste fråga: Vem kan fara upp till himlen och hämta den åt oss, så att vi får höra den och kan följa den? Den finns inte bortom havet, så att du måste fråga: Vem kan fara över havet och hämta den åt oss, så att vi får höra den och kan följa den? Nej, dess ord är mycket nära dig, i din mun och i ditt hjärta, och därför kan du följa den” (5 Mos. 30:11–14).

Vid sidan om välsignelserna fanns där naturligtvis varningar för förbannelser som skulle komma över dem om de inte lydde (5 Mos. 28:15–68), d.v.s. konsekvenser som deras synd och uppror skulle medföra.

`Vad betyder det för oss idag att vi noga lyssnar till vad Gud säger att vi ska göra?`