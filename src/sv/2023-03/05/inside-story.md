---
title:  Missionsnytt
date:  28/07/2023
---

#### Hur Zbigniew träffade Maja

Zbigniew avslutade sina seminariestudier i Polen. På den tiden var landet under kommuniststyre. Han kände att om han skulle bli en bra pastor behövde han verkligen ha en bra fru. Han började be Gud om råd.

Zbigniew och flera andra provpastorer sändes till sydöstra Polen för att knacka dörr. Den sydöstra regionen låg långt från Zbigniews hem i norr. Ungdomarna skulle hjälpa människor rent praktiskt samtidigt som de erbjöd dem andliga böcker och bibelstudier.

Gruppen delade upp sig två och två. De målade väggar. De städade hus. En del människor som de mötte kunde inte tro att de kunde få hjälp gratis. Varje kväll studerade ungdomarna Bibeln med intresserade kontakter.

En dag besökte Zbigniew och hans medarbetare Jarek hemmen i staden Lesko. Det regnade kraftigt. Mörka moln dolde solen, och det kändes kallt i luften. Många människor öppnade inte ens dörren.

Men efter några hem öppnade någon dörren, och en kvinna på cirka 40 år tittade ut.

”Vilka är ni?” sa hon. ”Varför knackade ni på hos oss?”

Zbigniew och Jarek förklarade att de var kristna och ville tala om Jesus.

”Jag var precis på väg till duschen”, sa kvinnan. ”Jag frågar min man om han vill prata med er.”

Hon stängde dörren precis som hennes grannar hade gjort. Zbigniew undrade om hon skulle komma tillbaka. Men efter några minuter öppnade hon.

”Min man mår inte bra och vill inte prata”, sa hon. ”Men jag skulle vilja träffa er och höra mer om Jesus. Har ni möjlighet att komma tillbaka?”

De två unga männen svarade förstås ja.

När de knackade på senare bjöd kvinnan in dem i sitt vardagsrum. Ett tiotal personer satt därinne. De var ivriga att lyssna medan de unga männen berättade om Jesus.

I rummet fanns en ung kvinna som hette Maja. Under en tid hade hon läst Bibeln på egen hand. Hon hade också bett om en god make. Unga män i hennes stad rökte och drack. Hon ville ha en man som trodde på Gud och var fri från missbruk.

En kort tid efter mötet bjöd Zbigniew in Maja till ett bibelstudium i en annan stad ca tio mil därifrån. Hon gick dit och de två började skriva brev till varandra. 1986 fanns ju inte e-post.

1987 höll evangelisten Mark Finley möten i hamnstaden Gdansk. Zbigniew inbjöd Maja dit. Varje kväll gick hon på mötena i en fullsatt biograf. Vid det sista mötet bestämde sig Maja för att ge sitt hjärta till Jesus och bli döpt.

Idag har Zbigniew och Maja varit gifta i 35 år och har två vuxna döttrar. ”Min familj kommer från norra Polen och Maja kommer från längst i söder”, säger Zbigniew. ”Utan Guds ingripande hade vi troligtvis aldrig mötts.”

”Jag säger alltid till unga blivande pastorer på seminariet där jag undervisar: ’Ni måste vara mycket försiktiga när ni går från dörr till dörr eftersom ni kanske hittar er blivande livskamrat!’ ” säger han.