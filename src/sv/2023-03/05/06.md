---
title:  Kyrkan, ett heligt tempel
date:  27/07/2023
---

`Vilket bildspråk använder Paulus i Ef. 2:11–22 som en höjdpunkt i sitt budskap om enhet mellan judar och icke-judar i kyrkan?`

Om vi repeterar Ef. 2 minns vi att verserna 1–10 lär oss att vi lever i gemenskap med Jesus, medan verserna 11–22 lär oss att vi lever i gemenskap med andra som en del av hans kyrka. Jesus död har både vertikala fördelar, då den upprättar vår relation med Gud (Ef. 2:1–10), och horisontella fördelar, då den befäster vår relation med andra (Ef. 2:11–22). Genom korset raserar Jesus allt som skiljer hednakristna från judekristna, inklusive missbruk av lagen för att vidga klyftan (Ef. 2:11–18). Jesus bygger också något – ett fantastiskt nytt tempel som består av de troende. Icke-judarna, som en gång var utestängda från tillbedjan i templets heliga platser, förenas med de judekristna i processen att bli ett nytt tempel. Vi blir alla en del av Guds kyrka, ”ett heligt tempel i Herren” (Ef. 2:19–22), och har förmånen att leva i gemenskap med Jesus och våra bröder och systrar i Kristus.

`Hur använder Paulus metaforen om kyrkan som ett tempel i Ef. 2:19–22 jämfört med hur han använder den i följande texter? 1 Kor. 3:9–17; 2 Kor. 6:14–7:1; 1 Pet. 2:4–8.`

Paulus använder metaforen om kyrkan som ett tempel som en slutgiltig bild på att icke-judar ska inkluderas fullt ut i kyrkan. Tidigare var de förbjudna att tillbe på ”Israels förgård” i templet, men nu får de inte bara tillträde (Ef. 2:18) utan blir själva byggnadsmaterialet för ett nytt tempel som är tänkt att vara ”en andlig boning åt Gud” (Ef. 2:22).

Nya testamentets författare använder tempelmetaforen för att visualisera kyrkans helighet, Guds roll i att plantera och få kyrkan att växa samt de troendes gemenskap i kyrkan. Metaforen används ihop med ett biologiskt språk (se Ef. 2:21, där templet ”växer”), och byggprocessen betonas ofta (se Ef. 2:22, ”fogas också ni samman”). Snarare än en statisk bild kan kyrkan göra anspråk på sin identitet som ”den levande Gudens tempel” (2 Kor. 6:16).