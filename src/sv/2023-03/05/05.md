---
title:  Jesus, fridens förkunnare
date:  26/07/2023
---

`Hur sammanfattar Paulus Kristus tjänst i Ef. 2:17, 18?`

Begreppet ”frid” är viktigt i Efesierbrevet. Det börjar och slutar med välsignelser om frid ”från Gud, vår fader, och herren Jesus Kristus” (Ef. 1:2; jfr Ef. 6:23). I Ef. 2:11–22, menade Paulus att Kristus personifierar friden, ”ty han är vår frid”, och att hans kors skapar den (Ef. 2:14–16, FB). Kristus förstör inte bara något – fiendskapen mellan jude och hedning (Ef. 2:14, 15) – han skapar en ny mänsklighet som präglas av försonade relationer och frid (Ef. 2:15–17). Sådan frid är inte bara frånvaron av konflikt utan är kopplad till det hebreiska begreppet shalom, upplevelsen av helhet och välbefinnande, både i vår relation med Gud (Rom. 5:1) och med andra.

`Hur föreställer sig Paulus att de troende deltar i att sprida Jesus budskap om frid? Ef. 4:3; 6:14, 15; jfr Rom. 10:14, 15 med Ef. 2:17–19; Jes. 52:7; 57:19.`

Evangelierna innehåller exempel på Jesus som en fridens förkunnare. I sina avskedsbudskap till lärjungarna lovar han dem – och oss – att ”Frid lämnar jag kvar åt er, min frid ger jag er” (Joh. 14:27). Och: ”Detta har jag sagt er för att ni skall ha frid i mig. I världen får ni lida, men var inte oroliga, jag har besegrat världen” (Joh. 16:33). När han visar sig för lärjungarna efter sin uppståndelse säger han upprepade gånger till dem: ”Frid åt er alla” (Joh. 20:19, 21, 26).

I Ef. 2:17, 18 är Paulus angelägen om att påpeka att Kristus fridsförkunnelse sträckte sig längre än tiden för hans jordiska tjänst. Han har ”förkunnat frid” i nutid både för de ”långt borta” (till icke-judarna innan de blev omvända; FB) och ”nära” (till judekristna; jfr Ef. 2:11–13). Genom att ta emot denna förkunnelse får alla troende uppleva en djupgående välsignelse.

`Hur kan vi lära oss att vara fridsförkunnare snarare än konfliktskapare? Vilka situationer kan du just nu hjälpa till att hela?`