---
title:  Studiehjälp
date:  28/07/2023
---

Studera noggrant det följande som en inledning till diskussionsfrågorna nedan:

Vad är det specifika sammanhanget när Paulus skriver Ef. 2:11–22 där han beskriver korsets genomgripande effekter på mänskliga relationer? Han tar upp relationerna mellan judekristna och hednakristna som tillsammans är medlemmar i kyrkan. Han är uppenbart angelägen om att de ska förstå och leva ut sitt gemensamma, försonade tillstånd som medlemmar tillsammans i Guds hushåll (Ef. 2:19). Men i brevet som helhet lyfter Paulus fram ett brett, långtgående syfte. Hans tema är Guds storslagna, slutliga plan att förena allt i Kristus (Ef. 1:9, 10) och räckvidden innefattar ”allt … i himlen och på jorden” (Ef. 3:15).

Poängen är att enheten mellan medlemmar i kyrkan – det specifika ämnet han tar upp i Ef. 2:11–22 – har ett större syfte som Paulus avslöjar i Ef. 3:10: ”Nu skulle härskarna och makterna i himlarymderna genom kyrkan få kunskap om Guds vishet [i att skapa kyrkan från både judar och icke-judar] i hela dess mångfald.” Genom att förverkliga den enhet som Kristus vann på korset ska de troende visa att Guds slutliga plan att förena allt i Kristus är på gång. Deras försonade relationer visar Guds plan om ett universum förenat i Kristus. Så det är lämpligt att läsa Ef. 2:11–22 i sammanhanget av Efesierbrevet som helhet. Då kan vi hitta bibliska principer som är aktuella idag gällande relationer mellan folkgrupper eller folkslag.

**Samtalsstart**

Vad är viktigt för en god relation?

**Förbön**

Be om Guds helande när det gäller trasiga relationer.

**Samtalsfrågor**

`Vilka bibliska principer om etniska förhållanden finner vi i Ef. 2:11–22? Vilket tydligt Kristuscentrerat förhållningssätt föreslår texten när det gäller hur medlemmar av en etnisk grupp ska förhålla sig till medlemmar av en annan?`

`Med tanke på Guds plan för mänsklighetens framtid (Ef. 1:9, 10; 2:11–22), hur viktigt är det för kyrkan och varje enskild församling att ta itu med sina egna inre problem och konflikter mellan folkgrupper?`

`Vilka sjudande problem mellan etniska grupper, som alltför ofta kan vara gömda och ignorerade, finns i ditt samhälle? Hur kan din församling spela en positiv roll för att förverkliga det enande verk som Kristus redan har utfört på korset? Hur kan du delta i det verket?`