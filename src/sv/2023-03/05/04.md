---
title:  Bryta ned skiljemuren
date:  25/07/2023
---

`Vad gjorde Kristus, enligt Paulus, i relation till ”lagen med dess bud och stadgar”? Varför gjorde han det? Se Ef. 2:14, 15.`

Paulus anspelar här förmodligen på balustraden eller muren som omgav Israels förgård i Herodes tempel, med dess dödshot. Paulus föreställer sig att denna mur faller och att icke-judarna ges full tillgång att tillbe Gud (Ef. 2:18). Varje sådan mur, säger Paulus, tas bort i och med korset. För där får vi veta att dessa två folk, judar och icke-judar, verkligen är ett.

Vissa tror att Ef. 2:14, 15 lär att de tio budorden, inklusive sabbatsbudet, ”avskaffas” eller ”upphävs” genom korset. Men i Efesierbrevet visar Paulus stor respekt för de tio budorden som ett verktyg för kristet lärjungaskap. Han citerar det femte budet (Ef. 6:2, 3) och anspelar på andra (t.ex. det sjunde, Ef. 5:3–14, 21–33; det åttonde, Ef. 4:28; det nionde, Ef. 4:25; det tionde, Ef. 5:5). Detta stämmer överens med Paulus tidigare påståenden om lagen (Rom. 3:31; 7:12). Han angriper missbruk av lagen, men han hedrar själva lagen och förutsätter dess giltighet. Att använda dessa verser för att avskaffa de tio budorden – särskilt i ljuset av alla andra verser i Bibeln om lagens eviga giltighet – är helt klart en feltolkning av Paulus avsikt.

Enligt Paulus vore det snarare en förbannelse och ett missbruk av Guds avsikt med lagen att använda den för att driva in en kil mellan judar och icke-judar. Särskilt för att utestänga icke-judar från full tillhörighet med Guds folk och tillgång till tillbedjan. ”Lagen” i Ef. 2:14, 15 är antingen de ceremoniella aspekterna av lagen som skilde jude från hedning och som nämns i Paulus komplicerade fras, ”budens stadgelag” (1917), eller också är den hela det gammaltestamentliga lagsystem som det hade tolkats, utökats och missbrukats som en kil för att distansera judar från icke-judar.

`Vilka spänningar bland sjundedagsadventister eller bland medlemmar av den bredare kristna gemenskapen behöver konfronteras och övervinnas? Varför borde vår gemensamma kärlek till Kristus vara tillräcklig för att övervinna dessa spänningar?`