---
title:  Kommit nära i Kristus
date:  23/07/2023
---

`Jämför Ef. 2:1–3, Paulus tidigare beskrivning av hans åhörares hedniska förflutna, med Ef. 2:11, 12. Vad betonar han i sin nya beskrivning av deras förflutna?`

Icke-judarna som nu trodde på Kristus och är lemmar i hans ”kropp”, kyrkan, var en gång fullständigt avskilda från Israel och frälsningen som Gud erbjöd. Paulus anser att det är viktigt för dem att komma ihåg (Ef. 2:11) detta förflutna. De var då ”utan Kristus”, den Smorde, Israels Messias. De var ”utanför medborgarskapet i Israel [staten eller folket]” Och de var ”utan del i förbunden och deras löfte”, omedvetna om de löften om frälsning som Gud hade erbjudit genom frälsningshistorien. Utanförskapet från Israel och den frälsning som erbjöds därigenom innebar att de den gången var ”utan hopp och utan Gud i världen” (Ef. 2:13, FB).

Under sin tidigare erfarenhet befann sig också icke-judarna i en ständig fejd med judarna. Paulus anspelar på detta djupgående hat genom att lyfta ett av dess symptom: nedsättande namn. Judar kallade hånfullt icke-judar för ”oomskurna” och icke-judarna kallade lika föraktfullt judar för ”omskurna” (Ef. 2:11).

Ef. 2:13 talar dock om något radikalt annorlunda. Paulus skrev: ”Men nu, tack vare Kristus Jesus, har ni som en gång var långt borta kommit nära, genom Kristi blod.”

När Paulus beskriver hednakristna som en gång ”långt borta” lånar han språket från Jes. 57:19: ”Frid och lycka åt alla, fjärran och nära, säger Herren, jag skall bota dem” (jfr Ef. 2:17, 18). I Kristus och genom hans kors hade hednakristna kommit nära alla som de varit avskilda från – Gud, hoppet och deras judiska bröder och systrar. Här är de oerhört goda nyheterna som Paulus beskrivning antyder: det faktum att Kristus kors kan överbrygga den vida klyftan mellan judar och icke-judar innebär att alla våra fejder och splittringar kan redas ut där. Dessa goda nyheter inbjuder oss att fundera över de splittringar som finns i våra egna liv och i kyrkan, samt att begrunda korsets kraft att tränga undan dem.

`Från vilket tillstånd har Jesus räddat dig? Varför kan det vara viktigt för dig att med viss regelbundenhet minnas var du var när han hittade dig och var du nu skulle ha kunnat vara om han inte hade hittat dig?`