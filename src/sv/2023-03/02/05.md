---
title:  Att leva för att lovprisa hans ära
date:  05/07/2023
---

”I honom har vi fått vår arvslott, förutbestämda därtill av honom som låter allt ske efter sin vilja och sitt beslut: vi skall vara Gud till pris och ära, vi som redan på förhand hade satt vårt hopp till Kristus” (Ef. 1:11, 12).

De troende i Efesos verkar ha förlorat en tydlig förståelse av vilka de är som kristna och ”tappat modet” (se Ef. 3:13). I linje med vad han har betonat tidigare (Ef. 1:3–5) vill Paulus återigen stärka deras identitet som kristna. De troende är inte offer för slumpmässiga, godtyckliga beslut av olika gudar eller himlamakter. De är Guds barn (Ef. 1:5) och har tillgång till många välsignelser i Kristus. Dessa välsignelser är baserade på Guds djupa råd och eviga beslut. Det är Guds syfte, råd och vilja (Ef. 1:11) som utarbetas i deras liv i linje med Guds ännu vidare plan att sammanfatta allt i Kristus (Ef. 1:10). De kan ha orubblig tilltro i sin ställning inför Gud och effektiviteten av de välsignelser han ger. Deras liv borde utropa budskapet i Ef. 1:3–14: ”Välsignad är vår Herre Jesu Kristi Gud och fader”!

`Studera de olika sätt som Paulus använder tanken om ”arv” i Ef. 1:11, 14, 18. Varför tror du att denna tanke är viktig för honom?`

Har du någonsin fått ett arv till följd av någons död? Kanske har en släkting lämnat dig en värdefull skatt eller en ansenlig summa pengar. I kraft av Jesus död har, enligt Paulus, de kristna fått ett arv från Gud (Ef. 1:14). Därför ska vi ära och prisa honom.

I Gamla testamentet anses Guds folk ibland vara hans arv eller egendom (5 Mos. 9:29; 32:9; Ps. 135:4). Denna känsla av att tillhöra Gud är tydlig i hela det första kapitlet av Efesierbrevet. Som ett centralt inslag i sin kristna identitet vill Paulus att de troende ska känna till hur värdefulla de är inför Gud. De är hans egendom och han har gett dem sin nåd och frälsning som ett arv (Ef. 1:14; 3:6, jfr Ef. 5:5).

`Vad är skillnaden mellan att arbeta för att få något och att ärva det i stället? Hur hjälper denna idé oss att förstå vad vi har fått i Jesus?`