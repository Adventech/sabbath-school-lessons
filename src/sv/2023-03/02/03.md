---
title:  Dyr återlösning, frikostig förlåtelse
date:  03/07/2023
---

Synden hade varit en mörk, dominerande kraft i Paulus åhörares liv. Paulus kan beskriva dem i deras tidigare tillstånd som vandrande döda – ”döda genom era överträdelser och synder” (Ef. 2:1). Men ändå ”levde” de på det sätt som Satan ville (Ef. 2:1–3). Som slavar under synden och Satan kunde de inte befria sig själva. De behövde bli räddade. Gud har gjort det genom sina nådiga handlingar i Kristus, och Paulus firar två nya välsignelser av Guds nåd i de troendes liv: återlösning och förlåtelse.

`Läs Ef. 1:7, 8. ”Att friköpa” är en idé som ofta används i Nya testamentet. Jämför användningen i Kol. 1:13, 14; Tit. 2:13, 14; och Heb. 9:15 (FB). Vilka likheter delar dessa avsnitt med Ef. 1:7, 8?`

Det grekiska ordet som översatts med ”friköpts” i Ef. 1:7 är apolytrosis, som ursprungligen användes i bemärkelsen att köpa en slav fri eller betala för att befria en fånge. Man kan höra slavhandlarens röst eka när han auktionerar ut sina varor och det kallsinniga gnisslandet från en slavs bojor. När Nya testamentet diskuterar återlösning belyser det kostnaden för att befria slavarna.

Vår frihet har köpts för ett extremt högt pris: ”I honom [Jesus] och genom hans blod har vi friköpts” (Ef. 1:7). Tanken på återlösning hyllar också Guds nåderika generositet när han betalade det höga priset för vår frihet. Gud ger oss vår frihet och värdighet. Vi är inte längre förslavade!

”Att bli friköpt är att behandlas som en person, inte ett föremål. Det är att bli en medborgare i himlen i stället för en slav på jorden” (Alister E. McGrath, What Was God Doing on the Cross?, Grand Rapids, MI: Zondervan, 1992, s. 78).

Lägg noga märke till att tanken att Gud skulle betala priset för återlösningen till Satan är en medeltida tanke, inte en biblisk tanke. Gud är inte skyldig Satan något och betalar inte heller honom något.

Förmånerna från Golgata omfattar också ”förlåtelse för våra överträdelser” (Ef. 1:7). På korset tar Kristus på sig priset för våra synder, både förflutna och framtida, ”och drog ett streck över det skuldebrev som belastade oss med lagens krav” (Kol. 2:14). Genom att utföra detta återlösnings- och förlåtelseverk genom Kristus agerar Gud som vår generöse Fader med ”den rika nåd” som ”han lät flöda över oss” (Ef. 1:7, 8, FB).

`Vad betyder det för dig att du är förlåten och återlöst genom Kristus försoningsoffer? Vad händer om du känner att du är ovärdig det? (Obs: du är ovärdig. Det är hela poängen med korset.)`