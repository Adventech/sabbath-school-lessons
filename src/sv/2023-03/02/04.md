---
title:  Guds stora plan har Kristus i centrum
date:  04/07/2023
---

`Vad är Guds ”plan som skulle genomföras när tiden var inne” och hur omfattande är dess räckvidd? Se Ef. 1:9, 10, FB.`

Paulus använder tre beteckningar för Guds plan. De är 1) ”sin viljas hemlighet”, 2) ”det beslut han har fattat” och 3) ”den plan som skulle genomföras när tiden var inne” (FB). Vad är Guds övergripande plan? Att sammanfatta allt, överallt, i Jesus.

Ordet som Paulus använder för att beskriva planen är ett pittoreskt ord (grekiska, anakefalaiosasthai): att ”samla” eller ”sammanfatta” allt i Kristus. I antikens redovisningspraxis brukade man ”lägga ihop” en kolumn med siffror och skriva summan överst. Jesus leder Guds sista, eskatologiska plan. Denna plan har Kristus i centrum och utformades ”före världens skapelse” (Ef. 1:4). Den är så vid att den omfattar all tid (”i tidernas fullbordan”, Ef. 1:10, 1917) och rymd (”allt i himlen och på jorden”, Ef. 1:10). Paulus tillkännager att det stora, gudomliga målet för universum är enhet i Kristus.

När Paulus resonerar om Guds ”plan som skulle genomföras när tiden var inne” (Ef. 1:10, FB) talar han om temat som han kommer att väva in i hela brevet. Guds plan bygger på Jesus död, uppståndelse, himmelsfärd och upphöjelse (Ef. 1:15–2:10). Han börjar genomföra den genom att grunda kyrkan och i den förenar han olika delar av mänskligheten, judar och icke-judar (Ef. 2:11–3:13).

På så sätt tillkännager kyrkan till de onda makterna att Guds plan är på gång och att deras splittrande styre går mot sitt slut (Ef. 3:10). Som Bibeln säger på andra ställen: ”djävulen har stigit ner till er, och hans raseri är stort, ty han vet att hans tid är kort” (Upp. 12:12).

Den sista halvan av Paulus brev inleds med en intensiv uppmaning till enhet (Ef. 4:1–16) och fortsätter med en lång förmaning att undvika beteenden som skadar enheten och i stället främja sammanhållning med trossyskon (Ef. 4:17–6:9). Paulus avslutar med en talande bild av kyrkan som en enad armé, som med kraft deltar i att utkämpa fred i Kristus namn (Ef. 6:10–20).

`Hur kan du erkänna och fira att återlösningen du har upplevt i Kristus Jesus är en del av något storslaget, en integrerad del av Guds visa och allomfattande plan att sammanfatta allt i Kristus?`