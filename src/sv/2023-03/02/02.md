---
title:  Utvald och accepterad i Kristus
date:  02/07/2023
---

Ett tackbrev innehåller vanligtvis en beskrivning av den eller de mottagna gåvorna. Paulus skriver en lång gåvolista i Ef. 1:3–14 när han tackar Gud för evangeliets välsignelser.

Paulus prisar Gud för att han ”i Kristus har välsignat oss med all andlig välsignelse” (Ef. 1:3, FB). Att välsignelserna är andliga (grekiska, pneumatikos) tyder på att de kommer från Anden (pneuma). Det pekar fram mot slutet av Paulus välsignelse där han firar den heliga Andens verk i de troendes liv (Ef. 1:13, 14).

Ef. 1:3–6 ger oss en inspirerande skildring av hur Gud ser på oss i Kristus. Före världens skapelse utvalde Gud oss i Kristus och bestämde att vi skulle stå ”heliga och fläckfria” inför honom (Ef. 1:4; jfr Ef. 5:27) som dyrbara söner och döttrar tack vare både skapelsen och återlösningen i Kristus (Ef. 1:5). Redan innan solen började skina har det varit hans plan att vi skulle få del av ”den nåd han har skänkt oss med sin älskade son” (Ef. 1:6). Kort sagt, det är Guds avsikt att vi ska bli frälsta. Vi förlorar frälsningen endast genom våra egna syndiga val.

`Hur används det uttryck som översätts som ”i himlarymderna”, ”i den himmelska världen” (FB och nuB) och ”i himlen” i Efesierbrevet?1 Se Ef. 1:3, 15, 20; 2:6; 3:10, 15; 4:10; 6:9, 12. Syftar det alltid på samma ställe?`

I Efesierbrevet syftar uttrycket som översätts som ”i himlarymderna”, ”i den himmelska världen” eller ”i himlen” på himlen som Guds boning (Ef. 1:3; 6:9), på platsen för andliga makter (Ef. 1:10, 20, 21; 3:10, 15; 6:12) och på platsen dit Kristus blev upphöjd vid Faderns högra sida (Ef. 1:20). De troende har tillgång till denna ”himmel” just nu som den sfär där andliga välsignelser erbjuds genom Kristus (Ef. 1:3; 2:6). Ibland använder Paulus uttrycket för att syfta på platsen där de onda makterna finns och är verksamma. Även om ”himlarymderna” har blivit en plats av välsignelse för de troende, är de fortfarande en plats för konflikter från onda makter som bestrider Kristus herravälde (Ef. 3:10; 6:12).

`Fundera över Ef. 1:4 som säger att vi har blivit utvalda i Kristus ”före världens skapelse”. Vad betyder det? Hur hjälper det oss att förstå Guds kärlek till oss och hans önskan att vi ska bli frälsta?`

1  Uttrycket på grekiska är detsamma i alla dessa texter även om det översätts på olika sätt beroende på sammanhanget. Red.amn.