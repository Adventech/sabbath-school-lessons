---
title:  Missionsnytt
date:  07/07/2023
---

#### Räddad av en hund

Mannen stirrade på den 21-åriga adventisten som hade kommit till hans hem för att överlämna ett brevskolebrev till hans son. Men mannens 16-åriga son var inte hemma för att ta emot brevet.

”Han är min enda son”, sa pappan till Sekule. ”Jag har ingen i mitt liv förutom honom. Jag vill veta något om dig. Tillhör du en sekt?”

Sekule förklarade att han var adventist. ”Vi är inte en sekt”, sa han. ”Vi är kristna som tror på Jesus Kristus och den heliga Anden, och vi vill bara hjälpa din son att förstå Bibeln. Din son kommer inte att lära sig något fel.”

Då svarade pappan på ett sätt som fick Sekules blod att kallna.

”Om någon leder min son i fel riktning kommer jag att döda honom för att försvara min familj”, sa han.

Detta hände på 1990-talet i Mon-tenegros huvudstad Podgorica. Många upplevde frihet efter att det forna kommunistiska Jugoslavien hade delat sig i ett antal mindre länder, däribland Montenegro. Sekule och andra adventister använde sin nya frihet för att leverera bibelbrevskolebrev.

Efter mannens hot brottades Sekule med sin rädsla och sitt samvete i en vecka. Han var orolig för vad som skulle hända om han besökte lägenheten på nytt. Men till slut bad han: ”Käre Herre, jag vet inte vad som kommer att hända mig om jag går dit igen. Men jag har lovat sonen att lämna brevet. Så jag behöver din hjälp om jag ska våga göra det.”

Nästa dag bad Sekule samma bön, tog med sig dagens kursbrev och gick för att lämna över dem. På väg mot det första hemmet gick han genom en park som var hem åt en flock herrelösa hundar. Den största hunden lämnade flocken och följde efter Sekule.

”Försvinn!” sa Sekule till hunden. ”Sjas!”

Hunden tog ett par steg tillbaka, men när Sekule vände sig om fortsatte den att följa efter honom. När Sekule kom till den misstänksamma pappans hyreshus följde hunden med honom uppför trappan. Kunde det vara så att Gud försökte uppmuntra honom?

När Sekule och hunden kom fram till dörren ringde Sekule på dörrklockan.

Pappan öppnade dörren. När han såg Sekule blev han rasande. Han vrålade: ”Men du är …” Då såg han hunden och tog ett steg tillbaka. Han drog ett djupt andetag och sa med lugnare röst: ”Min son har bestämt sig för att han inte längre vill ha bibellektioner.”

När Sekule lämnade byggnaden gick hunden iväg i motsatt riktning. Sekule såg aldrig hunden igen.

Det gick ca tio år. Sonen hade blivit en välkänd sångare i Montenegro. En gång, i en intervju, talade han om sin tro. Han sa: ”Jag är troende, men det finns vissa saker som jag tror som inte är en del av vår traditionella religion.”

Sekule vet inte vad som sedan hände med sonen. Han bor inte längre i Montenegro. Men Sekule vet en sak: Gud skyddar dem som berättar för andra om evangeliet.