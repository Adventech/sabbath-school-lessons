---
title:  Studiehjälp
date:  07/07/2023
---

Lär Ef. 1:3–14 att Gud förutbestämmer människors framtid, vissa till evigt liv och andra till evig död? Många tror tyvärr så. Tänk dock på dessa idéer:

- I avsnittet är Kristus roll avgörande, eftersom det gudomliga valet att adoptera oss sker ”genom Jesus Kristus” (Ef. 1:5) eller ”i honom” (Ef. 1:4, 11). Detta antyder att Guds utkorelse och förutbestämmelse riktas till alla som väljer att tro på Kristus snarare än att Gud från fall till fall väljer ut vem som kommer att bli frälst eller förlorad redan innan de föds. Guds beslut är det visa, förutbestämda, gudomliga gensvaret till dem som utövar tro på Kristus.
- Ef. 1:3–14 innehåller också ett tydligt relationsspråk om Guds frälsningsverk. Gud är ”fader” och vi är ”söner” (Ef. 1:3–5) som tar emot hans välsignelser i riklig utsträckning (Ef. 1:8). Vi måste förstå språket om Guds val och förutbestämmelse i ljuset av detta rika relationsspråk. Gud är inte en avlägsen, känslolös domare som fattar beslut på långt avstånd, utan den omtänksamma Fadern till alla sina barn (se Ef. 3:15).
- Att Gud respekterar och accepterar mänskliga val återspeglas i Ef. 1:3–14 (särskilt Ef. 1:13 där det bedöms vara viktigt att ”höra” och ”tro”) och i andra avsnitt i brevet (Ef. 2:8; 3:17;  4:1–6:20, som alla betonar eller förutsätter möjligheten att välja och trons gensvar), samt i andra avsnitt i Nya testamentet (t.ex. 1 Tim. 2:4, Apg. 17:22–31). Eller som Ellen G. White uttryckte det så här: ”Gud omgav hela världen med en nådens atmosfär, när han gav sin son. Den atmosfären är lika verklig som luften omkring vår jord. Alla som väljer att andas in denna livgivande atmosfär kommer att leva. Om vi tar emot Guds nåd kommer vi att växa andligt. Då kommer vi att mogna och bli lika Jesus” (Vägen till Kristus, s. 95).

**Samtalsstart**

Tror ni att ni är älskade av Gud? Varför tror ni det? Hur har ni upplevt det?

**Förbön**

Be att dagens studium ska hjälpa er att bättre förstå hur mycket Gud älskar var och en av er.

**Samtalsfrågor**

`Vilka argument skulle du lägga till de ovanstående som stödjer tanken att Gud inte väljer och vrakar vem som ska bli frälst eller gå förlorad redan innan vi har blivit skapade?`

`Vems val avgör i slutändan om en person blir frälst i Jesus eller inte?`

`”I honom är vi friköpta genom hans blod och har förlåtelse för våra synder, tack vare den rika nåd” (Ef. 1:7, FB). Hur avslöjar denna vers att frälsningen enbart sker genom tro och inte genom laggärningar?`