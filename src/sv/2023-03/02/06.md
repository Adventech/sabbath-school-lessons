---
title: 'Den heliga Anden: sigill och förskottsbetalning'
date:  06/07/2023
---

`I Ef. 1:13, 14 återberättar Paulus i korthet sina läsares omvändelseberättelse. Vilka steg finns i den berättelsen?`

När Paulus utforskar betydelsen av den heliga Anden i de troendes liv använder han två bilder eller metaforer för Anden. Han framställer först den heliga Anden som ett ”sigill”. Det belyser Andens beseglande närvaro från och med omvändelsen. I forntiden användes sigill för en mängd olika saker: för att verifiera kopior av lagar och avtal, för att försäkra kvalitén eller mängden av innehållet i en behållare (t.ex. Hes. 28:12) eller för att bevittna transaktioner (t.ex. Jer. 32:10–14, 44), kontrakt, brev (t.ex. 1 Kung. 21:8), testamenten och adoptioner. Genom avtrycket på föremålet kunde ett sigill berätta vem som ägde och skyddade föremålet. Närvaron av den heliga Anden i de troendes liv märker dem som Guds egendom och förmedlar Guds löfte att skydda dem (jfr Ef. 4:30). De har ”fått den utlovade heliga anden som ett sigill” (Ef. 1:13).

”Paulus säger tydligt att i det ögonblick man ger sitt liv till Jesus och tror på honom beseglar (grekiska: sfragizo) den heliga Anden den som tror på Kristus för återlösningens dag. Vilken underbar, befriande och försäkrande sanning! Guds Ande märker Kristus efterföljare med frälsningens sigill i samma ögonblick som de först tror” (Jirí Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, nr. 1 (2017), s. 95).

Den andra bilden som Paulus använder är att Anden är en ”borgen”. Den heliga Anden är en borgen eller garanti för arvet som blir vårt vid den tidpunkt då det ska ges i sin helhet (jfr 2 Kor. 1:22; 2 Kor. 5:5).

Ordet som översatts med ”borgen” (arrabon) var ett hebreiskt lånord som användes flitigt i den vanliga folkliga grekiskan på Nya testamentets tid för att beskriva ett ”förskott”, en ”insättning” eller ”handpenning” som försäkrar att köparen ska göra fler betalningar.

Observera att de troende inte betalar denna handpenning utan får den från Gud. Den heliga Andens värdefulla närvaro i de troendes liv, säger Paulus, är ett förskott på det fulla arvet av frälsning och återlösning som de får vid Jesus återkomst. Det är vår uppgift att med ett tacksamt och ödmjukt hjärta ta emot vad Jesus erbjudit oss.