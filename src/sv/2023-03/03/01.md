---
title:  Den upphöjde Jesus kraft
date:  08/07/2023
---

> <p>Nyckeltext</p>
> ”… hur väldig hans styrka är för oss som tror – samma oerhörda kraft som han med sin makt lät verka i Kristus när han uppväckte honom från de döda och satte honom på sin högra sida i himlen” (Ef. 1:19, 20).

### Veckans Huvudtexter
Ef. 1:15–23; 3:14–21; 1 Thess. 5:16–18; 5 Mos. 9:29; 1 Kor. 15:20–22; Ps. 110:1.

Det verkar som om människor ständigt strävar efter att få mer kraft. Biltillverkaren Devel Motors visade t.ex. upp en prototyp av sin Devel Sizteen, ett fordon med en 16-cylinders, 12,3-liters motor som gav mer än 5 000 hästkrafter. Om det inte är tillräckligt, tänk då på Peterbilts långtradare som drivs av tre Pratt & Whitney J34-48 jetmotorer. Med sina skrytsamma 36 000 hästkrafter kan lastbilen köra 400 meter på 6,5 sekunder, och den når regelbundet hastigheter på över 600 km/tim. innan den fäller ut sina två fallskärmar.

I kontrast till detta ber Paulus att de troende i Efesos, som frestas att beundra de olika krafterna och gudarna i sin kultur, genom den heliga Anden skulle få uppleva oändligheten i den kraft som Gud har gjort tillgänglig för dem i Kristus. Denna gudomliga makt kan inte mätas i hästkrafter eller magi. I stället kan man se den i fyra världsomvälvande händelser i frälsningshistorien: 1) Jesus uppståndelse; 2) hans upphöjelse till Guds tron; 3) när allt underställs Kristus; 4) när Kristus skänks till kyrkan som dess huvud (Ef. 1:19–23).

När de troende studerar dessa fyra händelser kan de börja greppa och uppleva spännvidden av Guds kraft som verkar för dem.