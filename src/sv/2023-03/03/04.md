---
title:  Att få del i kraften från uppståndelsen
date:  11/07/2023
---

I resten av verserna i Paulus bönerapport (Ef. 1:20–23) utvecklar han den tredje tanken om insikt som han hoppas att den heliga Anden ska ge de troende: Guds enorma kraft som han använder för deras skull. Han börjar med att peka på två händelser i frälsningshistorien som är de främsta exemplen på Guds kraft: 1) Jesus uppståndelse från de döda; 2) Jesus upphöjelse till universums tron (Ef. 1:20).

`Hur kommer Guds kraft till uttryck i Jesus uppståndelse? Se Ef. 1:20; 1 Kor. 15:20–22; Fil. 3:8–11; Heb. 13:20, 21; 1 Pet. 1:3.`

Jesus uppståndelse är en icke förhandlingsbar lära i den kristna tron (1 Kor. 15:14, 17). Det är för att Kristus har uppstått som trofasta kristna väntar på den storslagna, kommande uppståndelsen till evigt liv vid Jesus återkomst (1 Kor. 15:20–23). Det är för att Kristus har uppstått som vi kan vända oss till honom i dag för att få alla evangeliets välsignelser, inklusive den heliga Andens närvaro i våra liv.

Bildspråket att Gud ”satte honom [Kristus] på sin högra sida” (Ef. 1:20), är hämtat från Psalm 110:1, det mest citerade stycket i Nya testamentet (alla de ställen som just citerats verkar bygga på den versen). Upphöjelsen av Kristus är viktig i Efesierbrevet. Han har ”satt” de troende ”med honom [Kristus] i den himmelska världen” (Ef. 2:6, FB). Dessutom hänvisar Paulus till Kristus himmelsfärd som ett förspel till att Jesus ska uppfylla allt och ge gåvor till sin församling (se Ef. 4:8–11).

I Ef. 4:8–11 varnar Paulus oss för att bara ha en statisk bild av Kristus på Faderns tron. Han föreslår i stället ”den dynamiska nytestamentliga bilden av den upphöjde Kristus som genom sin Ande går ut i hela världen som segrare och för att segra” (F. F. Bruce, The Epistles to the Colossians, to Filemon, and the Ephesians, Grand Rapids, MI: Eerdmans, 1984, s. 133). Paulus framställer alltså Kristus upphöjelse/kröning inte bara som en bild av den gudomliga kraft som de troende erbjuds, utan som själva källan till denna kraft.

`På vilka sätt behöver du Kristus kraft i ditt liv, och hur kan vi på ett bättre sätt dra nytta av den kraften? Vilka handlingar kan hindra vår tillgång till hans kraft?`