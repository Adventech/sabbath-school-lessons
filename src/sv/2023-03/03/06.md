---
title:  Jesus, allt och hans kyrka
date:  13/07/2023
---

Tidiga kristna såg i Psalm 110:1 en profetia om Jesus upphöjelse: ”Herren sade till min Herre: ’Sätt dig på min högra sida tills jag lagt dina fiender som en pall under dina fötter’ ” (FB). De läste Psalm 8 på samma sätt, med dess bekräftelse att Gud har lagt ”allt … under hans fötter” (Ps. 8:7). Samtidigt som de trodde att mörkrets makter i himlarymderna var ovanför deras huvuden och hotade att lägga dem under sig, tog de fasta på sanningen att de makterna låg under Kristus fötter.

Lägg noga märke till att efter att Fadern hade lagt ”allt… under hans [Jesus] fötter” gjorde han honom ”till huvud för kyrkan” (Ef. 1:22). Trots att ”allt” är en universell, inkluderande term har Paulus fortfarande i åtanke de ”makter” som nämnts i Ef. 1:21. Allt – inklusive de kosmiska, övernaturliga, andliga makterna – är under Kristus fötter och underställda honom.

`Vilka förmåner får kyrkan del av tack vare Jesus upphöjelse till universums tron och hans styre över allt i himlen och på jorden? Ef. 1:22, 23.`

Gud har gjort Kristus till segrare över alla onda makter. Eftersom kyrkan är nära ansluten till Kristus och eftersom han har försett den med allt den behöver, är den själv garanterad seger över dessa fiender. Guds kraft, som demonstrerats i Jesus uppståndelse och hans upphöjelse över varje kosmisk makt, har aktiverats för kyrkan. Gud har gett den segerrike Kristus till kyrkan som är så förenad med honom att den kallas hans kropp.

Hur kan vi troende känna den upphöjde Kristus och uppleva Guds kraft i våra liv? Paulus berättar inte direkt genom vilka processer eller tillvägagångssätt detta sker. Men att avsnittet är en del av en ”bönerapport” är tankeväckande. Paulus tror att Gud kommer att besvara hans bön. Han bekräftar hur kraftfullt det är att fira Guds kraft, som uppenbaras i Kristus, i Guds egen närvaro och be om att den ska vara aktiv i de troendes liv.

`Vad har du själv för erfarenhet av bönens kraft? Det vill säga inte bara besvarade böner utan bön i allmänhet, och hur för bönen oss närmare Gud och den kraft som erbjuds oss i Jesus?`