---
title:  Kristus över alla makter
date:  12/07/2023
---

Paulus har firat upphöjelsen av Jesus, som nu sitter med Fadern på universums tron. Efter att ha förtydligat Kristus ställning i förhållande till Fadern (han sitter på Faderns ”högra sida i himlen”, Ef. 1:20), vänder sig Paulus till Jesus förhållande till ”härskare och makter”. Som samregent med Fadern är Jesus ”högt över” dem alla (Ef. 1:21).

`Jämför Paulus beskrivning av de onda, andliga makterna i Ef. 1:21; 2:2 och 6:12. Varför tror du att Paulus är så intresserad av dessa makter?`

Berättelsen om Skevas sju söner i Apg. 19:11–20 visar att på Paulus tid var Efesos ett centrum för trolldomskonster. ”Det främsta kännetecknet för trolldomskonster i hela den hellenistiska världen var tron på att det fanns en andevärld som påverkade praktiskt taget varje aspekt av livet. Trollkarlens uppgift var att urskilja de hjälpsamma andarna från de skadliga och lära sig om andarnas olika inverkningar, styrkeförhållanden och auktoritet. Med hjälp av den kunskapen kunde man med olika medel (uttalade eller skrivna besvärjelser, amuletter osv.) styra andarna till förmån för den enskilda personens intresse. Med rätt besvärjelse kunde en andeframkallad sjukdom botas, [eller] en vagnkapplöpning vinnas” (Clinton E. Arnold, Power and Magic: The Concept of Power in Ephesians, s. 18).

Intresset för att namnge gudar och makter i trollformler var ett inslag i det religiösa livet i Efesos (se Apg. 19:13), och är så även bland vissa idag. Paulus vill klargöra förhållandet mellan Kristus och ”makterna”: den upphöjde Jesus är ”högt över alla härskare och makter och krafter och herravälden” (Ef. 1:21).

Bara för att försäkra sig om att hans åhörare förstod att det inte finns någon makt utanför Jesus herravälde lägger han till en anspelning på sedvänjan att namnge gudar i trollformler: ”över alla namn som finns att nämna” (Ef. 1:21). När Paulus vänder sig från rummets dimension till tidens dimension betonar han Jesus upphöjda styres obegränsade kronologi. Hans styre över alla makter gäller ”såväl i denna tiden som i den kommande” (Ef. 1:21).

`Hur uppenbarar sig dessa onda makter i vår tid, och hur kan vi se till att vi inte låter oss luras av någon av dem?`