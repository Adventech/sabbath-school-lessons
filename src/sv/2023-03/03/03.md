---
title:  Att få insikt från den heliga Anden
date:  10/07/2023
---

”Jag upphör därför aldrig att tacka Gud för er när jag nämner er i mina böner, sedan jag nu har hört om er tro på herren Jesus och er kärlek till alla de heliga. Jag ber att vår herre Jesu Kristi Gud, härlighetens fader, skall ge er en vishetens och uppenbarelsens ande som låter er få kunskap om honom” (Ef. 1:15–17).

När Paulus berättar om sina böner nämner han ett centralt böneämne som han lyfter inför Guds tron. Han har redan skrivit att den heliga Anden kommer in i de troendes liv vid deras omvändelse (Ef. 1:13, 14). Nu ber Paulus om en ny välsignelse: att Anden ska ge nödvändig andlig insikt med fokus på en djupare förståelse om Jesus (”en vishetens och uppenbarelsens ande som låter er få kunskap om honom”, Ef. 1:17).

`Inom vilka tre områden ber Paulus att den heliga Anden ska ge speciell insikt till de troende? Se Ef. 1:17–19.`

När Paulus ber att de ska få insikt om ”vilket hopp han har kallat oss till” (Ef. 1:18) så ber han att de ska bli uppmärksamma på vad Gud har gjort i det förflutna för deras frälsning (Ef. 1:3–9, 11–13) samt den härliga framtid som han har planerat för dem (Ef. 1:10, 14).

När han ber om insikt i ”vilket rikt och härligt arv han ger oss bland de heliga” (Ef. 1:18) hänvisar han till Gamla testamentets tanke om de troende som Guds arvedel (5 Mos. 9:29; 32:9; Sak. 2:12, jfr Ef. 1:11). Han önskar att de ska veta att de inte bara har ett arv från Gud, utan att de är Guds egendom. Och Paulus vill att de ska förstå sitt värde i Guds ögon.

När Paulus ber om andlig insikt om ”hur väldig hans styrka är för oss som tror” (Ef. 1:19) tänker han sig att den heliga Anden ska ge en förnyad förståelse om hur oändlig Guds kraft är och att den är en verklighet i deras erfarenhet.

I alla dessa böner vill Paulus att dessa människor själva ska få uppleva vad de fått i Jesus.

`Hur kan du bättre uppleva ”hur väldig hans styrka är för oss som tror”? Vad betyder det i det dagliga livet?`