---
title:  Missionsnytt
date:  14/07/2023
---

#### Från katastrof till utveckling

I slutet av november 2019, precis innan den stora covidpandemin svepte över värl-den, drabbades Albanien av den största jordbävningen sedan 1979. Dussintals människor dog och tusentals skadades. Ca etthundratusen människor blev direkt påverkade av jordbävningen, då hus, skolor, sjukhus etc. raserades eller skadades.

ADRA Albanien började omedelbart ge de drabbade skydd, mat, vatten, utbildning och psykosocialt stöd. Det internationella ADRA-nätverket gav bidrag till uppföljningsprojekt för att Kruje och Thumane, de områden som drabbats hårdast, skulle kunna återuppbyggas och barnen i områdena skulle få gå i skolan igen så snabbt som möjligt.

Det är helt fantastiskt att tre år senare stå på en av platserna där en av skolorna hade raserats totalt och se hur ADRA-nätverket har bidragit till att bygga upp skolan igen. Det var nästan gripande att se hur flickorna nu är i full gång med sina studier. Det här är ett område i Albanien som verkligen lider under gamla traditioner, som att flickor gifts bort så unga som i tretton till fjorton års ålder. Därför är det extra roligt att se de många grupper av flickor som  har bildat ungdomsaktivistgrupper, där ADRA undervisar flickorna om deras mänskliga rättigheter och sanna värde, både i världens men ännu viktigare, i Guds ögon.

Vi läser ofta om hur ADRA finns på plats i katastrofens stund och lindrar nöd. Men ADRA är också en organisation som är känd för att stanna på plats och inte bara försvinna efter att den mest nödvändiga hjälpen har nått fram.

Fyra år efter jordbävningskatastrofen ser vi hur bl.a. flickor som förlorat allt idag känner sig stolta och lyckliga för att de ser framför sig ett mycket bättre liv. Nu har de fått möjlighet att välja sin egen framtid istället för att få den beslutad åt sig.

ADRA Albanien är en av ADRA-nätverkets organisationer som har fått möjlighet och medel att arbeta aktivt med påverkansarbete för just dessa flickor. Tidigare riskerade de att bli bortgifta utan någon ordentlig utbildning eller chans till valmöjligheter kring sitt eget liv. Sakta men säkert håller nu uråldriga traditioner, som är skadliga för just flickor, på att förändras tack vare detta viktiga arbete.

Romerna i området är en annan grupp som länge har varit mycket diskriminerade. Deras barn har aldrig kunnat registreras för att få rättighet till hälsovård eller utbildning. Detta är också någonting som ADRA Albanien arbetar aktivt med i projektet, och idag har många av dessa barn mycket mer positiva framtidsutsikter. Detta skapar också en känsla av värdighet. ADRA arbetar med att hjälpa människor att leva det liv som Gud har ämnat dem till.