---
title:  Bön och tacksägelse
date:  09/07/2023
---

Paulus motiveras av nyheten att de troende i Efesos blomstrar i sin tro på Jesus och i sin kärlek till varandra (som kanske kom via Tychikos, Ef. 6:21, 22). Därför berättar han att han ber för dem.

`Jämför Paulus två bönerapporter i Efesierbrevet – Ef. 1:15–23 och Ef. 3:14–21. Vilka teman har de två rapporterna gemensamt?`

Ibland kan grundtonen i vår bön vara dyster. Vi klagar över utmaningar eller problem. Paulus bönerapporter i Efesierbrevet antyder att tacksägelse är bönens modersmål. Vi kan påminna oss om Guds välsignelser och tacka honom för dem. Vi kan försöka se hur Gud arbetar i svåra omständigheter och lovprisa honom för hans förvandlande närvaro i våra liv. Vi tackar honom för att han välsignar dem som finns i vår omgivning och firar den upphöjde Kristus nåd och kraft (Ef. 1:20–23). Här är Paulus förvandlande hemlighet för våra böner: bön är nyckeln till lovprisning och tacksägelse.

Paulus säger också: ”Jag upphör därför aldrig att tacka Gud för er när jag nämner er i mina böner” (Ef. 1:16, se även Fil. 1:3, 4; 1 Thess. 1:2; 5:16–18).

Vad betyder det då att ”be ständigt” (1 Thess. 5:17)? Det kan inte betyda att vi alltid knäböjer inför Gud i bön. Det betyder att vi, under Guds Andes välsignelse, rör oss genom livet med hjärtan som är öppna för Guds närvaro och kraft och letar orsaker till att tacka honom. Det innebär en beredskap att hantera problemen i livet i Guds närvaro, att söka gudomliga råd när vi upplever livets vändningar. Det betyder att vi inte lever i främlingskap till Gud utan i gemenskap med honom, och att vi är ständigt öppna för gudomlig vägledning.

Vi ser alltför ofta bön som en trivselfråga, ett tillägg till lärjungaskap som var tänkt att göras när det passar. Paulus målar upp en annan bild. Han tar uppdraget att be för de troende i Efesos på stort allvar – både när det gäller tacksägelse över dem (Ef. 1:16; jfr Ef. 1:3–14) och förbön för dem (Ef. 1:17–23; jfr Ef. 3:14–21). För honom är bönen en viktig uppgift, till och med den viktigaste uppgiften i kristen tro. Dessa verser är en rörande vädjan till bön, en inbjudan till var och en av oss att fundera på vår egen ”böneverksamhet” i ljuset av Paulus engagemang för bön.

`Varför är det viktigt att alltid tacka Gud i bön för det du har att vara tacksam för?`