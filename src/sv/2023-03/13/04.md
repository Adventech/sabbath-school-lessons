---
title: 'Skor: Kyrkan kämpar för fred'
date:  19/09/2023
---

En romersk soldat som förberedde sig för strid knöt på sig ett par robusta militärsandaler. Sulan som bestod av flera lager hade robusta spikar som hjälpte soldaten att hålla stånd och ”stå fasta” (Ef. 6:11, 13, 14). Paulus förklarar bilden av dessa militärskor med formuleringar från Jes. 52:7 som firar ögonblicket när en budbärare kommer med nyheten att Guds strid för sitt folk är vunnen (Jes. 52:8–10) och fred nu råder: ”Hur ljuvliga är inte glädjebudbärarens steg när han kommer över bergen och förkunnar frid” (Jes. 52:7, FB).

Studera de åtta gånger då Paulus lyfter fram fred/frid i Efesierbrevet. Varför använder han en detaljerad militärmetafor när han är så intresserad av fred? Se Ef. 1:2; 2:14, 15, 17; 4:3; 6:15, 23.

Paulus firar att fred är Kristus verk, han som är ”vår fred”. Han är den som predikar fred ”för er som var långt borta och fred för dem som var nära” (Ef. 2:14–17). Han för samman jude och icke-jude till ”en ny människa” (Ef. 2:15). Genom att hålla evangeliets berättelse om Kristus räddning och hans skapande fredsverk vid liv, genom att fira hans vunna seger och se fram mot segerropet i framtiden, skodde de troende sina fötter och var redo för strid. Liksom budbäraren i Jes. 52:7 är de troende budbärare som förkunnar Kristus seger och hans fred.

Paulus vill dock inte att vi ska förstå hans uppmaning att ta till vapen som en uppmaning att ta till militära vapen mot våra fiender. Det är därför han säger att de troende förkunnar ”budskapet om fred” (Ef. 6:15). Han önskar inte heller att de troende ska vara stridslystna i sina relationer med andra, eftersom han har betonat enhet, uppbyggande tal och ömhet (se särskilt Ef. 4:25–5:2). Kyrkan ska ”kämpa för fred” genom att använda evangeliets arsenal av kristna dygder (ödmjukhet, tålamod, förlåtelse, osv.) och fromhetsutövningar (bön, tillbedjan). Dessa är strategiska och pekar mot Guds storslagna plan att sammanfatta allt i Kristus (Ef. 1:9, 10).

`Hur hjälper följande tankar från Ellen White oss att förstå vad Paulus militära bildspråk borde betyda i våra liv som troende? ”Gud uppmanar oss att ta på oss vapenrustningen. Vi vill inte ha Sauls vapenrustning, utan hela Guds vapenrustning. Sedan kan vi gå vidare till arbetet med hjärtan fyllda av Kristuslik ömhet, medkänsla och kärlek” (Ellen White, [Australasian] Union Conference Record, 28 juli 1899).`