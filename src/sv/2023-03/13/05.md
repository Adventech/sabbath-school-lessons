---
title:  Sköld, hjälm och svärd
date:  20/09/2023
---

`När och hur bör de troende som soldater i den stora striden använda skölden, hjälmen och svärdet? Se Ef. 6:16, 17.`

Skölden som Paulus syftar på är en romersk legionärs stora, rektangulära sköld. Den var gjord av trä och täckt med läder. Dess kanter var böjda inåt för att skydda mot angrepp från sidan. När de blötlades i vatten kunde sköldar ”få … brinnande pilar att slockna”, pilar som hade doppats i beck och sedan antänts. Paulus beskrivning av ”trons sköld” speglar Gamla testamentets bild av skölden som en symbol för Gud som skyddar sitt folk (1 Mos. 15:1, Ps. 3:4). Att ta ”trons sköld” (Ef. 6:16) innebär att gå in i den kosmiska striden med tillit till Gud, som strider för de troende (Ef. 6:10), tillhandahåller de bästa vapnen (Ef. 6: 11, 13), och är den som försäkrar oss om segern.

Den romerska stridshjälmen var gjord av järn eller brons. På baksidan av skålen som skyddade huvudet satt det en plåt som skyddade nacken. Hjälmen hade också öronskydd, ett pannskydd och plåtar med gångjärn för att skydda kinderna. Med tanke på det nödvändiga skyddet som hjälmen gav, symboliserar ”frälsningens hjälm” (Ef. 6:17) den frälsning som de troende har i gemenskapen med den uppståndne, uppstigne och upphöjde Kristus (Ef. 2:6–10). Att ta på sig ”frälsningens hjälm” betyder att avvisa rädslan för andliga krafter som var så vanlig då och i stället lita på Kristus oändliga makt (jfr Ef. 1:15–23; 2:1–10).

Den sista delen av rustningen är ”Andens svärd, som är Guds ord” (Ef. 6:17). Det syftar på den romerska legionärens korta, tveeggade svärd. Den vanliga stridstaktiken var att kasta två spjut (som inte nämns av Paulus) och sedan dra sitt svärd och anfalla genom att stöta med det korta svärdet. De troendes svärd är ”Andens svärd”, vilket betyder att det är Anden som förser oss med det. Vapnet kallas ”Guds ord”. Paulus kliver fram som en general och utfärdar en uppmaning att ta till vapen, med löften om hopp och seger från den gudomlige Överbefälhavaren. Det är dessa löften i Ef. 6:10–20, som utgör ”Guds ord” och som är det huvudsakliga vapnet i kampen mot det onda. ”Guds ord” syftar alltså på evangeliets stora löften som vi finner i Bibeln.

`Vi gillar kanske inte dessa många militära bilder. Vad kan detta bildspråk ändå lära oss om hur bokstavlig den stora striden verkligen är, och hur seriöst vi bör ta den?`