---
title:  Att be slagfältsbön
date:  21/09/2023
---

Som avslutning på sitt slagfältstal uppmanar Paulus de troende soldaterna att ta del i livsviktig, ständig bön ”för alla de heliga” (Ef. 6:18) och för honom själv som ett fängslat sändebud (Ef. 6:19, 20). Denna uppmaning till bön kan ses som en fortsättning på hans militära bildspråk eftersom det var en vanlig praxis på det antika slagfältet att man ropade till Gud (eller till gudarna) i bön. För att nämna ett bibliskt exempel: efter Jachasiels slagfältstal leder Joshafat ”alla judeer och invånare i Jerusalem” i det att de föll ner ”inför Herren och tillbad honom” (2 Krön. 20:18). Även om bön inte är den sjunde delen av rustningen så är den en nödvändig del i Paulus slagfältstal och militära metafor.

I sitt första av två böneämnen ber Paulus åhörarna att be ivrigt, innerligt och ihärdigt ”för alla de heliga” (Ef. 6:18). Om kyrkan ska bli framgångsrik i sin kamp mot ondskans makter kommer den att behöva göra sig beroende av Gud genom Andefylld bön.

Paulus andra böneämne är för sig själv: ”Be också för mig” (Ef. 6:19). Han ber om förbön för att Gud ska ge honom det rätta budskapet (”att ordet ges mig”), vid rätt tidpunkt (”när jag öppnar min mun”). Han ber också att budskapet ska levereras på rätt sätt (”frimodigt förkunnar”) när han berör ett mycket viktigt tema, ”evangeliets hemlighet” (Ef. 6:19, FB). Den sista frasen syftar på vad vi kan kalla den ”offentliga hemligheten” om Guds ingripande i Kristus för att återlösa icke-judar tillsammans med judar (se Ef. 3:1–13). När Kristus gör detta skapar han ”en ny människa” (Ef. 2:15, se även Ef. 2:11–22) som ett tecken på den övergripande planen ”att sammanfatta allting i Kristus” (Ef. 1:10).

`Läs följande ”uppmaningar till bön” i Nya testamentet. Vilken inspirerar dig mest? Varför? Se Luk. 18:1–8; Fil. 4:6; Kol. 4:2; 1 Thess. 5:16–18.`

Varför uppmanas troende så ofta att be uppriktigt och uthålligt? Paulus militära metafor ger två svar: 1) hotet om andlig strid mot en rad övernaturliga fiender är trängande och verkligt; 2) Guds löften om andlig styrka och seger illustreras genom Paulus militära bildspråk (Ef. 6:10–17). Innerlig och uthållig bön ger oss möjlighet att lyssna noggrant till dessa löften, samt att fira dem och att tacka Gud för hans nåds tillgångar.