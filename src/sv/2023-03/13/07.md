---
title:  Studiehjälp
date:  22/09/2023
---

”En stridande armé skulle bli förvirrad och försvagad om inte alla samarbetade. Om soldaterna skulle utföra sina egna impulsiva idéer, utan tanke på de andras positioner och uppdrag, skulle de vara en samling oberoende smådelar. De skulle inte kunna utföra sitt uppdrag som en organiserad helhet. Kristus soldater behöver därför agera i samförstånd. De får inte föredra att vara ensamma. Om de gör det kommer Herrens folk upptäcka att deras ansträngningar är fruktlösa, deras tid och förmågor bortkastade i stället för att vara i fullkomligt samförstånd, med ett sinne, ett syfte och hängivna ett stort mål. Enighet är styrka. Några få omvända människor som agerar i samförstånd, för ett stort syfte, under en ledare, kommer att vinna segrar vid varje drabbning” (Ellen White, Spalding and Magan Collection, s. 121).

`Varför kallade Paulus sig själv ”en ambassadör i bojor” (Ef. 6:20, FB)? Vad innebär det?`

Ambassadörer spelade ofta svåra roller under krigstid, så Paulus självbeskrivning passar in i sammanhanget av hans militära metafor. Ambassadörer skulle behandlas med den respekt som personen eller landet som skickat dem förtjänade. Så det finns en stark kontrast mellan Paulus ämbete som ambassadör för den högsta härskaren i kosmos och den totala respektlösheten som framkommer av hans bojor (bokstavligen ”kedja”). Men eftersom ambassadörer skulle bära en ”ämbetskedja” kan Paulus omnämnande av en ”kedja” ha ”en släng av ironi i sig”, där han ser sin kedja som ”en utmärkelse som ska bäras med ära” (David J. Williams, Paul’s Metaphors: Their Context and Character, Peabody, MA: Hendrickson, 1999, s. 152).

**Samtalsstart**

Vad skulle vara ditt bästa tips för att uppnå fred i världen? Hur kan ditt tips göra skillnad i församlingen? Inom familjen?

**Förbön**

Gud, vi ber om fred i världen. Det kan synas omöjligt, men vi ber om det ändå. Hjälp oss att kämpa för fred där vi är.

**Samtalsfrågor**

`I din del av en värld som är splittrad av krig, vad betyder det för dig och din församling att ”kämpa för fred”? Hur kan vi vara fredsagenter i en värld som i allt högre grad präglas av stridslystenhet och våld?`

`Vilka ”brinnande pilar” skjuts i din riktning? Hur kan du säkerställa att ”trons sköld” är på plats för att släcka dem?`

`Vi talar ibland om ”bönekrigare”. Hur kan vi bedriva ”böneverksamhet” baserad på Ef. 6:18–20?`

`Hur ska vi behandla dem som är sårade på slagfältet i den stora striden? Hur ska vi behandla en troende kristen som i stridens hetta flyr av rädsla eller öppet kapitulerar till andra sidan?`