---
title: 'Kyrkan: En enad armé'
date:  17/09/2023
---

`Läs Ef. 6:10–20. Vad säger Paulus om den typ av krigföring som kyrkan befinner sig i? Skildrar Paulus i första hand bara en enskild troendes andliga kamp mot det onda, eller kyrkans gemensamma krig mot det onda?`

En seger i grekisk och romersk krigföring berodde på soldaternas samverkan inom varje militär enhet och särskilt på att de understödde varandra i stridens hetta. Individualism i strid betraktades som ett kännetecken för barbariska krigare och ledde till nederlag.

Med tanke på denna vanliga militära förståelse finns det goda skäl att anta att i Ef. 6:10–20 skriver Paulus i första hand om kyrkans gemensamma kamp mot ondskan:

- Textavsnittet är brevets höjdpunkt som annars helt handlar om kyrkan. Det vore konstigt för Paulus att avsluta sitt brev med en bild av en ensam kristen krigare som kämpar mot mörkrets fiender. 
- I slutet av avsnittet lyfter Paulus fram kristen gemenskap i sin uppmaning till bön ”för alla de heliga” (Ef. 6:18–20). 
- Främst av allt, när Paulus tidigare i brevet diskuterar ondskans makter, ställer han dem i motsats till kyrkan, inte den enskilde troende: ”Nu skulle härskarna och makterna i himlarymderna genom kyrkan få kunskap om Guds vishet i hela dess mångfald” (Ef. 3:10).

Således skildrar Ef. 6:10–20 inte en isolerad, ensam krigare som konfronterar ondskan. I stället tilltalar Paulus, likt en general, kyrkan som en armé. Han uppmanar oss att klä oss i hela vår rustning och, som en enad armé, kraftfullt och enat föra striden framåt. Paulus väljer att avsluta sin genomgående betoning på kyrkan med en sista metafor. Han har beskrivit kyrkan som Kristus kropp (Ef. 1:22, 23; 4:1–16), Guds byggnad/tempel (Ef. 2:19–22) och Kristus brud (Ef. 5:21–33). Slutligen beskriver han den som den levande Gudens armé. Eftersom vi närmar oss ”den onda dagen” (Ef. 6:13), slutskedet av den långvariga kampen mot ondskan, har vi ingen tid att vara otydliga i vårt engagemang för Gud eller i vår lojalitet mot varandra som Kristus soldater.

`På vilka sätt kan vi som kollektiv arbeta tillsammans i den stora striden för att hjälpa varandra i vår kamp mot ondskan i vilken form den än kommer?`