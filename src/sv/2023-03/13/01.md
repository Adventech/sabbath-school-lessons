---
title:  Att kämpa för fred
date:  16/09/2023
---

> <p>Nyckeltext</p>
> ”Håll ständigt trons sköld framför er, med den skall ni få den Ondes alla brinnande pilar att slockna, och grip frälsningens hjälm och Andens svärd, som är Guds ord” (Ef. 6:16, 17).

### Veckans Huvudtexter
Ef. 6:10–20; 1 Pet. 4:1; 5:8; Jes. 59:17; 52:8–10; 1 Thess. 5:16–18.

I John Bunyans andaktsklassiker Kristens resa, som han skrev medan han satt i fängelse, eskorteras Kristen in i en vapenkammare och visas ”hela den utrustning som deras Herre ordnat till pilgrimernas hjälp: svärd, sköldar, hjälmar, bröstharnesk, beständig bön och skor som inte kunde slitas ut (Ef. 6:13–18). Och här fanns ett sådant överflöd av alla dessa vapen, att man kunnat utrusta lika många män till Herrens tjänst som stjärnorna på himlen.” Innan Kristen vandrar vidare leds han återigen in i vapenhuset. ”Där klädde de honom i en väl beprövad rustning från topp till tå, ifall han skulle bli överfallen på vägen” (Kristens resa, övers. Carl Henrik och Ulla Rehnström, Artos & Norma bokförlag 2006, s. 65–67).

Bunyans text från 1678 påminner om ett dokument som skrevs cirka 1 600 år tidigare av aposteln Paulus, nämligen Efesierbrevet, som också skrevs i ett fängelse. I det föreställer sig den store missionärsaposteln en stor armé, nämligen kyrkan, som besöker Guds vapenkammare och rustas med den gudomliga panoplia, den grekiska termen för full rustning från topp till tå. Guds vapenkammare rymmer tillräckligt av den bästa utrustningen för att varje soldat i hans armé ska kunna bli ”klädd med järn från norr från topp till tå” när de ger sig ut för att kämpa för fred i hans namn.