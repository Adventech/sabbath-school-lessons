---
title:  Bälte och pansar
date:  18/09/2023
---

`Hur föreställer sig Paulus att de troende påbörjar sin förberedelse för kampen mot det onda? Se Ef. 6:14 och även 1 Pet. 4:1; 5:8; Rom. 8:37–39.`

Paulus varning om en intensiv strid (Ef. 6:13) förbereder läsarna för hans sista uppmaning att stå (hans fjärde, jfr Ef. 6:11, 13) och är en detaljrik uppmaning att ta till vapen (Ef. 6:14–17). Paulus beskriver handlingen att fästa upp kläderna (jfr Jes. 11:5). Förr i tiden behövde löst sittande plagg knytas runt höfterna före arbete eller strid (jfr Luk. 12:35, 37; 17:8). Paulus föreställer sig att den troende klär på sig på samma sätt som en romersk legionär. Han börjar med ett militärbälte i läder med dess dekorativa metallplatta och spänne. Från bältet hängde ett antal läderremmar som var täckta med metallbrickor. Dessa bildade ett ”förkläde” som bars för syns skull som ett tecken på rang. Bältet hade den viktiga uppgiften att knyta ihop kläderna samt att hålla andra föremål på plats.

Sanningen är inte de troendes egen sanning. Den är en Guds gåva (jfr med frälsningen i Ef. 2:8). Den ska dock inte förbli abstrakt som en avlägsen tillgång som inte kan förvandla deras liv. De behöver ”ta på” sig Guds sanning för att kunna uppleva och använda den här gudomliga gåvan. Det är inte främst så att de äger Guds sanning. Snarare äger och beskyddar Guds sanning dem.

Paulus uppmanar därefter de troende att ta på sig ”rättfärdighetens pansar” (jfr 1 Thess. 5:8). Precis som sanningens bälte är rättfärdighetens pansar av gudomligt ursprung. Det är en del av Guds rustning i hans roll som den gudomlige krigaren (Jes. 59:17). De rustningar som soldaterna på Paulus tid använde var ringbrynjor (gjorda av små, sammanflätade järnringar), fjällpansar (små, överlappande fjäll av brons eller järn) eller överlappande järnband som fästs ihop. Denna rustning eller harnesk skyddade de viktiga organen från fiendens slag och stötar. Bildligt sett ska de troende uppleva det andliga skydd som Guds beskyddande rättfärdighet ger. I Efesierbrevet förknippar Paulus rättfärdighet med helighet, godhet och sanning (Ef. 4:24; 5:9), och tänker på det som egenskapen att behandla andra rättvist och väl, särskilt de egna församlingsmedlemmarna.

`Hur har du upplevt att godhet, helighet och sanning kan vara ett skydd?`