---
title:  Missionsnytt
date:  22/09/2023
---

#### En kärleksfull Gud

Pastor Armands blev förvånad när han hörde den 95-åriga kvinnans berättelse. Kvinnan hette Pauline. Hon sa att hon ville bygga om ett tvåvåningshus i Lettlands huvudstad Riga till en Adventkyrka. Sedan gav hon honom ägarbeviset som hade utfärdats före andra världskriget.

Året var nu 1991, och Lettland hade blivit en självständig nation. Myndig-heterna ville återlämna all egendom som beslagtagits av sovjetregimen till personer som kunde visa upp sina ägarbevis.

Pauline hade papperen som hörde till egendomen. Hon hade haft dem sedan 1972. Då hade den ursprungliga ägaren, Anna, före sin bortgång uttryckt sin önskan att hennes hus och tomt som blivit beslagtagna skulle användas till att bygga en adventkyrka.

Anna var adventist. Hon hade ägt en stor tomt. På den stod det två hus. Hon förlorade hela sin egendom när Lettland blev en del av Sovjetunionen på 1940-talet.

Anna älskade Gud och Adventistsamfundet av hela sitt hjärta. Hon trodde att en dag skulle sovjetregimen falla, Lettland skulle bli ett fritt land, och då skulle Gud ordna så att hon fick tillbaka äganderätten. Men hon tänkte: ”Hur kan jag se till att församlingen får tomten och husen när den tiden kommer?”

Hon behövde be någon om hjälp ifall hon inte skulle leva tillräckligt länge för att få tillbaka egendomen och ge den till samfundet. Hon bestämde sig för att skriva ett testamente där hon lämnade fastigheten till en yngre vän. Hon valde Pauline.

År 1963 undertecknade Anna ett testamente som lämnade fastigheten till Pauline på villkor att Pauline ordnade så att adventistförsamlingen blev ägare till den. Hon gav Pauline ägarbeviset. Testamentet undertecknades av en advokat och två vittnen som var medlemmar i församlingen.

I verkligheten hade testamentet, när det skrevs, inte någon juridisk makt. Enligt sovjetisk lag ägde inte Anna någonting. Men de två vittnena tillsammans med Anna och advokaten undertecknade dokumentet och bekräftade att Anna hade ägt fastigheten vid ett tillfälle.

Anna levde inte tills hon fick se sin dröm gå i uppfyllelse. Hon dog i 80-års-åldern år 1972, nästan 20 år innan Lettland blev självständigt.

Kort efter att Lettland blev självständigt 1991 visste Pauline att det var dags att infria sitt löfte till Anna. Pauline var då 95 år gammal. Hon gav testamentet och ägarbeviset till pastor Armands. De två vittnena som hade undertecknat testamentet levde fortfarande och bad att Annas dröm skulle gå i uppfyllelse. Armands gick med på att hjälpa till, och Pauline skrev en fullmakt till honom.

Det blev en ganska lång process. Men till slut förverkligades Annas dröm. Pauline fick äganderätten till fastigheten. Hon överlämnade den till adventistförsamlingen som tacksamt tog emot den generösa gåvan och började hålla möten i fastigheten. Byggandet av en ny kyrka på tomten slutfördes 2004, fyra år efter att Pauline hade avlidit 104 år gammal.

Armands är idag 76 år och pensionär. Han älskar att berätta historien om hur Anna och Pauline betraktade egendomen med trons ögon.

