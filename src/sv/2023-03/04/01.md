---
title:  Hur Gud räddar oss
date:  15/07/2023
---

> <p>Nyckeltext</p>
> ”Men Gud, som är rik på barmhärtighet, har älskat oss med så stor kärlek att fast vi var döda genom våra överträdelser har han gjort oss levande tillsammans med Kristus – av nåd är ni frälsta –” (Ef. 2:4, 5).

### Veckans Huvudtexter
Ef. 2:1–10; 5:14; Rom. 5:17; Ef. 5:6; 2 Tim. 1:7.

Den 14 oktober 1987 lekte den arton månader gamla Jessica McClure på sin mosters bakgård när hon föll sju meter ner i en övergiven brunn. Hennes svåra situation lockade media från hela världen till Midland i Texas. En världsvid publik såg ”baby Jessica” sova, gråta, sjunga och ropa efter sin mamma. De såg på när räddningsarbetare ledde frisk luft ner i brunnen.

Slutligen, femtioåtta timmar efter Jessicas fall, såg publiken från hela världen när Jessica frigjordes från det 20 cm stora brunnshöljet som hade stängt inne henne i mer än två dygn. Fotografen Scott Shaws Pulitzer-prisbelönta fotografi fångade ögonblicket: en räddningskabel hänger ner mellan de oroliga ansiktena på Jessicas räddare som tittar på Baby Jessica, det omplåstrade knytet i dramats centrum.

Det finns inget så gripande som en lyckad räddningsaktion. I Ef. 2:1–10 ger Paulus oss en personlig närbild av det största, mest omfattande räddningsuppdraget genom tiderna – Guds ansträngningar för att återlösa mänskligheten. Dramatiken i berättelsen förstärks av att vi vet att vi inte bara är åskådare till någon annans räddning utan vittnen till vår egen.