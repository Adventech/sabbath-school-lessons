---
title:  Välsignad för alltid av nåd
date:  19/07/2023
---

`Jämför Guds planer för frälsningen i Ef. 1:3, 4 med de eviga resultaten av den planen som beskrivs i Ef. 2:7. Vad är de viktigaste delarna och målen för Guds ”frälsningsplan”?`

Avslutningsceremonier är underbara firanden oavsett om det rör sig om en avslutning på förskolan eller en doktorsexamen. En avslutningsceremoni markerar en viktig prestation, en förflyttning till en ny nivå i livet eller karriären. Det är viktigt för oss som troende att förstå en viktig sanning i evangeliet: vi får aldrig en examen från nåden. Det finns inget firande över att vi har uppnått vår doktors-examen i nåd eller examinerats från vårt behov av det.

Paulus bekräftar denna sanning i Ef. 2:7 och betonar den med en omfattande kronologi. Gud har agerat i det förflutna genom Kristus för att återlösa oss och därigenom identifiera oss med sin son Jesus Kristus, så att vi nu har fått del i hans uppståndelse, himmelsfärd och upphöjelse (Ef. 2:4–6). Guds plan slutar dock inte med ett nådefyllt förflutet och en barmhärtighetsfylld nutid. Guds plan, som grundlades från urminnes tider i det gudomliga rådet (Ef. 1:4), sträcker sig för evigt in i framtiden. Den omfattar alla ”kommande tider” (Ef. 2:7). Hans plan för den eviga framtiden är grundad på samma princip som hans handlingar i det förflutna och i nutid – nådens princip. ”I kommande tider” ser Gud fram emot att ”visa sin överväldigande rika nåd genom godhet mot oss i Kristus Jesus” (Ef. 2:7, FB).

Paulus tänker på Guds nåd som en skatt eller förmögenhet av obegripligt stort värde (jfr Ef. 1:7; 3:8) som de troende kan ta från för att tillgodose alla behov. Denna stora generositet från Gud gentemot oss blir ett vackert och tidlöst bevis på hans nåd.

”Jesus kom för att bo bland oss, och på så sätt skulle han uppenbara Gud för både människor och änglar. … Men den här uppenbarelsen gavs inte bara för människornas skull. Vår lilla värld är universums lärobok. Även änglarna ’längtar att få blicka in i’ Guds nåds avsikt, den återlösande kärlekens gåta (1 Pet. 1:12), och de kommer att studera detta genom ändlösa tidsåldrar. Både de friköpta och de varelser som inte har syndat kommer att finna sin kunskap och sin sång i Kristus kors. De kommer att se att härligheten som lyser från Jesus ansikte är den självuppoffrande kärlekens härlighet” (Ellen White, Messias, s. 18).