---
title:  Räddad av Gud
date:  20/07/2023
---

`Läs igenom Ef. 2:1–10 och fokusera på Paulus slutsats i verserna 8–10. Vilka poänger betonar han i det att han avslutar avsnittet?`

I Ef. 2:1–3 slår Paulus fast att efesiernas frälsning inte inträffar på grund av deras goda beteende eller trevliga egenskaper. När berättelsen börjar är de andligt döda. Det finns inte en gnista av liv eller värdighet i dem (Ef. 2:1). De är fullständigt besegrade av synd (Ef. 2:1). De tar inget personligt initiativ utan leds runt av Satan själv och sina egna oädla begär och mentala villfarelser (Ef. 2:2, 3).

Utan att veta om det är de i ett mycket värre tillstånd än att endast sakna andligt liv och dygd. Tillsammans med hela mänskligheten är de den sanne Gudens fiender och närmar sig en ödesdag med gudomlig fördömelse. De är ”av naturen … vredens barn, precis som de andra.” (Ef. 2:3, FB).

I stället för att bygga på deras egna egenskaper så bygger frälsningen på Guds obeskrivliga kärlek – en kärlek som inte kan förklaras med något värde i den som är föremål för den kärleken. Av nåd och kärlek agerar Gud för människans skull i Kristus Jesus (Ef. 2:4) och uppväcker dem från andlig död. På grund av Guds ingripande får de uppleva en otrolig resa som följer Jesus egen färdbana. Från det ofattbara djupet av total andlig död och ständigt slaveri uppväcks de och placeras ”i himlen” och får sitta med Kristus på universums tron (Ef. 2:5, 6). Detta blixtsnabba gudomliga ingripande är dock inget tillfälligt fenomen. Det har en verklig kvarvarande kraft och en evig hållbarhet eftersom Gud avser att visa upp sin nåd mot dem i Kristus Jesus för all evighet (Ef. 2:7).

I sin avslutning till Ef. 2:1–10, dvs verserna 8–10, upprepar Paulus poängen eftersom han önskar att de inte ska glömma den: de troendes frälsning är ett gudomligt verk, inte ett mänskligt. Den har inte sitt ursprung i oss utan i Guds gåva. Ingen människa kan skryta över att ha initierat den (Ef. 2:8, 9). När vi troende står i Guds nåd uppvisar vi hans nåd och endast hans nåd. Vi är hans mästerverk, skapade av Gud ”i Kristus Jesus” (Ef. 2:10).

`Varför är det så viktigt för oss att förstå att vår frälsning kommer från Gud och inte är grundad i vårt eget värde eller våra egna ansträngningar?`