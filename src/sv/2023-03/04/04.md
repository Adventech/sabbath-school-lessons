---
title:  Uppstånden, uppstigen och upphöjd med Kristus
date:  18/07/2023
---

”Men Gud, som är rik på barmhärtighet, har älskat oss med så stor kärlek” (Ef. 2:4). Med två kraftfulla ord (”Men Gud”) flyttar Paulus fokus från den dystra bilden av sina åhörares tidigare liv (Ef. 2:1–3) till de nya, hoppfyllda verkligheterna som utmärker de troendes liv (Ef. 2:4–10).

`På vilket sätt deltar de troende i Kristus uppståndelse, uppstigning och upphöjelse? När händer det? (Ef. 2:6, 7)`

Vi har sett att Efesierbrevet är ett Kristus-genomsyrat brev som betonar de troendes samhörighet med Kristus. I Ef. 2:5 och 6 utvidgar Paulus detta tema genom att använda tre sammansatta verb för att påvisa den chockerande sanningen att de troende själva (på Guds initiativ) kan få del av viktiga frälsningshistoriska händelser som har sitt centrum i Messias (Jesus).

De troende är: 1) meduppståndna med Kristus; 2) meduppväckta med Kristus (som Paulus troligen använder för att indikera att de troende tagit del i Kristus himmelsfärd); 3) medsittande hos Kristus ”i himlen” vilket betyder att de troende deltar med Kristus i att sitta på universums tron. De är medupphöjda med Kristus.

För att kunna uppskatta kraften i Paulus argument behöver vi se tillbaka på Ef. 1:19–23 och påminna oss om att Kristus genom sin död, uppståndelse, himmelsfärd och upphöjelse har vunnit seger över alla onda och andliga makter som en gång styrt de troendes liv. I Jesus uppståndelse, himmelsfärd och upphöjelse har dessa makter – trots att de fortfarande är aktiva och en risk för mänsklighetens existens – blivit grundligt undanträngda. Universum har blivit annorlunda. Verkligheten har förändrats. De troende är inte bara åskådare till dessa händelser utan är personligt och djupt involverade i dem. Att vi är meduppståndna, meduppstigna och medupphöjda med Jesus öppnar upp en helt ny uppsättning möjligheter för oss. Vi har rätt att vända oss från en demon-styrd tillvaro till ett liv i andligt överflöd och kraft i Kristus (2 Tim. 1:7).

`”Ty Gud har inte gett oss modlöshetens ande utan kraftens, kärlekens och självbesinningens” (2 Tim 1:7). Hur hjälper de verser vi tittat på idag oss att förstå vad Paulus skriver här?`