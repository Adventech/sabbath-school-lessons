---
title:  En gång bedragna av våra egna begär
date:  17/07/2023
---

”Sådana var vi alla en gång, då vi följde våra mänskliga begär och handlade som kroppen och våra egna tankar ville, och av födseln var vi vredens barn, vi som de andra” (Ef. 2:3).

Utan Guds ingripande domineras mänskligheten inte bara av de yttre krafter som nämns i Ef. 2:2, utan också av inre krafter: ”vi följde våra mänskliga begär och handlade som kroppen och våra egna tankar ville” (Ef. 2:3; jfr Jak. 1:14, 15; 1 Pet. 1:14)

`Vad menar Paulus med att hans åhörare en gång ”av naturen var … vredens barn, precis som de andra” (Ef. 2:3, FB)? Jämför Ef. 2:3 med Ef. 5:6.`

Ett förlorat liv är redan nu tillräckligt sorgligt, men dess konsekvenser i den sista tiden är ännu mer skrämmande. Människor, som ”av naturen” är ”vredens barn, precis som de andra” (Ef. 2:3, FB) kommer att drabbas av Guds dom vid tidens ände.

Frasen ”av naturen … vredens barn” visar dessutom på en annan skrämmande verklighet. Trots att vi fortfarande är Guds avbild behöver vi förstå att det är något allvarligt fel med oss. Att leva det kristna livet är alltså inte bara en fråga om att övervinna en dålig vana eller två, eller att övervinna vad det än är för ”överträdelser och synder” (Ef. 2:1) som hotar just nu. Vi kämpar inte bara med synder utan med synd. Vi är benägna till uppror mot Gud och till självförstörelse. Från sitt utgångsläge är människan fångad i ett mönster av självdestruktivt och syndigt beteende under Satans ledning (Ef. 2:2) och våra egna medfödda, syndiga begär (Ef. 2:3). De troende var en gång ”av naturen … vredens barn”.

Det är viktigt att lägga märke till att Paulus använder en dåtidform – ”av födseln var vi vredens barn” (Ef. 2:3). Detta betyder inte att den medfödda benägenheten till ondska inte längre är en verklighet för de troende. Paulus använder en stor del av sitt brev (Ef. 4:17–5:21) till att varna för att syndiga handlingar – som har sina rötter i en syndig natur – fortfarande är ett hot för kristna. Det betyder dock att det ”gamla jaget” inte längre behöver styra den troende. Genom Kristus kraft kan de ”lägga bort den gamla människan” och ”klä” sig ”i den nya människan, som är skapad till likhet med Gud i sann rättfärdighet och helighet” (Ef. 4:22–24, FB).

`Vem har inte upplevt hur fördärvad vår egen natur är, även efter att vi har överlåtit oss till Jesus? Vad lär detta oss om hur viktigt det är att vi håller fast vid honom varje ögonblick av våra liv?`