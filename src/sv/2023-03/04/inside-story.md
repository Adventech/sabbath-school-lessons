---
title:  Missionsnytt
date:  21/07/2023
---

#### Motvillig seminarieelev

I tonåren bestämde sig Stanislav för att följa Jesus. Han blev mycket aktiv i sin hemförsamling i Serbien. Han predikade ofta, men han hade aldrig tänkt sig att han skulle kunna bli pastor. Åren gick. Pastorn i Stanislavs församling ville att Stanislav skulle åka på ett läger som hade temat: ”En månad för Jesus.”

Stanislav var inte intresserad. Lägret var för ungdomar, och han var nästan 40 år gammal. Han skakade på sitt kala huvud. Men pastorn envisades.

”Om du inte vill delta för din egen skull, gör det då för församlingen”, sa pastorn.

Därför åkte Stanislav. Som han hade förväntat sig var han äldre än de flesta andra. Han kämpade för att passa in gruppen. Men en pastor lade märke till honom. ”Du borde studera till pastor på adventisthögskolan i Belgrad”, sa pastorn.

”Nej, jag är för gammal”, sa Stanislav. ”Och det är många år sedan jag gick i skolan.” Men pastorn gav inte upp. Han var så pass övertygande att han och Stanislav till och med grät tillsammans.

”Men om jag börjar utbilda mig kommer jag att förlora mitt jobb. Då har jag ingen inkomst till att betala skolavgifterna, och jag har inga besparingar”, sa Stanislav.

”Gud kommer att ta hand om det”, sa pastorn.

Stanislav lovade att be om saken – och det gjorde han.

Efter lägret tog han kontakt med högskolan. Men han var inte övertygad om att han var kallad till att bli pastor. ”Förmodligen kommer jag inte att klara antagningsprovet”, tänkte han. Men han gjorde det.

Då tänkte han: ”Men jag kommer säkert att misslyckas med intervjun då de frågar mig om mitt liv och mina motiv.” Stanislav gjorde intervjun och antogs till seminariet.

Men hur skulle Stanislav får råd att studera? Han hade inte fått bra betyg när han tog studenten, så han var säker på att ingen skulle hjälpa honom ekonomiskt.

Till Stanislavs förvåning flödade ändå pengar in på hans konto, och han fick höga betyg i alla sina ämnen. Han visste inte varifrån pengarna kom, men de täckte alltid hans utgifter.

Proven var alltid skrämmande. Under sitt första år var Stanislav särskilt orolig inför ett av dem. Han hade helt enkelt inte haft tid att förbereda sig för det eftersom han hade fått utföra både sitt eget arbete på skolområdet och andras arbete eftersom de hade lämnat tidigare. Stanislav hann bara studera en tredjedel av kursen.

Han bad: ”Gud, du vet att jag inte gjorde det här med flit. Jag har gjort så gott jag har kunnat. Jag behöver hjälp.”

När Stanislav läste frågorna på provet upptäckte han att alla handlade om material som han hade studerat! Han klarade lätt provet. Den dagen insåg Stanislav att Gud ville att han skulle bli pastor.

Stanislav blev en av de första studenterna på pastorslinjen i Belgrad som fick ett fullt stipendium. När den en gång motvilliga seminarieeleven talade med Adventist Mission skulle han snart ta sin examen. ”Gud verkar i mitt liv. Jag hade inte kunnat göra detta utan honom”, säger han.