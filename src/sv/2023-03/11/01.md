---
title:  Fullständig lojalitet till Kristus
date:  02/09/2023
---

> <p>Nyckeltext</p>
> ”Och ni som har slavar, handla på samma sätt mot dem och använd inga hårda ord. Ni vet ju att de och ni har samme herre i himlen, och han tar inte hänsyn till person” (Ef. 6:9).

### Veckans Huvudtexter
Ef. 6:1–9; Mark. 10:13–16; Kol. 3:21; 1 Pet. 2:18–25; 2 Kor. 5:10; Kol. 3:24, 25.

År 2018 väckte en artefakt på ett bibelmuseum i Washington, D.C., stor uppmärksamhet. Det var en förkortad bibelutgåva som var utformad för att lära ut det väsentliga i tron, samtidigt som alla stycken som kunde uppmuntra slavar till uppror hade tagits bort. Den trycktes 1808 och tog inte bara bort en text här och där. 90 procent av Gamla testamentet saknades och 50 procent av Nya testamentet. Av de 1 189 kapitlen i Bibeln fanns bara 232 kvar.

Texter som verkade stödja slaveriet som institution, särskilt när man utelämnat så mycket av Bibelns budskap om ”goda nyheter”, lämnades helt intakta. Här ingick ofta missbrukade texter som ”Ni slavar, lyd era jordiska herrar ärligt och uppriktigt och med respekt och fruktan så som ni lyder Kristus” (Ef. 6:5).

I vår tid och kultur idag är det vår viktiga uppgift att läsa Ef. 6:1–9 i frälsningsberättelsens sammanhang, så som den uppenbaras i hela Bibeln. Vad kan vi lära oss när vi ser Paulus tillämpa evangeliets värderingar på de bristfälliga samhällsstrukturerna under hans tid?