---
title:  Råd till barn
date:  03/09/2023
---

`Vilka råd ger Paulus till barnen, och hur hämtar han stöd åt dem från Gamla testamentet? Se Ef. 6:1–3. (Se även Matt. 18:1–5, 10; Mark. 10:13–16.)`

För att fullt ut kunna uppskatta Paulus råd till barnen måste vi föreställa oss att det läses upp i husförsamlingarna i den blomstrande metropolen Efesos. Ordet ”barn” (grekiska, ta tekna) kan syfta på ett brett åldersspann eftersom barn förblev under faderns förmyndarskap tills fadern var 60 år (i den grekiska traditionen) eller till hans död (i den romerska). Dessa barn är dock tillräckligt unga för att fortfarande uppfostras av föräldrarna (Ef. 6:4) men tillräckligt gamla för att själva vara lärjungar.

Vi hör Paulus vädja till barn, som tillbad i kristna församlingar, att lyda och ära sina föräldrar ”i Herren” (FB), det vill säga i Kristus (jfr Ef. 5:22; 6:4, 5, 7–9). Vi kallas här till att respektera barn som Kristus lärjungar och inkludera dem som aktiva deltagare i gudstjänsten. Detta gör avsnittet till en grundläggande text för föräldraskap och barnmission.

Paulus befallning att lyda är inte ovillkorlig. När föräldrarnas befallningar ”strider mot Kristus bud måste barnen lyda Gud och överlämna konsekvenserna till honom, oavsett hur smärtsamt det kan vara” (Ellen White, The Adventist Home, s. 293).

Paulus avslutar sin uppmaning till barn genom att citera det femte budet. Det visar hur hög aktning han hade för de tio budorden som vägledning för kristna (vilket är uppenbart även i Ef. 4:1–6, 9; särskilt Ef. 4:25, 28; 5:3–14). Han inleder citatet (”Visa aktning för din far och din mor”, Ef. 6:2), styckar upp det med en redaktionell kommentar (“det är det första bud som följs av ett löfte”, Ef. 6:2), och avslutar sedan citatet (”så att det går dig väl och du får leva länge på jorden,” Ef. 6:3). Det femte budet visar att hedrande av föräldrar är en del av Guds plan för att människor ska må bra. Respekt för föräldrar, även om de är ofullkomliga, hjälper till att främja hälsa och välbefinnande.

`Hur styrker dessa verser vikten av familjerelationer?`