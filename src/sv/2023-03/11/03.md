---
title:  Råd till föräldrar
date:  04/09/2023
---

`Jämför Ef. 6:4 och Kol. 3:21. Vilken motivering ger Kol. 3:21 för att man ska undvika att reta upp sina barn?`

Syraks vishet, ett judiskt dokument som var tillgängligt på Paulus tid, ger fäder råd om hur deras söner ska behandlas: ”Den som älskar sin son agar honom ofta … Kela med ditt barn, och han blir en skräck för dig; lek med honom, och han blir din sorg. ... Fostra din son och sätt honom i arbete, så att inte hans tygellösa liv blir ditt fall” (Jesus Syraks vishet 30:1, 9, 13).

Paulus råd har en helt annan ton. Han riktar först ett negativt bud till fäder: ”reta inte upp era barn”, följt av ett positivt: ”fostra och vägled dem efter Herrens vilja” (Ef. 6:4). På Paulus tid hade fäder fullständig laglig makt över sina barn, vilka betraktades som hans egendom. Fäder hade rätt att utsätta sina barn för våldsamma straff, till och med döden. I vissa avseenden hade en far mer makt över sina barn än en herre hade över sina slavar. Paulus stöder inte sådan makt utan klargör och omformar djärvt familjeförhållanden. I ljuset av deras fullständiga lojalitet till Kristus uppmanar Paulus kristna fäder att ompröva sitt maktmissbruk eftersom barn som provoceras till vrede inte kommer att ha lätt att ta till sig fostran och vägledning ”efter Herrens vilja” (Ef. 6:4).

”Fäder och mödrar, i hemmet ska ni återspegla Guds sinnelag. Ni ska fordra lydnad på ett vänligt och kärleksfullt sätt, inte med en skur av ovett. … Var trevliga i hemmet. Håll tillbaka varje ord som kan utlösa dåligt humör. ’Fäder, reta inte upp era barn’, så lyder ett gudomligt påbud. … Guds Ord ger inget utrymme för föräldrars hårdhet eller förtryck eller för barns olydnad. Guds lag i hemmet och i nationers regeringar kommer från ett hjärta av oändlig kärlek” (Ellen G White, Child Guidance, s. 259).

`Sammanhanget för undervisningen här handlar om föräldrar och barn. Vilka principer kan vi ändå få från dessa texter som kan påverka hur vi ska relatera till alla andra människor?`