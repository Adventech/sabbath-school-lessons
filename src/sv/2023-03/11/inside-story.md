---
title:  Missionsnytt
date:  08/09/2023
---

#### ”Herre, sänd mig!” – 2

Förra veckans missionsberättelse handlade om hur Anatolij Lutsenko hjälpte två mammor och nio barn att fly från kriget i Ukraina. När han hade fört dem till säkerhet i Sverige valde han att återvända till det krigsdrabbade landet. Här berättar han om hur han hjälpte ytterligare 12 personer att ta sig ut ur landet.

När jag hade återvänt till Ukraina började jag planera nya evakueringsresor. Under två lördagar i rad attackerades vår stad med raketer. Jag visste vad de ryska styrkorna gjorde med andra städer, som Bucha, Irpen, Akhtyrka och Kharkov, så jag insåg att det var bråttom. Den 14 april bestämde jag mig därför för att föra ut ytterligare fyra vuxna och åtta barn från mitt krigsdrabbade land.

Och Guds mirakel upprepades! Vi fick uppriktig och osjälvisk hjälp av olika människor. Den här gången visste jag redan var vår kyrkbuss skulle stå, och vi åkte direkt till kyrkan i Lviv. Där fick vi mat och en plats att övernatta. Sedan reste vi till Polen. Åter igen bodde vi i Rzeszow-kyrkan i flera dagar, innan vi tog ett tåg till Gdansk och sedan reste vidare med färja till Sverige.

På min senaste resa från Mirgorod tog jag med mig min katt Basia. I Polen blev han vaccinerad och fick ett chip. Efter vaccinationen var jag och min katt tvungna att stanna i Polen i 21 dagar för karantän. Det var inga problem. Vi hade en välbekant plan, så i Stockholm mötte Svetlana Kozachenko från ADRA Sverige familjen jag hade hjälpt att komma dit. Hon såg till att gruppen fick mat och lämnade över den till Adventkyrkan i Örebro.

Efter tre veckor kunde jag och min katt åka vidare till Stockholm. På färjan mötte jag Dima, hans syster Sveta och deras mor Vita, som alla var flyktingar från Kharkiv. De berättade sin historia för mig och jag min för dem. De valde att åka till Örebro. Där har de blivit aktiva volontärer i Örebro Adventkyrka och hjälper de ukrainska flyktingarna. Sveta spelar musik för oss, och Dima hjälper teamet från Örebro Adventkyrka med översättning.

Vi är tacksamma för all den hjälp vi fått under evakueringen från alla de aktiva medlemmarna i olika adventkyrkor och från ADRA-volontärer i Ukraina, Polen och Sverige som har försett oss med mat, övernattning och transporter.

Under de mest intensiva dagarna evakuerade Adventkyrkan i västra Ukraina, tillsammans med ADRA Ukraina, ca 2 000 människor varje dag. Jag och de grupper som jag har ledsagat är bara en liten del av alla dem som har fått hjälp och stöd. Guds välsignelse och tacksamhet för hjälp och stöd från Adventistsamfundet kommer för alltid att finnas kvar i våra hjärtan och minnen!