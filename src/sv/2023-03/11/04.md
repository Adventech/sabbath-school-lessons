---
title:  Slaveri i Bibeln och historien
date:  05/09/2023
---

`Läs igenom rådet till slavar och slavägare i följande bibelverser: Ef. 6:5–9; Kol 3:22–4:1; 1 Kor. 7:20–24; 1 Tim. 6:1, 2; 1 Pet. 2:18–25. Hur skulle du sammanfatta dessa råd?`

Det är häpnadsväckande att höra Paulus tala till kristna slavägare och föreställa sig att kristna slavar och deras kristna slavägare sitter tillsammans i Efesos husförsamlingar. Slaveriet i den grekisk-romerska världen skiljer sig från det sentida slaveriet i den nya världen på avgörande sätt. Det var inte bara en etnisk grupp som var i fokus. Hushållsslavar i städerna erbjöds ibland möjlighet till utbildning och kunde arbeta som arkitekter, läkare och filosofer. Ibland blev dessa hushållsslavar befriade efter en begränsad tjänstgöringsperiod, även om de flesta slavar aldrig blev fria. I ett försök att bekräfta dessa skillnader översätter ett antal nyare bibelversioner den grekiska termen doulos (”slav”) i Ef. 6:5–8 med ”tjänare”.

Men dessa förhållanden var ojämnt fördelade. Slavar på landsbygden fick regelbundet utstå hårt arbete. Oavsett var slavarna tjänstgjorde var de utsatta för slavägarens näst intill obegränsade makt och auktoritet. Han ägde dem, deras makar och barn. Ropet från den frigivne slaven Publilius Syrus ger kalla kårar: ”Det är vackert att dö hellre än att bli förnedrad till en slav.” Med tanke på alla dessa förhållanden är översättningen av doulos som ”slav” att föredra (B2000, nuB), särskilt med tanke på att dessa slavar lever under hot från sina herrar (Ef. 6:9).

Slaveri var alltid närvarande i Paulus värld. Han berör inte ämnet som en social reformator utan som en pastor som ger råd till de troende hur de ska hantera sin aktuella verklighet. Han vill också skapa en ny vision som kretsar kring trosförvandlingen av den enskilde individen, och det skulle i sin tur kunna få större konsekvenser för samhället längre fram: ”Hans vision var inte att slavarna i Romarriket frigavs. Snarare handlade hans synsätt om något annat än laglig frigivning, det vill säga en nyskapad, syskonbaserad gemenskap som bygger på att alla är adopterade som Guds barn. … För Paulus skulle den sociala revolutionen ske i kyrkan, i Kristus kropp, på lokal nivå och i den kristna hemförsamlingen och hushållet” (Scot McKnight, The Letter to Philemon, Grand Rapids, MI: Eerdmans Publishing Company, 2017, s. 10, 11).

`En av de stora skamfläckarna i kristen historia är hur vissa använde dessa bibeltexter om slaveri för att rättfärdiga det. Vilket budskap ger det oss om hur noggrant vi behöver studera Guds Ord?`