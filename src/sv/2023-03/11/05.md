---
title:  Kristus tjänare
date:  06/09/2023
---

`Vad förväntar Paulus av kristna slavar i sina detaljerade instruktioner till dem? Se Ef. 6:5–8.`

Paulus ber kristna slavar att lyda sina herrar och tjäna ärligt och uppriktigt. Något anmärkningsvärt är att han upprepat ber dem göra ett stort utbyte. De ska inte sätta sin slavägare i Kristus ställe och ge honom den trohet som bara tillhör Kristus. De ska snarare byta ut slavägaren mot Kristus – Herren med stort H – i sina åtaganden och sin lojalitet som motiverar deras ärliga och uppriktiga tjänst. Genom att uppmuntra detta väsentliga utbyte ger Paulus en ny, kristen förståelse av relationen mellan herre och slav.

Lägg märke till hur Paulus på många sätt framhäver detta utbyte:

- Deras slavägare förminskas av Paulus till att bli deras ”jordiska herrar”, vilket pekar oss mot den verkliga och himmelske Herren (Ef. 6:5, kursivering tillagd).
- De ska tjäna ”uppriktigt och med respekt och fruktan så som ni lyder Kristus” (Ef. 6:5, kursivering tillagd).
- Paulus betonar detta utbyte tydligast när han säger att kristna slavar ska utföra genuin slavtjänst, inte för sina herrar, utan som ”Kristi tjänare” (Ef. 6:6).
- När de utför sin tjänst ska de ”helhjärtat gör[a] Guds vilja”, och tjäna Gud uppriktigt (Ef. 6:6).
- Paulus uppmanar till ett positivt motiverat tjänande för ”det gäller ju Herren och inte människor” (Ef. 6:7).

För sin uppriktiga tjänst kan kristna slavar förvänta sig full belöning från Kristus när han kommer tillbaka. De har utfört sitt arbete för honom och kan förvänta sig belöning från honom. Det var en särskilt lockande tanke för oavlönade slavar. En slav kan känna sig ouppskattad eller behandlas ännu värre av en jordisk herre (jfr 1 Pet. 2:19, 20). Den troende slaven har dock en Herre som är uppmärksam, som lägger märke till ”var och en som gör något gott” (Ef. 6:8) och ger en säker belöning.

`Hur mycket vi än önskar att Skriften öppet hade fördömt denna hemska praxis, så gör den inte det. Men vilka principer kan vi hämta från Paulus ord angående hur vi förhåller oss till arbetskollegor i vårt eget sammanhang?`