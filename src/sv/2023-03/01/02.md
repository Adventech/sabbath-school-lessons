---
title:  Paulus, evangelisten till Efesos
date:  25/06/2023
---

`Vad gör Paulus under sitt första besök till Efesos, vid slutet av sin andra missionsresa? Se Apg. 18:18–21.`

Efesos var en av de största städerna i Romarriket med en befolkning på ca 250 000 personer. Den var huvudstad i en av rikets rikaste provinser, provinsen Asien, som innefattade stora delar av det vi idag kallar Mindre Asien. På Paulus tid åtnjöt provinsen en tids tillväxt och välstånd. Efesos var en hamnstad och också knutpunkten för viktiga landsvägar. Trots att folket tillbad många gudar i staden så ansågs Artemis, stadens skyddsgudinna, vara den högsta. Tillbedjan av henne var fokus i medborgerliga ceremonier, idrottstävlingar och årliga högtider. (Artemis kallades Diana av romarna.)

Paulus återvänder senare till Efesos på sin tredje missionsresa (Apg. 19:1–12), och stannar kvar där ”i tre års tid” (Apg. 20:31). Aposteln tillbringar anmärkningsvärt lång tid i Efesos i syfte att grundligt etablera kristendomen där.

`Vilken underlig händelse leder till utbredd vördnad för ”Herren Jesu namn” i Efesos? Se Apg. 19:13–20.`

Lukas berättar den underliga berättelsen om sju kringvandrande judiska andeutdrivare i staden. Att blanda in både Jesus och Paulus namn i sina besvärjelseformler visade sig vara en felriktad satsning för dessa andeutdrivare. När nyheten spred sig på stadens gator greps alla ”av fruktan, och herren Jesu namn blev ärat” (Apg. 19:17). Händelsen gjorde också stort intryck på dem som redan blivit troende. De brände offentligt sina dyra böcker om trolldomskonst till ett värde av ”50 000 silverdrachmer” (Apg. 19:19).

Tillsammans med de övriga invånarna i staden insåg de troende att tillbedjan av Jesus inte får blandas med tillbedjan av någonting eller någon annan.

`Vad betydde det att de brände sina egna böcker, trots att det innebar en så stor kostnad för dem själva? Vad säger det om en total överlåtelse till Herren?`