---
title:  Upplopp i Amfiteatern
date:  26/06/2023
---

`Läs Apg. 19:21–20:1. Vilka lärdomar kan vi dra av denna berättelse?`

Paulus vittnesbörd i den stora, sofistikerade staden Efesos var så effektivt att det påverkade en viktig ekonomisk faktor för staden – turismen med fokus på Artemistemplet. Och vilket tempel det var! Denna magnifika struktur bestod delvis av 127 pelare, 30 meter höga vardera och tillverkade av marmor från ön Paros (en ren, vit, fläckfri marmor som är mycket uppskattad när man gör skulpturer). Trettiosex av dessa pelare var skulpterade och överdragna med guld, vilket gav templet dess rykte som ett av den antika världens sju underverk.

Silversmeden Demetrios oroades av att Paulus retorik mot avgudadyrkan drog bort det ekonomiska stödet till templet (Apg. 19:27), så han upphetsade sina medhantverkare till raseri. En snabbt växande och mycket energisk folkskara strömmade från marknadsplatsen och in i den stora amfiteatern som hade plats för cirka 25 000 personer. Där fortsatte uppståndelsen med att de i två timmar ropade: ”Stor är den efesiska Artemis!” (Apg. 19:34). Efter att folkmassan hade skingrats av stadssekreteraren träffade Paulus de troende och lämnade staden.

`I slutet av sin tredje missionsresa träffar Paulus de äldste i församlingen i Efesos. Hur skulle du sammanfatta Paulus farhågor? Se Apg. 20:17–38.`

En preliminär kronologi över Paulus förhållande till Efesos:

- 52 e.Kr.: Paulus första, korta besök i Efesos (Apg. 18:18–21).
- 53–56 e.Kr.: Paulus treåriga tjänst i Efesos (Apg. 19:1–20:1). Han skriver Första Korinthierbrevet nära slutet av sin vistelse där (1 Kor. 16:5–9).
- 57 e.Kr.: Medan Paulus är i Miletos träffar han de äldste från Efesos (Apg. 20:17–38).
- 62 e.Kr.: Paulus skriver sitt brev till efesierna, troligen medan han är fånge i Rom.

`”Var därför vakna och kom ihåg att jag i tre års tid, natt och dag, aldrig har slutat förmana var och en av er under tårar”, sa Paulus (Apg. 20:31, FB). Hur tror du att Paulus skulle förmana vår församling idag, och varför?`