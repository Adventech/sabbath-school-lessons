---
title:  Efesierbrevet i sin tid
date:  28/06/2023
---

`Hur börjar och avslutar Paulus sitt brev till de troende i Efesos? Vad kan vi lära oss om hans djupaste önskningar för dem? Se Ef. 1:1, 2; 6:21–24.`

I början av brevet identifierar Paulus sig själv som författare (Ef. 1:1). Nära mitten av brevet identifierar Paulus sig återigen vid namn och kallar sig ”Kristi Jesu fånge för er skull som var hedningar” (Ef. 3:1). Med det introducerar han en personlig reflektion över sitt arbete som apostel (Ef. 3:1–13). Nära slutet av brevet hänvisar han återigen till sin fångenskap (Ef. 6:20) och avslutar med en personlig hälsning (Ef. 6:21, 22). Trots att vissa teologer förnekar att brevet skrivits av Paulus, är det viktigt att notera att brevet tydligt gör anspråk på att Paulus är dess författare. De flesta kristna tror att Paulus var författaren.

`På vilket sätt oroar sig Paulus för hur hans fångenskap ska påverka de troende i Efesos? Se Ef. 3:13.`

Efesierbrevet verkar vara skrivet vid samma tidpunkt och under samma omständigheter som vissa andra brev som Paulus skrev i fångenskap, nämligen Kolosserbrevet (se särskilt Kol. 4:7, 8, 10) och Filemonbrevet. Det verkar också ha gått en ansenlig tid sedan Paulus verkade i Efesos (Ef. 1:15; 3:1, 2). Paulus författade förmodligen Efesierbrevet i ett fängelse i Rom omkring år 62 e.Kr.

Paulus ger få detaljer om situationen som hans åhörare i Efesos befinner sig i. Han riktar sig brett. Han beskriver en stor tidsrymd som börjar med Guds beslut som fattades ”före världens skapelse” (Ef. 1:4). Han reflekterar vitt över stora teman om Guds frälsning som erbjuds i Kristus. Därför har brevet en upphöjd litterär stil med långa meningar, repetitiva uttryck och djupa metaforer. Paulus använder ibland en sådan stil i andra brev (t.ex. Rom. 8:31–39). Men den är omfattande i Efesierbrevet. Brevet innehåller en hel del lovprisning, bön och tillbedjanspråk (Ef. 1:3–14; 1:15–23; 3:14–21) och inrymmer noggrant utformade, högst retoriska textstycken (t.ex. Ef. 4:1–16; 5:21–33; 6:10–20).