---
title:  Studiehjälp
date:  30/06/2023
---

Berättelsen om andeutdrivarna som missbrukade Jesus och Paulus namn (Apg. 19:13–20; se söndagens studium) hjälper oss förstå varför Paulus skriver så mycket om makt i Efesierbrevet. Några nykristna kastade sina dyra trolldomsböcker i lågorna när de hade fått en förnyad övertygelse om Jesus överlägsenhet. Tack vare upptäckten av omkring 250 papyrusrullar som handlar om magi samt andra fynd har vi gott om exempel på ritualer, besvärjelser, formler, förbannelser, osv. som liknade de som sannolikt fanns i dessa trolldomsböcker. Böckerna hade gett råd till de troende om hur de skulle utföra ritualer som skulle övertyga gudar, gudinnor och andemakter att göra vad de än bad om.

Lukas berättar att dessa böcker var värda 50 000 silverdrachmer, eller 50 000 dagslöner. (I dagens värde, om man tjänar 1 600 kr/dag i lön för en utbildad arbetare, uppgår detta till 80 miljoner kronor!) Denna detalj visar hur viktiga och centrala dessa böcker var i deras vardag. ”Det krävdes Guds enväldiga ingripande för att de skulle vara tillräckligt övertygade så att de helt skulle omvända sig från att använda amuletter, berlocker, trolldomsformler och sedvanliga metoder för att tillskansa sig andlig makt” (Clinton E. Arnold, Ephesians, Grand Rapids, MI: Zondervan, 2010, s. 34).

Vi förstår alltså att Efesierbrevet skrevs till troende som behövde instruktioner om ”hur man handskas med det ständiga inflytandet och attackerna från de hotande kosmiska ’makterna’ ” (Clinton E. Arnold, Power and Magic: The Concept of Power in Ephesians, Grand Rapids, MI: Baker Books, 1992, s. 165). Paulus svar är Efesierbrevet, där han pekar på Kristus som den som upphöjts över alla andra makter (Ef. 1:20–23) och betonar överlägsenheten i den styrka som Gud ger till de troende (Ef. 2:15–19; 3:14–21; 6:10–20).

**Samtalsstart**

Minns ni när ni senast läste Efesierbrevet? Vad fastnade ni särskilt för då? Lärde ni er något nytt?

**Förbön**

Be att studiet av Efesierbrevet ska fördjupa er förståelse av Guds frälsning och hur mycket han älskar er.

**Samtalsfrågor**

`Vilka makter eller auktoriteter är aktiva i vår värld och ditt liv idag? Hur kommer dessa makter till uttryck och lockar de troende att hedra och respektera dem snarare än att visa odelad lojalitet till den upphöjde Kristus?`

`I samband med att Guds tid ”var inne” för planen att sammanfatta allt i Kristus uttrycker Paulus hopp för framtiden. Gå igenom hur han använder ordet ”hopp” i Ef. 1:18; 2:12 och 4:4. Varför tror han att det finns hopp för framtiden?`

`Hur pekar Paulus på det stora framtida hoppet om Kristus återkomst i följande avsnitt i Efesierbrevet? Ef. 1:13, 14; 1:21; 2:7; 4:30; 5:5. Vad betyder detta hopp för oss just nu?`