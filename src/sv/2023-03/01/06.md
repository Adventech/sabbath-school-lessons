---
title: 'Efesierbrevet: Ett brev genomsyrat av Kristus'
date:  29/06/2023
---

`Hur tillkännager Paulus temat för sitt brev? Se Ef. 1:9, 10.`

Hur kan Efesierbrevet sammanfattas? Från fängelset lägger Paulus fram en vision av Guds Kristus-centrerade plan för den aktuella tiden och kyrkans roll i den. Gud har genom Kristus agerat för att initiera sin plan att ”sammanfatta allting i Kristus, allt i himlen och på jorden” (Ef. 1:10). Och han gjorde det genom att skapa kyrkan som en ny mänsklig enhet bestående av både judar och icke-judar (Ef. 2:14). De troende uppmanas att agera i samförstånd med denna gudomliga plan och därmed signalera till de onda makterna att Guds slutgiltiga syfte snart är uppnått (Ef. 3:10, 11).

Som Ef. 1:9, 10 tydliggör är den enhet som Gud har i åtanke centrerad i Kristus. Så det är ingen överraskning att Efesierbrevet är ett Kristus-mättat brev som överallt hyllar Guds handlingar i Kristus och firar att de troende har fått tillträde till de andliga resurser som erbjuds dem i Kristus. Paulus använder frasen ”i Kristus” och liknande fraser mer än trettio gånger och lyfter upp Jesus överallt. Lägg märke till dessa fraser när du läser brevet, och var uppmärksam på de många sätt som Paulus fokuserar på Jesus.

Paulus försöker återuppliva det andliga engagemanget hos de troende i Efesos genom att påminna dem om att de är en del av kyrkan som är kärnan i Guds plan att sammanfatta allt i Kristus. När han i brevet använder ordet ”kyrkan” (grekiska, ekklesia) menar han den ”universella” kyrkan eller allmänna kyrkan (snarare än en församling på en specifik plats).

En huvudsaklig strategi för honom är att prata om kyrkan. Och han gör det med hjälp av färgstarka metaforer. Fyra av dem förklarar han mer ingående:

- Kyrkan som en kropp (Ef. 1:22, 23; 2:16; 3:6; 4:1–16, 25; 5:23, 29, 30).
- Kyrkan som en byggnad/tempel (Ef. 2:19–22).
- Kyrkan som en brud (Ef. 5:22–27).
- Kyrkan som en armé (Ef. 6:10–20).

På sitt eget sätt avslöjar var och en av dessa bilder vad Guds syfte och avsikt med sin kyrka är.

`I det samfund som du är en del av – Sjundedags Adventistsamfundet – samlar Gud ihop en världsvid, flerspråkig, mångkulturell gemenskap (Upp. 14:6, 7) som visar vägen till uppfyllelsen av hans plan att sammanfatta allt i Jesus (Ef. 1:9, 10). Hur kan vi arbeta i samklang med Guds stora plan?`