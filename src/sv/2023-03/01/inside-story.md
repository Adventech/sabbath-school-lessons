---
title:  Missionsnytt
date:  30/06/2023
---

#### Ett levande underverk

I Montenegro gick Milanka regelbundet på kontroll under de första sex månaderna av sin graviditet. Läkaren märkte inget ovanligt med fostret.

Men det Milanka och läkaren inte visste var att lilla Voya hade utvecklat en fosterskada redan 27 dagar efter befruktningen. Hans ryggrad utvecklades inte ordentligt i korsryggen. Voya hade ryggmärgsbråck.

När detta äntligen upptäcktes sa läkaren rakt ut att barnets framtidsutsikter inte var goda. Hon sa att barnet antingen skulle dö i samband med förlossningen eller vara svårt funktionshindrat. Hon rekommenderade att graviditeten skulle avslutas omgående.

Dagen därpå, en fredag, gjorde läkaren en ultraljudsundersökning och såg att Voya inte rörde på benen. Hon drog slutsatsen att Voyas ben aldrig skulle fungera.

Nästa dag var sabbat, vilodagen, men det kändes inte som en vilodag för Milanka. Hon grät hela dagen. På kvällen var hon helt utmattad och sov djupt. På söndagen vaknade hon och undrade först om allt hade varit en mardröm. Då kom hon ihåg och började gråta igen. Genom tårarna talade hon med Gud.

”Gud, du är allsmäktig och en stor Gud”, sa hon. ”Du kan göra allt. Du gav min Voya liv. Om han dör ska jag försöka acceptera detta. Men om han överlever, låt honom då vara frisk. Amen.”

När Milanka hade bett upplevde hon frid. Hon var maktlös, och hennes enda hopp var Gud. Hon trodde att Gud skulle göra det som var bäst. Men väntan kändes inte helt lätt.

Gud sände en strimma hopp redan på söndagseftermiddagen. Läkaren märkte att Voyas urinblåsa var full. Det var en indikation på att något fungerade. Foster med ryggskador brukar ha tomma blåsor.

En kort tid senare kallades Milanka till en ny ultraljudsundersökning. Läkaren ville se om Voyas ben rörde sig. Milanka och Voyas pappa bad innan de gick dit, och de bad medan de väntade på resultatet.

När läkaren började undersökningen låg Voyas ben stilla. Det gick fem minuter. Tio minuter. Femton minuter. Inte den minsta rörelse. Hans mamma och pappa fortsatte att be.

Efter 20 minuter började barnet röra på båda ben. Föräldrarna blev överlyckliga! De återvände hem för att vänta till den 20 mars, dagen då Voya förväntades födas.

Det var då en månad kvar till detta datum, och Milanka bad ständigt. Så var den stora dagen för förlossningen inne. Milanka log av glädje när hon hörde Voya gråta och förstod att han levde.

Livet var inte lätt för Voya. Han tillbringade mycket av sin barndom med läkarbesök och sjukgymnastik. Men hans läkare säger att han är ett levande mirakel. Den lilla pojken som de inte trodde hade någon chans i livet är idag en lång, stark tonåring som älskar att springa och hoppa.

”Gud grep in och gjorde ett underverk för Voya”, säger Milanka. ”Voya cyklar och spelar fotboll precis som sina vänner. Tack, Gud, för allt du har gjort för min familj och mig!”