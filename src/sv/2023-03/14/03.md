---
title:  Vi är återlösta för gemenskap
date:  25/09/2023
---

`Läs Ef. 2 och försök att svara på denna fråga: Vad har Gud gjort för oss genom sin Son Jesus Kristus?`

”Men Gud …” Dessa två ord, som de används här, måste vara de mest hoppfyllda som mänskligheten känner till. I Ef. 2:1–10 beskriver Paulus sina åhörares dystra förflutna. De befann sig i samma tillstånd som resten av mänskligheten och var benägna till uppror mot Gud. Deras liv styrdes av synden och Satan (Ef. 2:1–3). ”Men Gud, som är rik på barmhärtighet …” Och vad gjorde Gud för dem och för oss? 1) Han gjorde oss levande tillsammans med Kristus – Kristus uppståndelse är vår egen. 2) Han uppväckte oss med Kristus – Kristus himmelsfärd är vår egen. 3) I himlen gav han oss en plats med Kristus – Kristus kröning är vår egen (Ef. 2:4–7). Vi är inte bara åskådare till händelserna i Kristus liv som förändrade universum! Gud gör dessa anmärkningsvärda saker, inte på grund av någon förtjänst hos oss, utan på grund av sin nåd (Ef. 2:8, 9), och han har för avsikt att de troende ska leva i gemenskap med Jesus och göra ”goda gärningar” (Ef. 2:10).

Om Ef. 2:1–10 lär oss att vi lever i gemenskap med Jesus lär Ef. 2:11–22 oss att vi lever i gemenskap med andra i hans kyrka. Jesus död har vertikala fördelar – den återskapar den troendes relation till Gud (Ef. 2:1–10). Men den har också horisontella fördelar – den befäster våra relationer med andra (Ef. 2:11–22). Genom korset bryter Jesus ned allt som skiljer hednakristna från judekristna. Detta innefattar en felaktig användning av lagen med syftet att vidga klyftan (Ef. 2:11–18). Jesus bygger också något – ett fantastiskt nytt tempel som består av kristna. Icke-judar som en gång var utestängda från att tillbe på heliga platser i templet, förenar sig nu med judekristna för att bli ett. Vi blir också en del av Guds kyrka, ett ”heligt tempel i Herren” (Ef. 2:19–22).

Genom Guds nåd har du förmånen att kunna leva denna dag i gemenskap med Jesus och dina trossyskon.

Ef. 2:8–10 har spelat en roll i mångas omvändelse. I dessa verser fann Martin Luther en nåd som vann hans hjärta, och han upptäckte också några av reformationens centrala bekännelser där: frälsningen får vi av nåd allena, genom tron allena, från Kristus allena och till Guds ära allena. År 1738, arton dagar efter att han hade blivit omvänd i Londons Aldersgate Street, predikade John Wesley vid Oxford University under temat ”ett rop från hjärtat” och ”manifestet för en ny rörelse”. Vad var hans text? Ef. 2:8. (Se A. Skevington Wood, ”Strangely Warmed: The Wesleys and the Evangelical Awakening,” Christian History [tidning], vol. 5, nr 1 1984).