---
title:  Vi är den levande Gudens kyrka
date:  26/09/2023
---

`Varför är det både viktigt och spännande att vara en del av Guds kyrka? Se Ef. 3.`

Vi blir uppmuntrade när vi hör medlemmar säga positiva saker om kyrkan. Men de mest entusiastiska bland oss kommer till korta jämfört med Paulus överväldigande vittnesbörd om kyrkan i Ef. 3. Paulus inleder med en rapport om sin förbön för de troende i Efesos (Ef. 3:1; jfr Ef. 1:15–23) men avbryter för att diskutera hur Gud bildade kyrkan (Ef. 3:2–13), och avslutar sedan sin bönrapport (Ef. 3:14–21). Längs vägen kommer vi att förstå viktiga saker om Guds ”plan” eller ”hemlighet”:

- I evigheten formade Gud ”hemligheten” eller ”planen” om kyrkan (Ef. 3:3–5, 9, 11).
- Genom Jesus liv och död ”förverkligade” han den länge dolda planen (Ef. 3:11, jfr Ef. 2:11–22).
- Genom en uppenbarelse får Paulus lära sig kyrkans ”hemlighet” och det häpnadsväckande faktum att icke-judar ska vara fullvärdiga delägare i den (Ef. 3:3–6).
- Paulus deltar i att sprida dessa goda nyheter som den som förkunnar ”den outgrundliga rikedom som finns i Kristus” för icke-judarna (Ef. 3:8, 9).
- När många omvänds till Kristus visar kyrkan, som består av både judar och icke-judar, ”Guds vishet i hela dess mångfald” för ”härskarna och makterna i himlarymderna” (Ef. 3:10), och förkunnar deras kommande undergång (jfr Ef. 6:10–20). Planen att sammanfatta allt i Kristus (Ef. 1:10) är på gång, och deras tid är kort.

Denna förståelse av kyrkan motiverar Paulus till att be för de troende. Varför inte föreställa dig att han ber den innerliga bönen i Ef. 3:14–21 om dig? Varför inte föreställa dig att han ber att du ska bli ”uppfyllda av all Guds fullhet” (Ef. 3:19) och delta fullt ut i den fantastiska, framväxande hemligheten om en enad kyrka?

`Tänk på vad Paulus har skrivit om enighet. Vilka barriärer mellan de troende i vår kyrka borde inte finnas där? Vad kan du göra för att få bort dem?`