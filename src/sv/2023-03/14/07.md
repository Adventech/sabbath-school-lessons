---
title:  Studiehjälp
date:  29/09/2023
---

Vi avslutar med att reflektera över Ef. 6, där vi upptäcker att vi, kyrkan, är Guds fredskämpande armé.

I Efesierbrevet har Paulus framställt församlingen som Kristus kropp (Ef. 1:22, 23; 4:11–16), som Guds tempel (Ef. 2:19–22) och som Kristus brud/hustru (Ef. 5:21–33). I Ef. 6:10–20 beskriver Paulus kyrkan som Guds armé och ger oss en kraftfull uppmaning att ta till vapen. Det är ett avsnitt som ger mycket som är till nytta men som riskerar att missförstås.

Vi skulle kunna missförstå Paulus ord som en uppmaning att ta till militära vapen eller att vara stridslystna i våra relationer med andra. Men Paulus har betonat enhet, uppbyggligt tal och ömhet (se särskilt Ef. 4:25–5:2). Han beskriver Guds evangelium som ”budskapet om fred” (Ef. 6:15). Genom denna livfulla militära metafor uppmanas inte kyrkan att föra krig i traditionell mening. Snarare ska vi utkämpa fred i den andliga kampen mot det onda. Paulus kliver in på den stora stridens slagfält och kallar oss till att ta värvning i Guds armé.

Vi bör göra det med en realistisk bedömning av fienden i åtanke, eftersom det inte kommer att hålla att underskatta styrkorna som ställs mot oss. Vi strider inte bara mot mänskliga fiender utan ”mot ondskans andekrafter i himlarymderna” (Ef. 6:12), som leds av en listig general, djävulen (Ef. 6:11). Men vi behöver inte skrämmas av våra fiender. Gud är närvarande med oss i striden (Ef. 6:10) och har försett oss med den bästa utrustningen, sin egen rustning, ”Guds vapenrustning” (Ef. 6:11; jfr Jes. 59:15–17). Han har ställt till vårt förfogande sanning, rättfärdighet, frid, tro, frälsning och Anden (Ef. 6:13–17). Med Gud som går före oss samtidigt som vi är rustade från topp till tå i den rustning han har försett oss med, kan vi inte misslyckas. Segern är säker.

**Samtalsstart**

Om du fick uppdraget att ena en splittrad församling, vad skulle du göra?

**Förbön**

Vi ber om enhet där det är splittring. I familjer, kyrkan och världen. Gud, kom med din enhet till oss.

**Samtalsfrågor**

`Vi blir inte frälsta genom våra gärningar. Så vad menar Paulus när han skriver att vi är ”skapade genom Kristus Jesus till att göra de goda gärningar som Gud från början har bestämt oss till” (Ef. 2:10)? Vad är syftet med våra goda gärningar?`

`Paulus skriver: ”Han som verkar i oss med sin kraft och förmår göra långt mer än vi kan begära eller tänka” (Ef. 3:20). Vilken kraft verkar i oss, och hur kommer denna kraft att synas i våra liv?`