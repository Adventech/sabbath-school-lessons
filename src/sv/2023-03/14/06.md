---
title:  Vi är mottagare och givare av nåd
date:  28/09/2023
---

`Läs Ef. 5 och reflektera över hur Paulus ber oss att leva ut evangeliet i våra relationer med andra. Vilka av hans uppmaningar är särskilt betydelsefulla för dig?`

Om du börjar läsa Ef. 5 från början kan du missa kraften i ett viktigt tema. Så börja istället i Ef.4:32, där Paulus säger till efesierna: ”var goda mot varandra, visa medkänsla och förlåt varandra, liksom Gud har förlåtit er i Kristus.”

Som troende är vi kallade till att efterlikna Guds förlåtelse och nåd mot oss i vårt beteende mot andra. Vi ska imitera Gud! (jfr Matt. 5:43–48).

Paulus ställer denna imitera-Guds-kärlek-livsstilen i kontrast med det vanliga, hedniska tillvägagångssättet. I stället för att värdesätta andra som bröder eller systrar i Guds familj utnyttjar människor alltför ofta andra för sitt eget sexuella nöje och skryter sedan om det (Ef. 5:3, 4). Han varnar för att ett sådant tillvägagångssätt inte har någon framtid i den nya värld som Gud planerar (Ef. 5:5–7).

I stället ska de troende vända om från sitt förflutnas mörker och leva ”som ljusets barn” (Ef. 5:8–10) och efterlikna Faderns kärlek. Återigen varnar Paulus oss för ”mörkrets ofruktbara gärningar” som utförs ”i skymundan” (Ef. 5:11, 12). Vi ska i stället leva i Kristus ljus (Ef. 5:13, 14). I stället för att slösa bort våra liv med berusning kommer vi att ”ta väl vara på den tid som är kvar” genom att tacka Gud för hans kärlek (se Ef. 5:15–21).

Paulus utvecklar sitt tema om att efterlikna Guds kärlek när han ger råd till kristna män och hustrur. Kristus självuppoffrande kärlek till kyrkan blir förebilden för kristna män (Ef. 5:25–33), medan kyrkans lojalitet till Kristus blir förebild för kristna hustrur (Ef. 5:22–24). I stället för att använda den mänskliga sexualitetens gåva på ett utsvävande och själviskt sätt, inriktar en kristen man och hustru sig på att uppskatta och sätta värde på varandra, och att bli ”ett kött” (Ef. 5:28–33).

”Ta alltså Gud till föredöme, som hans älskade barn” (Ef. 5:1). Med Guds nåd är du idag kallad att leva efter den uppmaningen i dina relationer med andra.

`Hur hjälper Ef. 5:2, som säger ”lev i kärlek”, oss att förstå vad Paulus menar i Ef. 5:1 om att ha ”Gud till föredöme”?`