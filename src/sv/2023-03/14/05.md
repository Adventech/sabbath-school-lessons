---
title:  Trons enhet
date:  27/09/2023
---

`I Ef. 4 ber Paulus de troende att sluta göra vissa saker och se till att göra andra. Vad är det för saker?`

Ef. 4 börjar och slutar med uppmaningar om att ta hand om varandra som medlemmar i kyrkan (Ef. 4:1–3, 32). Mellan dessa inbjudningar ger Paulus ett starkt stöd för tanken att vi bör gynna enheten i kyrkan. Han börjar med att räkna upp sju ”ettor”: Det finns en kropp, en Ande, ett hopp, en Herre (Jesus Kristus), en tro, ett dop, en Gud och Fader (Ef. 4:4–6). Vi är sammanknutna med dessa andliga verkligheter. Vi är faktiskt enade.

Även om enhet är en teologisk visshet, kräver den vårt hårda arbete. Så vi bör alltid ”sträva efter att … bevara den andliga enheten” (Ef. 4:3). Ett sätt vi kan göra det på är genom att vara en aktiv ”lem” i Kristus kropp (Ef. 4:7–16). Varje lem är en begåvad del av kroppen och förväntas bidra till dess hälsa (Ef. 4:7, 16). Och alla bör få nytta av arbetet som apostlar, profeter, evangelister, pastorer och lärare utför (Ef. 4:11, 12). Precis som ligament och senor har dessa ämbeten en förenande funktion och hjälper oss att tillsammans växa upp till Kristus som är kroppens huvud (Ef. 4:13, 15).

Paulus sa då också till sina läsare: ”Vi skall inte längre vara barn och låta oss drivas omkring av alla lärovindar, inte vara lekbollar för människorna, som vill sprida villfarelse med sina bedrägliga påfund” (Ef. 4:14). Orden antyder tydligt att den tidiga kyrkan stod inför vissa interna strider från ”människors bedrägliga påfund”.

När Paulus bygger upp till sin sista vädjan, som lyder: ”var goda mot varandra, visa medkänsla och förlåt varandra” (Ef. 4:32), så ber han de troende att undvika sin tidigare förhärdelse (Ef. 4:17–24) och att undvika vrede och hårt tal och ersätta det med ord som bygger upp och visar nåd (Ef. 4:25–31).

Det här kapitlet om enhet är lätt att läsa när det är lugnt. Det är mer utmanande – och viktigare – att läsa det när vi blivit indragna i en konflikt. Kommer du idag ihåg att ta del av enheten i Kristus kropp, den enhet som han dog för?

`På vilka sätt kan vi bidra till enheten i vår kyrka, både på lokal och global nivå? Varför är det viktigt att vi gör vad vi kan?`