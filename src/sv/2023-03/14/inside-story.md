---
title:  Missionsnytt
date:  29/09/2023
---

#### Räddad från rösten

När Oleg gifte sig med Sveltana kände han sig lycklig, men han förväntade sig nog inte ett liv som skilde sig markant från andra människors. Det dröjde dock inte länge förrän han upptäckte att han levde med någon som tycktes besitta ovanliga krafter. Det började med att Sveltana erbjöd sig att lindra hans huvudvärk.

”Vill du att jag ska lägga min hand på ditt huvud?” frågade hon. Utan att vänta på svar lade hon en hand på hans huvud. Omedelbart försvann huvudvärken.

”Åh, det hjälpte!” utbrast Oleg förvånat.

Oleg visste inte hur Sveltana gjorde det, men han var inte orolig. I likhet med många människor i Lettland trodde han inte på Gud. Men han trodde på saker som man ännu inte upptäckt en vetenskaplig förklaring till att de händer.

Sveltana tyckte om att läsa tidningar om det övernaturliga. Oleg stördes inte av detta förrän Sveltana berättade att en röst hade beordrat henne att döda honom och deras tre barn. Hon hade vägrat och blev djupt deprimerad.

Först då blev Oleg rädd. Han tog med sig barnen och lämnade hemmet. Sveltanas mamma ordnade så att Sveltana skrevs in på ett psykiatriskt sjukhus. Där fick Sveltana prata med en äldre psykiater.

”En osynlig kraft har tagit över mina tankar. Jag orkar inte leva så här längre”, berättade hon. ”Jag har nog blivit galen.”

”Du har inte blivit galen”, försäkrade han henne. ”Du behöver bara hitta någon som kan Bibeln mycket väl och prata med hen.”

Det var ett oväntat råd från en psykiater i ett ateistiskt land. Oleg och hans familj kände ingen som var troende, och biblar var förbjudna. I desperation frågade Sveltanas mamma en äldre kvinna på sin arbetsplats: ”Vet du var min dotter kan få en bibel eller prata med någon om Gud?”

Kvinnan var adventist. ”Min pastor kan tala med din dotter och ge henne en bibel”, svarade hon. ”Ta kontakt med honom.”

När Sveltana blev utskriven besökte hon och Oleg pastorn.

”Be, så kan Gud göra dig fri”, sa han. ”Du måste också komma till kyrkan.”

Sveltana och barnen började gå i kyrkan. Efter tre månader blev hon döpt. Oleg var lättad över att hans fru hade funnit frid. Men han var inte övertygad om att Gud finns eller att han själv behövde honom. Han frågade Sveltana varför hon fortsatte att gå i kyrkan varje sabbat.

”Följ med och se”, sa Sveltana.

Oleg följde med, och han gillade det han såg. När pastorn erbjöd sig att studera Bibeln tillsammans med honom tackade han ja. Sedan gav han sitt hjärta till Gud och blev döpt.

”Idag är jag själv pastor”, säger Oleg. ”Det hade jag aldrig kunnat föreställa mig.”

Oleg har varit Adventistsamfundets ungdomsledare i Lettland sedan 1998. Och det blir Oleg som leder detta kvartals missionsprojekt, ”Center of Influence”, i Riga. Tack för era gåvor, både till detta projekt och till ett ungdomsläger i Montenegro.



