---
title:  Vi är välsignade i Kristus
date:  24/09/2023
---

Någon har beskrivit Efesierbrevet som Nya testamentets Alper. Paulus, vår bergsklättringsguide, tar oss med på en snabb uppstigning i Ef. 1. Vi blir snabbt andfådda och förundrade över utsikten från toppen.

`Reflektera över Ef. 1. Vad inspirerar dig extra mycket? Vilka toppar ser du?`

Ef. 1:3–14 fungerar som en karta på en bergstopp som identifierar topparna vid horisonten, där Paulus orienterar oss till vår välsignade plats i frälsningsplanens vidsträckta landskap. Landskapet täcker hela frälsningshistorien, från evighetens förflutna, ned genom Guds nådeverk i Kristus, till evighetens framtid. Guds återlösning av de troende återspeglar gudomliga beslut som fattats ”före världens skapelse” (Ef. 1:4), som nu förverkligas i våra liv (se Ef. 1:7, 8, 13, 14). Dessa planer från före skapelsen kommer att helt fullbordas vid tidens ände (Ef. 1:9, 10). Sedan kommer ”allt”, både ”i himlen” och ”på jorden” att sammanfattas eller enas i Kristus, och Guds plan kommer att uppfyllas ”när tiden [är] inne” (Ef. 1:10). Då kommer vi att fullt ut uppleva Guds hemlighetsfulla plan (Ef. 1:9). Vi kan nu vara säkra på att den Kristus-centrerade frälsningen som vi äger är en viktig del av Guds stora plan för att återlösa ”allt”.

Att befinna sig på en bergstopp inspirerar till tacksägelse. I Ef. 1:15–19 tackar Paulus Gud när han ber att de troende ska få uppleva den frälsning som Gud har planerat för dem. Vi befinner oss på ännu en brant klättring när han pekar oss uppåt till den uppståndne, uppstigne och upphöjde Kristus, som härskar över varje tänkbar makt i alla tider (Ef. 1:20–23).

Genom Guds nåd så som den är uttryckt i Kristus Jesus får vi leva denna dag på bergstoppen!

`Ef. 1:4 säger oss att Kristus ”före världens skapelse har utvalt oss i honom till att stå heliga och fläckfria inför sig i kärlek.” Fundera på vad det betyder. Utvald i honom innan världen fanns! Vilket stort hopp kan detta ge dig med tanke på Guds önskan att du ska bli frälst?`