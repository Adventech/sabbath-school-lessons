---
title:  Den stora striden i Paulus brev
date:  12/09/2023
---

`Läs Rom. 13:11–14, 1 Thess. 5:6–8 och 2 Kor. 10:3–6. Vilka likheter kan man hitta med Ef. 6:10–20? Varför tror du att Paulus använder den här typen av bildspråk?`

I sina brev använder Paulus ofta militärt bildspråk och uppmanar de troende att uppvisa ett exemplariskt soldatbeteende. Även om Ef. 6:10–20 är hans längsta och mest koncentrerade bruk av militärspråk så är det ett av hans viktigaste sätt att förklara evangeliets berättelse. Efter att ha avväpnat ”härskarna och makterna” vid korset (Kol. 2:15), befäster den upphöjde Kristus nu sin framgång i sin roll som upphöjd Herre över de makterna (Fil. 2:9–11). Kristus värvar sina anhängare som soldater i det kosmiska kriget och leder ljusets arméer mot en storslagen seger (1 Kor. 15:54–58, 2 Thess. 2:8, Rom. 16:20). När vi sammanställer Paulus bruk av militär symbolik ser vi att han förstår konflikten mellan gott och ont som ”ett långvarigt kosmiskt krig: slagen går och kommer mellan två arméer som möter varandra genom tiderna tills den ena sidan vinner den slutliga striden” (Peter W. Macky, St. Paul’s Cosmic War Myth: A Military Version of the Gospel, New York: Peter Lang Publishing, Inc., 1998, s. 1.

Paulus ofta förekommande tema om ett kosmiskt krig är också en del av Efesierbrevet. I sin uppmaning till de troende att ta till vapen (Ef. 6:10–20) sammanställer Paulus tankar om den kosmiska konflikten som han redan har nämnt. Han säger att Gud stärker de troende med oerhörd ”kraft” (Ef. 1:18–20; 3:16, 20). Han talar om Kristus seger och upphöjelse över makterna (Ef. 1:20–23). Han beskriver de troende som en uppstånden armé av dem som en gång var döda men som nu är stärkta av sin identitet i den upphöjde Kristus och är redo att kämpa mot sina före detta herrar från mörkrets sida (Ef. 2:1–10). Han betonar kyrkans roll i att uppenbara för makterna deras kommande undergång (Ef. 3:10). För att framställa Kristus som den segrande, gudomlige krigaren (Ef. 4:7–11) hänvisar han till Psalm 68:19. Och han uppmanar de troende att ”klä” sig i evangeliets kläder (se Ef. 4:20–24). När vi uppmanas att ta på oss ”hela Guds vapenrustning” (FB) är vi väl förberedda för att förstå den kosmiska konfliktens centrala roll, men vi ska också hålla fast vid förvissningen om att vi tar del i Kristus slutgiltiga seger.

`Har du på något sätt upplevt den kosmiska konflikten som Paulus talar om? Har du vunnit några segrar i den konflikten? Hur gick det till? Varför är förståelsen om Jesus seger för oss så grundläggande för vårt hopp och vår erfarenhet?`