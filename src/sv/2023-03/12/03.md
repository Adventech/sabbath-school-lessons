---
title:  Hitta styrka i Kristus
date:  11/09/2023
---

Paulus avslutar sitt brev med en kraftfull uppmaning till strid. Den sammanflätar teman och tankar som har varit viktiga för brevet som helhet. Han börjar med att tillkännage avslutningens övergripande tema i form av en befälhavares stridsrop: ”Hämta nu styrka hos Herren, av hans oerhörda kraft” (Ef. 6:10). Resten av avsnittet, Ef. 6:11–20, illustrerar och utvecklar detta huvudtema.

`Läs Ef. 6:10–20 igen. Hur kan du se att den stora striden verkligen innefattar verkliga övernaturliga krafter och att detta är en central poäng för Paulus? Varför är det så viktigt att tänka på denna avgörande sanning i vår egen dagliga vandring med Gud?`

Paulus säger att det är Jesus som är källan till de troendes styrka genom att använda frasen ”hos Herren, av hans oerhörda kraft” (Ef. 6:10). ”Herren” syftar på Kristus, så som konsekvent är fallet i Efesierbrevet (Ef. 2:21; 4:1, 17; 5:8; 6:1, 21). ”Kyrkans styrka ligger i hennes uppståndne Herres allsmäktighet, han som är befälhavare i hennes strid” (G. G. Findlay, The Epistle to the Ephesians, New York: Ray Long & Richard R. Smith, 1931, s. 398).

Paulus använder sig av upprepning i Ef. 6:10 och använder synonymerna styrka och kraft för att understryka sin poäng: den kraft som kyrkan ska visa upp är inget medfött hos de troende, utan den är inhämtad. Den kommer från Herren, från Kristus. Paulus sammanfattar här ett viktigt tema i brevet, nämligen Guds kraft som förmedlas till de troende (Ef. 1:19–22; 2:4–6; 3:16, 17). Kraft för varje aktuell och framtida konflikt ligger i de troendes förening med den uppståndne och upphöjde Kristus.

Trots att den första kungörelsen tillkännager att det är Kristus som aktivt ger de troende styrka (Ef. 6:10) så är alla tre medlemmar av Gudomen delaktiga i att ge dem styrka inför den andliga kampen mot ondskan. Gud (Fadern) gör sina egna vapen tillgängliga: ”Guds rustning” (Ef. 6:11, 13; jfr Jes. 59:17). Tidigare har Paulus visat att Anden är aktiv i att stärka de troende när han bett att Gud ”i sin härlighets rikedom ska ge kraft och styrka åt er inre människa genom sin Ande” (Ef. 3:16, FB). Här är det Anden som ger svärdet, ”Andens svärd, som är Guds ord” (Ef. 6:17). Dessutom uppmanar han de troende: ”be alltid i Anden” (Ef. 6:18, FB). Paulus önskar att hans åhörare ska förstå att den treenige Guden är fullt engagerad i att utrusta dem för att kämpa mot dessa onda makter.