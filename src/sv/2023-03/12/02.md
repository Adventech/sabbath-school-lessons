---
title:  Ett stridstal
date:  10/09/2023
---

`Studera Paulus klingande avslutning av hans brev i Ef. 6:10–20. Vad betyder Paulus stridsrop för oss i dag som slagskämpar i den stora striden?`

Paulus avslutar Efesierbrevet med en uppmaning till strid. Han vädjar till de troende att ta ställning i kyrkans krig mot det onda (Ef. 6:10–20). Han börjar med en övergripande uppmaning att ”hämta … styrka hos Herren” (Ef. 6:10). Han upprepar den med en uppmaning att ”ta på er Guds rustning” (Ef. 6:11). Han motiverar uppmaningen med ett syfte (”så att ni kan hålla stånd mot djävulens lömska angrepp”, Ef. 6:11), och med en orsak: kampen är mot mäktiga, onda andemakter (Ef. 6:12). Paulus repeterar sedan uppmaningen att ta till vapen på ett mer detaljerat sätt. De troende ska ta på sig ”hela Guds vapenrustning” så att de kan göra motstånd i striden (Ef. 6:13, FB). De ska ta på sig bälte, bröstpansar, skor, sköld, hjälm och svärd (Ef. 6:14–17). De troende är nu fullt beväpnade och redo för strid. Så Paulus kallar dem till att göra vad soldater på gamla slagfält ibland gjorde – det vill säga be (Ef. 6:18–20).

Genom att anspela på gammaltestamentliga slagfältstal inför strid talar Paulus om kyrkans uppdrag i militära termer. Vi ser detta i Paulus första, övergripande bud: ”Hämta nu styrka hos Herren, av hans oerhörda kraft” (Ef. 6:10).

Slagfältstal i Gamla testamentet (se t.ex. 5 Mos. 20:2–4; Dom. 7:15–18; 2 Krön. 20:13–20; 32:6–8; Neh. 4:14, 19, 20) understryker att Israels framgång i strid inte beror på överlägsna vapen eller en armé som är större än deras fienders. Segern beror snarare på Guds närvaro och kraft. Nyckeln till framgång låg inte i självförtroende utan i en fast tillit till Guds kraft och hans omsorg för deras framgång. På ett djärvt sätt använder Paulus detta tema för att uppmana de troende till fyra saker:

- De ska vara aktiva i att fullfölja kyrkans uppdrag. 
- De ska också vara uppmärksamma på de osynliga krafter som påverkar deras liv och vittnesbörd. 
- Dessutom ska de vara medvetna om den gudomliga omsorgen för deras framgång. 
- Och de ska ständigt vara uppmärksamma på hur viktig enhet och samarbete mellan de troende är.

`Vad kan Paulus varning om att vi inte kämpar mot kött och blod utan mot övernaturliga fiender lära oss?`