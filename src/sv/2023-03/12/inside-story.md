---
title:  Missionsnytt
date:  15/09/2023
---

#### Ingen väg ut

Sport var 16-åriga Baibas liv. Hon gav det sitt allt. Hon älskade särskilt att spela basket, och hon älskade sina tränare. Varje gång hon spelade i en match gav hon alltid hundra procent i hopp om att vinna.

Men när Baiba gick i dopklassen insåg hon att hon var tvungen att sluta spela basket. Många matcher spelades på lördagar, och hon ville ära Gud genom att fira sabbaten.

Hon visste att hon måste berätta för sina tränare om sitt beslut. Det skulle bli smärtsamt. Tränarna hade varit som föräldrar för henne, och de hade lagt mycket tid och energi på att träna henne.

Baiba måste också berätta för sina lagkamrater. Hon var inte bara en del av basketlaget utan var också lagkapten. Hon förstod att utan henne skulle laget få det mycket svårare på basketplanen.

Baiba bad: ”Gud, vad ska jag säga till dem?” Det verkade inte finnas någon utväg för att slippa göra andra ledsna och besvikna. Hon bestämde sig för att spela en sista match på sabbaten.

När det blev halvtid i matchen satt Baiba ensam i omklädningsrummet. Hennes samvete störde henne, och hon föll på knä.

”Gud, snälla gör något”, bad hon. ”Jag vill inte spela i matcher på sabbaterna. Jag vill följa dig. Men jag vet inte hur jag ska berätta det för mina tränare och mina lagkamrater. De kommer att bli så ledsna allihop.”

Fortfarande såg Baiba inte något alternativ. När hon hade bett mådde hon plötsligt inte bra. Tränarna undersökte henne och upptäckte att hennes blodtryck var extremt högt. Hon blev inlagd på sjukhus.

Läkarna tog en serie prov. Resultaten gjorde Baiba förvånad. ”Du föddes med bara en njure”, sa läkarna. ”Du kan inte längre spela basket.”

Baiba kunde inte tro sina öron. Hon var förstås inte glad över att bara ha en njure. Men nu kunde hon lätt förklara för sina tränare och lagkamrater varför hon var tvungen att sluta med basket. Hon berättade nyheten för dem. De var sympatiska och förstod.

Baiba var glad att Gud hade gett henne en väg ut, men hon kände sig ledsen över att inte kunna idrotta. Då kom hon ihåg att hon hade något bättre. Hon hade Jesus.

Hon bad: ”Jesus, snälla, ge mig något nytt intresse i mitt liv.”

Kort efter bönen fick Baiba en gitarr av en vän. Hon hade aldrig spelat gitarr tidigare. Hon prövade några ackord. Det var inte så svårt. Efter bara en dags övning kunde hon spela enkla låtar. Hon var så glad! Jesus hade gett henne en musikalisk begåvning.

Idag är Baiba 42 år och spelar fort-farande gitarr. Hon får inte spela basket, men hon får åka skidor och delta i en del andra mindre krävande sporter. ”Att ha bara en njure satte inte helt stopp för mitt idrottsliv”, säger hon med ett stort leende.