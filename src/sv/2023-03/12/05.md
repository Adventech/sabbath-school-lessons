---
title:  Stå upp i striden på antikens slagfält
date:  13/09/2023
---

`Läs igenom Ef. 6:10–20 och lägg märke till varje gång Paulus använder någon form av verbet stå. Varför är denna idé så viktig för honom?`

Vi behöver förstå Paulus militära metafor i sammanhanget av antikens slagfält. Vad innebar det att ”stå” (Ef. 6:11, 13, 14)? Antyder verbet en rent defensiv hållning? De slagfältstal som ingår i Thukydides skrifter, en av de stora klassiska författarna av stridslitteratur, belyser tre successiva handlingar som måste inträffa om en sida ska vinna: 1) Soldaterna måste ”närma sig fienden”, vilket betyder att de måste marschera för att möta sina fiender. 2) Sedan måste de anfalla och ”stå fasta” eller ”hålla stånd” i sin närkamp med fienden. 3) Slutligen måste de ”slå tillbaka fienden” (se Thucydides, The Peloponnesian War, New York: E.P. Dutton, 1910, 4.10.1–5).

Det avgörande ögonblicket i antikens strider inträffade vid den andra av dessa tre handlingar, när de två stridande falangerna brakade ihop i ”en fruktansvärd kakofoni av krossat brons, trä och kött”, som den antika författaren Xenophon kallar ”den fruktansvärda kollisionen”(Victor Davis Hanson, The Western Way of War, New York: Oxford University Press, 1989, s. 152, 153). Att hålla stånd och stå fasta vid detta strategiska ögonblick var de antika slagens stora utmaning. Under den närstrid som följde kraftsamlade båda sidor för den s.k. ”stöten”.

Paulus uppmaning att ta till vapen återspeglar strider där soldater ”höll ihop samtidigt som de både gav och tog emot hundratals slag på nära håll” (Victor Davis Hanson, The Western Way of War, s. 152). Denna skildring bekräftas av Paulus beskrivning av kyrkans kamp mot sina fiender som en brottningsmatch (Ef. 6:12; se torsdagens studium) och i hans användning av en intensiv verbform av ”stå” i vers 13: ”så att ni kan göra motstånd på den onda dagen” (kursivering tillagd).

Detta är ingen avslappnad ställning! Att ”stå” är alltså att vara energiskt engagerad i strid och använda alla vapen i närstrid. Den poängen är uppenbar från det militära bildspråket i Paulus tidigare ord att han vill höra att de ”står fasta i en och samma anda”, och att de ”sida vid sida kämpar för tron på evangeliet” (Fil. 1:27).

`Läs Heb. 12:4. Hur hjälper den här versen oss att fånga vad det innebär att hålla stånd i Herren? Vad är den kollektiva delen i detta motstånd?`