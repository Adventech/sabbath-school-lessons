---
title:  Kampen mot onda makter
date:  14/09/2023
---

`Vad tror du är Paulus syfte med att räkna upp en rad olika titlar på de onda andemakterna som nämns i Ef. 1:21, 3:10 och 6:10–20?`

När Paulus beskriver vår kamp (Ef. 6:12) använder han ett grekiskt ord om tävling mellan brottare (pale). Eftersom brottning ansågs vara en utmärkt förberedelse för strid är detta en passande beskrivning av de närstrider som ägde rum när arméer drabbade samman. Paulus betonar att de troendes närkamp mot onda makter är en verklighet.

| Ef. 1:21 | Ef 3:10 | Ef 6:12 |
|---|---|---|
| härskare | härskarna | härskarna |
| makter | makterna i himlarymderna | makterna |
| krafter | | herrarna över denna mörkrets värld |
| herravälden | | ondskans andekrafter i himlarymderna |
| alla namn som finns att nämna | | |

I sina breda beskrivningar (”alla namn som finns att nämna”, Ef. 1:21 och ”ondskans andekrafter i himlarymderna” Ef. 6:12) bekräftar Paulus att alla onda och övernaturliga krafter är underkuvade under Kristus (Ef. 1:21). Men i alla strider är det aldrig en bra strategi att underskatta den motsatta sidans styrkor. Paulus varnar för att vi inte bara strider mot mänskliga fiender, utan ”ondskans andekrafter i himlarymderna” (Ef. 6:12) som leds av en listig general, nämligen djävulen (Ef. 6:11). Men även om vi måste vara vaksamma på våra mäktiga fiender behöver vi inte skrämmas av dem. Gud är med oss i striden (Ef. 6:10) och har försett oss med de bästa vapnen, sin egen rustning, ”Guds rustning” (Ef. 6:11; jfr Jes. 59:15–17). Han har ställt sin sanning, rättfärdighet, frid, tro och frälsning och den heliga Anden till vårt förfogande (Ef. 6:13–17). När Gud själv går i täten och vi är utrustade från topp till tå med den rustning han har gett oss, kan vi inte misslyckas (Rom. 16:20; 1 Kor. 15:23, 24; 2 Thess. 2:8).

`Vi inser att vi är hjälplösa mot de övernaturliga makterna, men att Jesus redan har besegrat dem. Vad kan vi göra för att få hans hjälp och kraft i vår strid mot dem?`