---
title: 'Man och hustru: tillsammans vid korset'
date:  26/08/2023
---

> <p>Nyckeltext</p>
> ”Ni män, älska era hustrur så som Kristus har älskat kyrkan och utlämnat sig själv för den för att helga den genom reningsbadet i vatten och genom dopordet. Ty han ville själv låta kyrkan träda fram till sig i härlighet utan minsta fläck eller skrynkla; helig och felfri skulle den var.” (Ef. 5:25–27).

### Veckans Huvudtexter
Ef. 5:21–33; Fil. 2:3, 4; Hes. 16:1–14; 2 Kor. 11:1–4; 1 Mos. 2:15–25.

I Ef. 5:21–33 talar Paulus om att de troende ska underordna sig varandra (Ef. 5:21). Han ger sedan råd till kristna hustrur (Ef. 5:22–24) och män (Ef. 5:25–32). Och han avslutar med en sammanfattning av instruktionerna till båda (Ef. 5:33).

I detta råd kan de som studerar Bibeln idag höra den uppståndne Kristus tala om våra relationer. Vi har möjlighet att göra det när vi förstår Ef. 5:21–6:9 som Paulus sätt att förverkliga brevets stora tema – enhet – men nu i det kristna hushållet. Samtidigt som han framför stark kritik mot den gamla människans bristfälliga sociala strukturer (se Ef. 4:22) firar han också skapandet av en ny människa (se Ef. 2:15) som är innesluten i den övriga mänskligheten med dess bristfälliga sociala strukturer. Inifrån dessa strukturer visar de troende att en ny kraft – den heliga Anden (Ef. 2:22; 3:16; 5:18–21; 6:17, 18) – och en ny etik – som har Kristus som förebild (Ef. 4:13, 15, 20–24, 32; 5:2, 10, 17, 21–33) – har släppts lös, vilket pekar fram emot den slutliga uppfyllelsen av Guds plan för sitt folk och världen.