---
title:  Älska din hustru som dig själv
date:  30/08/2023
---

`Vilket argument använder Paulus för att uppmuntra gifta män att visa ömsint kärlek till sina hustrur? Se Ef. 5:28–30.`

Paulus regler för det kristna hushållet (Ef. 5:21–6:9) avslöjar ett utmanande socialt sammanhang. I Ef. 5:28–30 vänder sig Paulus till gifta män som, i enlighet med tidens sedvänjor, skulle kunna välja att avsky ”sin egen kropp” (se Ef. 5:28, 29) och misshandla och slå sina fruar. I det grekisk-romerska samhället på Paulus tid hade ”familjefadern” (latin, pater familias) mycket stor juridisk makt. Han kunde ge sin fru, sina barn och slavar hårda straff och till och med döda dem och ändå inte gå utöver sina lagliga rättigheter (även om sådan maktutövning på extrema sätt blev mer och mer begränsad av den allmänna opinionen).

I Ef. 5:25–27 har Paulus beskrivit det största exemplet på kärlek, Kristus kärlek till kyrkan. Och han erbjuder en drastiskt annorlunda modell för gifta män jämfört med den vanliga. Innan han lägger fram ett nytt argument pekar han åter igen på det stora exemplet Kristus och ber kristna män att agera ”på samma sätt” (Ef. 5:28) som Jesus, som ”utlämnat sig själv” för sin brud, kyrkan, och tillgodoser alla hennes behov (Ef. 5:25–27). Paulus utmanar kristna män att vända sig från förväntningarna från sin tids sedvänjor och försöka efterlikna Kristus ömma kärlek.

I Ef. 5:28–30 lägger Paulus till en ny motivering för att stödja kristna mäns kärlek till sina hustrur: självkärlek. Paulus säger en sanning: ”ingen har någonsin avskytt sin egen kropp” (åtminstone ingen som kan tänka klart). Gifta män skadar inte sig själva eller slår sina egna kroppar. I stället ger man ”den näring och sköter om den” (Ef. 5:29). I ett försök att eliminera hårdhet och våld mot kristna hustrur uppmanar Paulus den kristne mannen att identifiera sig med sin hustru. Du är så mycket ett med din hustru, menar Paulus, att handlingen att skada henne är inget annat än att tillfoga dig själv skada. Och de flesta människor som är vid sina sinnens fulla bruk gör inte det.

Paulus återgår till Jesus exempel och påpekar att Kristus själv tar väl hand om sig själv genom att vårda de troende som är ”hans kropp” (Ef. 5:29, 30). Forma ditt beteende mot din hustru, säger Paulus, enligt hur du behandlar dig själv och i slutändan enligt det sätt som Kristus behandlar dig på.

`Paulus nämner Jesus exempel för både hustrur och män. Vad kan du lära dig av Jesus om att älska dem som tillhör din egen familjekrets?`