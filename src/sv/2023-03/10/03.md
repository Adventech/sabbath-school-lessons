---
title: 'Kyrkan som Kristus brud: del 1'
date:  28/08/2023
---

`Jämför Ef. 5:25–27, 29 med hittebarnsberättelsen i Hes. 16:1–14. Vilka delar av den berättelsen återger Paulus i sin egen skildring?`

När Paulus i Ef. 5:25–27, 29 skapar sin metafor om bröllop och äktenskap och jämför den med kyrkans förhållande till Kristus bygger han kreativt på seder och roller i ett antikt bröllop. I förhållande till kyrkan som brud är Kristus den gudomlige brudgummen som:

- Älskar kyrkan som brud (Ef. 5:25). Vi får aldrig glömma att det här är ett glädjande verk för Jesus. Han älskar oss!
- Ger sig själv som brudgåva. I samband med antika bröllopsarrangemang ”köpte” brudgummen bruden med ”brudgåvan”, vilket vanligtvis var en stor summa pengar och värdesaker. De var så stora att antika byars ekonomier var beroende av seden. Kristus betalar det största priset för kyrkan som sin brud eftersom han har ”utlämnat sig själv för den” (Ef. 5:25). Vid sitt människoblivande och på korset gav han sig själv som brudgåvan.
- Badar sin brud. Brudens förberedelse var en viktig del i antikens bröllopsfestligheter. Precis som idag var det brudtärnorna och kvinnliga släktingar till bruden som förberedde henne för ceremonin. Men Paulus föreställer sig att den gudomlige brudgummen förbereder sin brud för bröllopet! Det är han som helgar och renar henne ”genom reningsbadet i vatten” (Ef. 5:26), troligtvis en hänvisning till dopet.
- Uttalar löftets ord. Denna rening utförs ”i kraft av ordet” (Ef. 5:26, FB), och syftar på de löftesord som den gudomlige brudgummen talar till sin brud, kanske i samband med trolovningsceremonin (jfr Ef. 1:3– 14; 2:1–10, och lägg märke till Guds löften till de troende vid deras omvändelse). Trolovning var antikens version av modern förlovning. Men det var en mycket mer seriös förhandling som inkluderade ett skriftligt avtal om brudgåvan (från mannen) och hemgiften (tillgångar som bruden skulle ta med sig till äktenskapet från sin familj).
- Förbereder och smyckar bruden. När bruden äntligen presenteras för sin brudgum är hon fantastiskt vacker och framträder i felfri prakt (Ef. 5:27). Kristus badar inte bara bruden; han förbereder och smyckar henne också.

`Hur hjälper dessa verser oss att förstå hur Kristus känner för oss? Varför är det så tröstande?`