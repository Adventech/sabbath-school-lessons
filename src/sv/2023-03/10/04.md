---
title: 'Kyrkan som Kristus brud: del 2'
date:  29/08/2023
---

`Hur använder Paulus detaljer från antikens bröllop för att vädja till de kristna i Korint? När sker överlämningen? Se 2 Kor. 11:1–4.`

Med hjälp av en sista detalj från antikens bröllop framställer Paulus Kristus i Ef. 5:25–27 som den som: 6) för fram bruden (till sig själv!). I forna tider skulle bruden överlämnas av brudgummens marskalk eller hennes far. Aldrig av hennes brudgum! Men här föreställer sig Paulus att Jesus för fram kyrkan som brud till sig själv.

Paulus använder äktenskapets seder och roller för att belysa Kristus förhållande till kyrkan i ett stegvist, kronologiskt mönster:

Trolovning. Kristus offrade sig själv för kyrkan (som ”brudgåva”) och blev så trolovad med henne (Ef. 5:25). 
				 Förberedelse för bröllopsceremonin. Brudgummens uppvaktning fortsätter med hans pågående ansträngningar att helga och rena bruden (Ef. 5:26). 
				 Själva bröllopsceremonin. Kristus pågående uppvaktning görs med tanke på ”överlämningen” av bruden vid bröllopet (Ef. 5:27). Denna sista del ser fram emot det storslagna bröllopsfirandet vid hans återkomst när Kristus, brudgummen, kommer att göra anspråk på kyrkan som brud och överlämna henne till sig själv (Ef. 5:27; jfr Kol. 1:21–23, 28).

Antika bröllop började ofta med en nattlig parad (se Matt. 25:1–13). Brudgummen och hans följe samlades hemma hos brudgummen – parets nya hem – och med en storslagen ceremoni började en procession. Upplyst av facklor och ackompanjerad av glädjefylld musik tränger sig folkskaran fram mot brudens fars hem. Genom att hämta bruden där, eller träffa brudens eget följe på vägen, skulle paraden föra paret till sitt nya hem. Där skulle gästerna ta del av en veckolång fest som kulminerade med bröllopsceremonin, då bruden skulle överlämnas till brudgummen.

När Paulus skildrar att Kristus överlämnar kyrkan till sig själv anspelar han på denna storslagna parad och på överlämnandet. Genom att göra det målar han en rörande bild av Jesus återkomst som en framtida bröllopsceremoni, när den långa trolovningen mellan Kristus och hans kyrka är fullbordad och bröllopet firas.

`Vilket budskap kan vi ta till oss från alla dessa positiva, glada och hoppfulla bilder?`