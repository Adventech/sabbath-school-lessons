---
title:  ”Ett kött” idealet för äktenskapet
date:  31/08/2023
---

`Studera skapelseberättelsen i 1 Mos. 2:15–25. Vad händer i berättelsen före uttalandet om att en man och hustru ”blir ett” (1 Mos. 2:24)?`

För att kunna tillämpa Paulus råd till hustrur och män behöver vi se på hur han citerar 1 Mos. 2:24 (i Ef. 5:31) som rådets höjdpunkt. När han begrundar skapelseberättelsen i Första Moseboken tänker Paulus på behoven i kristna församlingar och familjerelationernas hälsa inom dem. I 1 Mos. 2:24 hör han ett budskap som ekar genom tiden. Äktenskapet är gudomligt designat att vara en relation där man och hustru blir ett – där sexuell enhet speglas i känslomässig och andlig enhet. Och där känslomässig och andlig enhet ger mening till den sexuella relationen.

Observera att när Paulus väljer 1 Mos. 2:24 väljer han ett uttalande om äktenskap som gjordes före syndafallet och tillämpar det på relationen mellan kristna män och hustrur. Vi lever i en utpräglat syndig värld. Här sker det en växande exploatering av de sexuella relationerna mellan man och kvinna. Detta avslöjar något som är djupt förankrat i modern kultur – att den sexuella föreningen representerar kvinnoförtryck. Paulus menar att den sexuella relationen, så som den återspeglas i Första Moseboken, inte är underkuvande utan enande. Den symboliserar eller aktualiserar inte mannens dominans utan föreningen mellan man och hustru, som är så långtgående att de ”blir ett”. Både i Ef. 5:21–33 och 1 Mos. 2:24 kan vi se en viktig, motkulturell och korrigerande teologi om äktenskapet och sexualitet.

I samma sammanhang talar Paulus i nästa vers om ”en stor hemlighet ” (se Ef. 5:32). Den innefattar båda sidor av den dubbla metaforen som Paulus har diskuterat: kristet äktenskap som ses i ljuset av Kristus förhållande till sin kyrka (Ef. 5:32) och Kristus förhållande till sin kyrka som ses i ljuset av kristet äktenskap (Ef. 5:32).

Det kristna äktenskapet lyfts upp när man jämför det med förhållandet mellan Kristus och kyrkan. Genom att tänka på kyrkans relation till Kristus i ljuset av ett omtänksamt, kristet äktenskap, får de troende dessutom ny klarhet om sin gemensamma relation med Jesus.

`På vilka sätt fungerar Ef. 5:33 som en kortfattad sammanfattning av Paulus råd i Ef. 5:21–32? Om du är gift, hur kan du försöka genomföra dessa principer mer fullständigt i ditt äktenskap?`