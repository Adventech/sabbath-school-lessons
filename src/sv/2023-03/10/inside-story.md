---
title:  Missionsnytt
date:  01/09/2023
---

#### ”Herre, sänd mig!” – 1

Man brukar säga: ”Under krig blir människor mer troende.” Jag antar att varje troende och icke-troende under flera månader av kriget i Ukraina har ställt frågan till Gud: ”Varför, Herre?” Så frågade också jag. ”Gud, varför? Var är min plats i detta fruktansvärda krig?”

Jag bestämde mig för att ringa till familjer i Mirgorod nära Poltava som vi brukade hjälpa före kriget. Familjer som levde i komplexa situationer. En del av dem svarade inte på telefon längre, troligtvis hade de lämnat landet. Men en familj svarade. Efter att ha besökt dem insåg jag att de behövde hjälp.

Jag köpte mat åt dem och erbjöd mig att hjälpa till att packa väskorna så att de kunde lämna landet. Men när jag började ringa vänner i olika länder kunde jag inte få något positivt svar om mottagande. Och sedan åh, mirakel! Jag lyckades få kontakt med ADRA i Sverige och ADRA:s ukrainsktalande medarbetare Svitlana Kozachenko. Hon sa åt oss att resa och försäkrade oss om att alla skulle bli väl mottagna.

Vi började packa, men då sa mamman att hon bara skulle åka om hennes väninna med sina barn också följde med. Jag insåg att det var ett helt orealistiskt uppdrag att få en grupp på nio barn och två kvinnor med på ett förbipasserande tåg som redan var fullpackat med folk. Och åter igen oro: kommer jag att kunna föra dem till trygghet?

Då kom förståelsen/insikten åter igen: Var det inte just för den här tiden som Gud förberedde mig? Kanske detta var det viktigaste i mitt liv.

Jag trodde att Gud var med mig och skulle vägleda mig till slutet. När man förstår situationen, accepterar den och helt litar på Gud börjar det hända mirakel. Helt utanför tidtabellen kom ett mycket bekvämt tåg, och vi kunde resa till Lviv i första klass!

I Lviv fick människor vanligtvis tillbringa flera dygn innan de hittade någon buss eller annan transport ut ur Ukraina. Jag fick då höra att det fanns volontärbussar som tog folk till Polen. Vi var den enda gruppen från hela folkmassan på Centralstationen som fick plats i bussen!

Trots utegångsförbud åkte vi till gränsen. När vi kom dit gick jag ut och tackade volontärerna för hjälpen som de gett oss, och jag blev plötsligt chockad och fick tårar i ögonen när jag såg ADRA:s logga på bussens vindruta och inskriptionen Sjundedags Adventistkyrkan. Jag insåg att hela vägen i bussen hade vi åkt lugnt och behagligt under Guds beskydd.

Nästa etapp var färjan, och sedan det efterlängtade Sverige! Där tog man emot oss som anhöriga. Svitlana Kozachenko från ADRA mötte oss i Stockholm, gav hela gruppen mat och förde oss till Adventkyrkan i Örebro. Här blev vi också vänligt välkomnade, fick mat och sovplatser i ett tillfälligt boende. Jag andades ut, tackade Gud och bestämde att mitt uppdrag att rädda ukrainska barn var över.

Men Gud hade fler uppdrag åt mig. Jag var tvungen att återvända till Ukraina till nästa barngrupp.

Fortsätter nästa vecka.