---
title:  Den nedåtgående syndspiralen
date:  13/08/2023
---

`Jämför Ef. 4:17–32 med Kol. 3:1–17. Hur uppmanar Paulus de troende att leva på ett sätt som uppmuntrar till enhet i församlingen?`

I det föregående avsnittet, Ef. 4:1–16, var Paulus tema enheten i församlingen. När vi jämför Ef. 4:1 med Ef. 4:17 ser vi hur lika dessa två uppmaningar är om hur man ska leva. Likheten antyder att Paulus berör samma tema – enhet och den livsstil som gynnar den – men från en annan och till en början mer negativ synvinkel.

I Ef. 4:17–24 ställer Paulus icke-judarnas livsstil – som han menar undergräver enhet (Ef. 4:17–19) – i kontrast mot ett sant kristet livsmönster som gynnar enhet (Ef. 4:20–24). När vi läser Paulus skarpa kritik av den fördärvade, hedniska livsstilen, ska vi minnas hans övertygelse om att icke-judar är friköpta av Gud genom Kristus och erbjuds full gemenskap med Guds folk (Ef. 2:11–22; 3:1– 13). I Ef. 4:17–19 ger han alltså en begränsad och negativ beskrivning av ”hedningar av födseln” (Ef. 2:11).

Paulus är inte bara bekymrad över särskilda synder eller beteenden som icke-judarna uppvisar. Han är bekymrad över ett beteendemönster som de uppvisar, en nedåtgående bana av att leva i syndens grepp. I hjärtat av Ef. 4:17–19 beskrivs en förkrossad andlighet: ”Deras tankar är tomhet, deras förstånd förmörkat, och de står utanför det liv som Gud ger” (Ef. 4:17, 18). Denna hjärtlösa andlighet är orsaken till deras förmörkade förstånd som nämndes i början av avsnittet (”därför att de behärskas av okunnighet och är förstockade i sina hjärtan. Utan någon skamkänsla”, Ef. 4:18, 19) och den lastbara sexuella livsstilen som betonas i slutet (”ger de sig hän åt utsvävningar och lever ett alltigenom orent och själviskt liv”, Ef. 4:19). Eftersom de är främmande för Gud vet de inte hur de ska leva. Skilda från hans frälsande nåd fortsätter de i en nedåtgående spiral av synd och sedefördärv.

`Vad har du själv för erfarenhet av syndens kraft att fortsätta dra en person nedåt ännu djupare i synd?`