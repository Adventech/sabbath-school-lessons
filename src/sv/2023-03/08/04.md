---
title:  Enande och välsignat tal
date:  15/08/2023
---

`Vilka av Paulus råd om hur vi som troende använder talet är viktigast för dig just nu? Varför? Se Ef. 4:25–29.`

Paulus använder flera gånger en intressant struktur i Ef. 4:25–32. Den kan illustreras av Ef. 4:25: ett negativt bud (”lägg … bort lögnen”); sedan ett positivt bud (”tala sanning, var och en till sin nästa”); och därefter en motivering (”vi är ju varandras lemmar”, vilket verkar betyda ”eftersom vi är medlemmar av en kropp och besläktade med varandra liksom kroppsdelar”). Paulus uppmaning att ”tala sanning” är inte en inbjudan att konfrontera andra församlingsmedlemmar med ett taktlöst reciterande av fakta. Paulus anspelar på Sak. 8:16, som uppmanar till att tala sanning som ett sätt att främja fred.

Eftersom Paulus i Ef. 4:31 förvisar vrede och häftigt tal, ger hans ord i Ef. 4:26 ingen tillåtelse att visa vrede inom församlingen. Snarare medger Paulus möjligheten att bli arg samtidigt som han begränsar hur man får uttrycka detta med föresatsen: ”Om du blir arg, låt det inte bära frukt i fullkomlig synd.”

Paulus verkar göra ett avbrott i sitt tema om tal genom att ge ett negativt bud om tjuvar: ”Den som stjäl skall sluta stjäla” (Ef. 4:28). Sedan följer ett positivt bud om att tjuvar ska ”arbeta och sträva med egna händer” (Ef. 4:28; se även 1 Kor. 4:12; 1 Thess. 4:11) med motiveringen: ”så att han kan dela med sig av sitt goda åt dem som behöver” (Ef. 4:28). Kanske skriver Paulus detta ord om tjuvar här på grund av sambandet mellan stöld och bedrägligt tal, vilket illustreras i berättelsen om Ananias och Sapfeira i Apg. 5:1–11. Paulus tro på Kristus förvandlande kraft är så stark att han ser framför sig att tjuvar blir välgörare!

Paulus ger sedan befallningen: ”Öppna inte munnen för ofruktbart prat” (Ef. 4:29). Han beskriver ett destruktivt ord som till synes ohejdbart är på väg mot läpparna för att göra sitt skadliga verk. Sedan något positivt. Paulus föreställer sig att alla negativa ord inte bara kan stoppas, utan även ersättas av ord som har tre kriterier: De ska 1) ”bygga upp”, 2) vara lämpliga för situationen (”där det behövs”) och 3) vara ”till välsignelse för dem som hör på” (Ef. 4:29). Om ändå alla våra ord kunde vara så!