---
title:  Den heliga Anden i de troendes liv
date:  16/08/2023
---

`När Paulus diskuterar talets synder i den kristna gemenskapen, vilken uppmaning delar han då med sig av om den heliga Andens närvaro hos de troende? Se Ef. 4:30.`

Paulus ger samtidigt en skrämmande varning och ett glädjande löfte. Våra synder mot varandra i kyrkan är inte betydelselösa ogärningar med små konsekvenser: det som gör den heliga Anden bedrövad är när vi använder talets gåva för att bryta ner andra (Ef. 4:25–27, 29, 31, 32). Att Paulus anspelar på Jes. 63:10 understryker den allvarliga varningen: ”Men de var upproriska och bedrövade hans helige Ande. Därför blev han deras fiende, han stred själv mot dem” (FB).

Med ett lugnande löfte bekräftar Paulus att den heliga Anden förseglar de troende från den dag de tog emot Kristus (Ef. 1:13, 14) till ”frihetens dag” (Ef. 4:30). Andens relation med den troende är inte skör utan hållbar. När de troende bortser från Andens närvaro i dem genom att göra talets gåva till ett vapen står det inte att Anden lämnar utan han blir bedrövad. Anden har för avsikt att stanna kvar hos de troende och markera dem som hans egendom och att de är beskyddade av Gud tills Jesus återkomst.

Paulus betonar att Anden är fullständigt gudomlig när han kallar honom ”Guds helige Ande” och lyfter fram Andens personlighet genom att berätta att han kan sörja. (Se även Rom. 8:16, 26, 27; 1 Kor. 2:10, 13; 1 Kor. 12:11; Gal. 5:17, 18.)

Vi måste vara varsamma när vi diskuterar Gudomens hemligheter. Anden är både ett med och skild från Fadern och Sonen. ”Anden har sin egen vilja och väljer i enlighet med den. Han kan bli bedrövad och man kan häda honom. Man kan inte använda sådana uttryck för något som endast är en kraft eller ett inflytande. De är karaktärsdrag hos en person. Är Anden då en person precis som du och jag? Nej, vi använder begränsad mänsklig terminologi för att beskriva det gudomliga, och Anden är vad människor aldrig kan vara” (Paul Petersen, God in 3 Persons – In the New Testament, Silver Spring, MD: Biblical Research Institute, 2015, s. 20).

`”Guds helige Ande” lever i så nära kontakt med oss att våra handlingar sägs påverka honom. Vi delar livet med en i Gudomen som är engagerad i en bestående relation med oss som förseglar oss till tidens slut. Hur påverkas vår tros gensvar av denna fantastiska sanning?`