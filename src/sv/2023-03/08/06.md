---
title:  Vänlighet (inte bitterhet)
date:  17/08/2023
---

När Paulus hänvisar till ”frihetens dag” (Ef. 4:30), har han just inbjudit sina läsare att tänka på hur de använder sitt tal i samband med Jesus återkomst. Ef. 4:31, 32 kan därför förstås handla om språkbruket när vi närmar oss den stora händelsen.

`I ljuset av Jesus återkomst, vilka inställningar och beteenden när det gäller att tala borde vi förkasta? Vilka inställningar och beteenden borde vi värna om? Se Ef. 4:31, 32.`

I sin sista uppmaning i Ef. 4:17–32 ger Paulus återigen en negativ befallning, som räknar upp sex laster som vi ska göra oss av med (Ef. 4:31). Sedan ger han en positiv befallning om att vara goda mot varandra, visa medkänsla och förlåtelse (Ef. 4:32) samt en motivering. De troende ska förlåta varandra ”liksom Gud har förlåtit er i Kristus” (Ef. 4:32). Listan med de sex lasterna börjar och slutar med allmänna, allomfattande begrepp, som ”all bitterhet” (FB) och ”all … ondska”. Däremellan nämns ytterligare fyra ord: ”vrede”, ”häftighet”, ”skymford” och ”förolämpningar” (Ef. 4:31).

Det sistnämnda är en översättning av det grekiska ordet blasfemia. Det är en teknisk term för förnedrande tal mot Gud. Men det grekiska ordet syftar på förtal antingen mot Gud eller andra människor (”smädande” eller ”hädelse”). I listan verkar attityder (bitterhet, vrede, häftighet) sjuda över i ilsket tal (skymford, förolämpningar). Paulus demilitariserar i själva verket det kristna språket. De attityder som sporrar ilsket tal och de retoriska strategierna som använder det ska läggas bort från den kristnes arsenal. Kristen gemenskap kommer att blomstra och enighet i kyrkan främjas (jfr Ef. 4:1–16) endast när dessa saker läggs åt sidan.

Ont tal ska dock inte undertryckas så mycket som det ska ersättas. Våra samtal och handlingar i Kristus familj – och utanför den – ska inte ha sitt ursprung i vrede utan ska motiveras av godhet, medkänsla och förlåtelse grundad på det högsta idealet av alla, den förlåtelse som Gud har gett oss i Kristus (Ef. 4:32). Paulus presenterar ”vertikal förlåtelse” (som Gud erbjuder oss) som modellen för ”horisontell förlåtelse” (den som vi ger varandra; jfr Kol. 3:13; Matt. 6:12, 14, 15).

`Tänk på kraften i dina ord. Hur kan du använda dem för att upplyfta, uppmuntra och stärka tron?`