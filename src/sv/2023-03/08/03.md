---
title:  Ett dramatiskt klädombyte
date:  14/08/2023
---

`När Paulus återger sina åhörares omvändelseberättelse, vilken avgörande huvudpoäng vill han förmedla till dem? Se Ef. 4:20–24.`

Sedan han beskrivit deras tidigare, hedniska tillvaro (Ef. 4:17–19), säger inte Paulus: ”Det är inte så ni har lärt er om Kristus.” I stället utropar han: ”det är inte så ni har lärt känna Kristus” (Ef. 4:20, FB). Han påpekar att åhörarna ”hört om honom” [Kristus], och undervisats ”i honom” (Ef. 4:21, FB). Därefter förespråkar Paulus ytterligare att de troende ska ta emot det Kristus-formade livet genom frasen ”med den sanning som är i Jesus” (Ef. 4:21). För Paulus handlar det att komma till tro på en personlig relation med Kristus, en relation som är så levande och verklig att den kan beskrivas som att ”känna Kristus”. Vi erkänner att den uppståndne och upphöjde Jesus är levande och närvarande hos oss. Vi formas av hans läror och exempel och är lojala mot honom som vår levande Herre. Vi öppnar våra liv för hans aktiva vägledning genom Ande och Ord.

Att ta emot det Kristus-formade livet, säger Paulus, fordrar tre processer som han uttrycker genom en liknelse med kläder: 1) att ”lägga av” eller vända sig bort från det gamla sättet att leva (Ef. 4:22); 2) att uppleva inre förnyelse (Ef. 4:23); och 3) ”klär er i” det nya, gudomliga livsmönstret (Ef. 4:24). Paulus liknelse återspeglar klädessymboliken i Gamla testamentet som en bild på både syndighet (t.ex. Ps. 73:6; Sak. 3:3, 4; Mal. 2:16) och frälsning (t.ex. Jes. 61:10; Hes. 16:8; Sak. 3:4, 5).

Förr i tiden bar män en knälång tunika som underplagg och en kappa eller mantel för att skydda sig mot solen. På samma sätt bar kvinnor en tunika och en mantel. På Bibelns tid levde man oftast ur hand i mun. Kläder var värdefulla och dyra och bevarades länge. Det var ovanligt att äga mer än en uppsättning kläder. Kvalitén och stilen på plaggen klargjorde identiteten och statusen hos den som bar dem. Att byta kläder – att byta ut en uppsättning kläder mot en annan – var en ovanlig och viktig händelse (snarare än den obetydliga händelse det är i många kulturer idag). Paulus föreställer sig att förändringen i livet ska vara lika märkbar som att byta ut en uppsättning kläder mot en annan skulle ha varit under det första århundradet.

`Vad är skillnaden, den avgörande skillnaden, mellan att lära sig om Kristus och att lära känna Kristus?`