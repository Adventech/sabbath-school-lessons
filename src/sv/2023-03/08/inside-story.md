---
title:  Missionsnytt
date:  18/08/2023
---

#### Det finns hopp

Det finns hopp

Christopher blev mycket besviken när han följde med sin fru till ett evangeliskt möte i Polen. Hans fru hade berättat för honom att pastorn alltid visade en kort video som en del av presentationen. Just den här gången gjorde han inte det. Då blev Christopher mycket upprörd.

Hemma skrek han åt sin fru och svor. Det var droppen för henne. ”I morgon åker jag och barnen härifrån”, sa hon.

Christopher gick och lade sig. Men han kunde inte sova. Under natten steg han upp och gick till köket. Där började han prata med Gud. ”Jag vet inte om du finns, men jag är en väldigt dålig person”, sa han. ”Jag behandlar min fru och mina barn illa. Jag dricker alkohol. Jag vill inte leva så här. Kan du hjälpa mig?”

Nästa dag gick Christophers arbets-kamrater som vanligt för att dricka efter jobbet. Men Christopher gick hem. ”Herre, låt mig hinna hem innan min fru lämnar mig”, bad han.

Hemma hade hans fru packat färdigt tre resväskor. ”Älskling, ge mig en chans till”, sa Christopher.

”OK, jag ger dig en chans till”, sa hon.

Nästa dag gick Christopher till mötet och ville prata med pastorn. Mellan bloss på en cigarett sa han: ”Min fru planerar att bli döpt på fredag, och det vill jag också bli.”

Pastorn insåg att om han vägrade skulle Christopher förmodligen aldrig be om att bli döpt igen. Han bad tyst.

”Jag vet att jag röker”, sa Christopher. ”Men jag lovar att jag slutar på fredag.” Och han höll sitt ord. Predikanten undrade ändå vad församlingsmedlemmarna skulle tycka. Han bestämde sig för att lita på att alla accepterade hans omdöme. Han döpte både Christopher och hans fru.

Inte långt därefter berättade Christopher att han hade suttit i fängelse som ung. Han sa att han ville vittna för andra unga män i fängelset.

”Men då följer jag med dig”, sa pastorn. Fast tyst bad han: ”Snälla Gud, hjälp mig. Jag vet inte hur jag ska agera runt fångar.”

I fängelset kom unga män i identiska kläder in i rummet. De såg uttråkade ut. Pastorn kände att här behövdes något annat än en predikan.

”Vänner”, sa han, ”vet ni varför jag har kommit hit?” Han pekade på Christopher. ”För att den här mannen var som ni när han var tonåring.”

Christopher ställde sig upp. ”Ja, det stämmer. Jag fattade fel val och gjorde dåliga saker. Jag försökte en gång rymma från just det här fängelset, och titta på det här” – han visade sina ärr efter ett självmordsförsök. ”Men det fanns hopp för mig, och det finns hopp för er. När ni blir frigivna kan ni leva som ni gjort tidigare, eller så kan ni förändra era liv och leva för Gud. Jag inbjuder er att välja Gud.”

Efter den dagen besökte Christopher och pastorn fängelset många gånger.

”Gud kan ge oss ett nytt liv”, säger pastor Ryszard Jankowski. ”Det spelar ingen roll vad man har gjort. Gud gav Christopher ett nytt liv.”