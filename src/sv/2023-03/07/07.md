---
title:  Studiehjälp
date:  11/08/2023
---

Två saker hjälper oss att få en djupare förståelse av Ef. 4:7–10:

- Översättningen av Ef. 4:9. Vissa översättningar antyder att nedstigningen skedde före uppstigningen (t.ex. nuB, ”att han först hade kommit ner till jorden”). Andra översättningar följer den grekiska texten noggrannare och lämnar frågan om uppstigningens och nedstigningens tidpunkt öppen (t.ex. B2000, ”Att han steg upp, måste inte det betyda att han också har stigit ner” se även FB). Det gör uppfattningen som uttryckts i tisdagens studium möjlig, nämligen att ordningen i Ps. 68:19 bör följas. Där inträffar Kristus upphöjelse till himlen (”uppstigningen”) först, följt av hans ”nedstigning” i Anden.
- Han tog fångar. När Paulus citerar Ps. 68:19 från det grekiska Gamla testamentet (Septuaginta – en antik grekisk översättning av Gamla testamentet), använder han en fras i Ef. 4:8 som bokstavligen lyder: ”han tog fångenskapen fången” (vilket återspeglas i vissa engelska översättningar), men vars allmänt accepterade betydelse är ”han tog fångar” (vilket skildras i de svenska översättningarna). Sjundedagsadventister har ofta ansett att uttrycket syftar på dem som uppväcktes i en speciell uppståndelse då han själv uppstod (Matt. 27:51–53). Texten säger då att Jesus tog dem med sig till himlen vid sin himmelsfärd. Dessa människor utgör en ”lyftofferkärve”, en förstlingsfrukt av de återlösta, som han bar fram inför Fadern när han återvände till himlens tronsal (se The SDA Bible Commentary, band 6, s. 1022; Messias, s. 776, 777, jfr Messias, s. 733). Alternativt, i linje med Kol. 2:15, kan avsnittet tolkas som en bild på Kristus erövring av sina fiender – Satan och hans onda änglar – vilka framställs som besegrade fångar.

**Samtalsstart**

Hur ser du på kyrkan? Vad har veckans studium gett dig för tankar om kyrkans väsen och syfte?

**Förbön**

Be för kyrkans ledare som bär ett särskilt ansvar för att utrusta och vårda den.

**Samtalsfrågor**

`Jämför listan på ”andliga gåvor” i Ef. 4:11 med listorna i 1 Kor. 12:4–11, 27–30; Rom. 12:4–8; och 1 Pet. 4:10, 11. Vilka likheter respektive skillnader ser du?`

`Diskutera i gruppen på sabbaten om några av de ”lärovindar” som blåser inom samfundet idag. Lägg märke till att Paulus säger att vi inte ska drivas omkring av dessa vindar. Hur kan vi hjälpa till att skydda oss själva och andra i samfundet och församlingen från skadan som dessa vindar kan vålla oss?`

`Genom hela Efesierbrevet betonar Paulus temat om ”enhet”. Men ska vi söka enhet till varje pris? Med andra ord, när kan en önskan om enhet bli kontraproduktiv? Diskutera.`