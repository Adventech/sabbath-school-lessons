---
title:  Gåvorna från den upphöjde Jesus
date:  09/08/2023
---

`Med utgångspunkt i Ps. 68:19 har Paulus just beskrivit att den uppståndne, upphöjde, segrande Jesus ger gåvor till sitt folk från höjden. Vilka ”gåvor” ger den upphöjde Jesus, och varför? Se Ef. 4:11–13.`

Paulus nämner fyra grupper av ”utrustade” människor som är en del av den upphöjde Jesus skattkammare som han ger till sin kyrka: 1) apostlar; 2) profeter; 3) evangelister; 4) herdar och lärare (strukturen i den grekiska frasen antyder att de två sistnämnda är samma grupp). Kristus ger dessa gåvor för att fullborda ett viktigt arbete: ”att utrusta de heliga till att fullgöra sin tjänst att bygga upp Kristi kropp tills vi alla når fram till enheten i tron och i kunskapen om Guds Son, som en fullvuxen man med ett mått av mognad som motsvarar Kristi fullhet” (Ef. 4:12, 13, FB).

Den sista punkten var av särskild betydelse för tidiga adventister som reflekterade över Ellen Whites andliga gåvor. Menar Bibeln att den profetiska gåvan bara hade en funktion i kyrkan under apostlarnas tid? Eller fortsätter gåvan att finnas fram till Jesus återkomst? De tidiga adventisterna hittade sitt svar i Ef. 4:13 och förklarade det med en berättelse om en kapten på ett fartyg som behövde följa instruktionerna för en resa. När fartyget närmade sig hamnen såg kaptenen att instruktionerna sa att en lots skulle komma ombord för att hjälpa till att guida fartyget. För att kunna förbli trogen mot de ursprungliga instruktionerna måste han tillåta lotsen att gå ombord och följa den extra vägledning som denne ger. ”Vem är det som nu följer den ursprungliga anvisningsboken? De som avvisar lotsen, eller de som tar emot honom, som boken sa åt dem att göra? Döm själva” (Uriah Smith, ”Do We Discard the Bible by Endorsing the Visions?”, Review and Herald, 13 januari 1863, s. 52).

Vi bör vara försiktiga när vi talar om ”herdar” (eller ”pastorer”), ”lärare” och ”evangelister”, eftersom vi tänker på dessa roller inom vår egen kontext och tid. Så vitt vi kan veta så var alla dessa på Paulus tid lekmannaledare som tjänade husförsamlingarna i Efesos (jfr 1 Pet. 2:9; Apg. 2:46; Apg. 12:12).

`Läs Jes. 5:4: ”Vad mer kunde göras för min vingård, som jag inte redan har gjort?” Tänk på den här versen i samband med vad Gud har gett oss i Ellen Whites tjänst. Hur kan den tillämpas?`