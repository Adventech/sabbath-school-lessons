---
title:  Enade i den Ende
date:  07/08/2023
---

`Vilka sju enheter räknar Paulus upp för att styrka sin tanke om enhet i kyrkan? Vilken poäng försöker han få fram med denna lista? (Ef. 4:4–6).`

Paulus lista av sju enheter har en poetisk känsla, och kanske är den tagen från en hymn som användes i Efesos. Listan börjar med att nämna två enheter tillsammans: ”en enda kropp” (vilket syftar på kyrkan som Kristus kropp, Ef. 4:12, 16; 1:23; 5:23, 29, 30) och ”en enda ande” (Ef. 4:4). Den tredje enheten är ”ett och samma hopp” (Ef. 4:4, jfr Ef. 4:1).

Listan fortsätter därefter med ytterligare tre element: ”En är Herren” (en hänvisning till Kristus), ”en är tron” (vilket handlar om innehållet av vad kristna tror, Ef. 4:13; Kol. 1:23; 2:7; Gal. 1:23; 1 Tim. 4:1, 6), och ”ett är dopet” (jfr. Ef. 5:26). Sedan avslutar han med en utförlig beskrivning av Gud: ”en är Gud och allas fader, han som står över allting, verkar genom allt och finns i allt” (Ef. 4:6).

Vad kommunicerar Paulus genom denna poetiska beskrivning av Gud Fadern? Eftersom han är ”allas fader” är Gud Skaparen. Resten av meningen beskriver hur Gud förhåller sig till ”alla ting” (till allt som han skapat) när världen väl har skapats. Paulus leker inte med villfarelsen om panteism (att identifiera naturen med Gud), eller panenteism (att världen är en del av Guds väsen, även om han är större). Han förkunnar snarare Guds transcendens (”som står över allting”), aktiva ledning (”som … verkar genom allt”) och närvaro (”som ... finns i allt”).

Lägg noga märke till två tankar om kyrkans enhet (Ef. 4:1–6). För det första är enhet ett andligt faktum rotat i dessa sju enheter, en verklighet som ska firas (Ef. 4:4–6). För det andra krävs det hängivenhet från oss för att vårda och utveckla enheten (Ef. 4:3). Det kommer ofta att finnas anledning att gråta över våra misslyckanden i att förverkliga denna enhet. Men trots våra misslyckanden kan vi glädjas åt Guds verk i Kristus i att ena kyrkan och åt den teologiska verkligheten av ”Andens enhet” (Ef. 4:3, FB). Det kommer att ge oss kraft att fortsätta det hårda arbetet med att främja denna enhet, men med en ny övertygelse om att vi fullbordar Guds eget verk genom att göra det.

`Läs Ef. 4:4–6 igen. Vad känner du när du läser texten, med tanke på vad som sägs om vår enhet i och med Gud genom Kristus?`