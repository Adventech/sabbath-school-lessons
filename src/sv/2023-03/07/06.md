---
title:  Att växa till i Kristus
date:  10/08/2023
---

`Vilka faror hotar kyrkans Kristuslikna mognad? Se Ef. 4.14.`

Paulus ser en situation som inte är helt olik vår egen där olika idéer, såsom ”lärovindar” och ”bedrägliga påfund”, prackas på de troende. Han använder tre bilder för att beskriva farorna med egensinnig teologi: 1) barndomens omognad, ”Vi skall inte längre vara barn”; 2) farorna på öppet hav, ”drivas omkring av alla lärovindar”; 3) att bli svindlad av smarta människors falska spel, liksom i ett hasardspel. Paulus använder bildligt talat det grekiska ordet kubeia (”tärningsspel”) i betydelsen ”lekbollar” eller ”falska spel”.

Paulus anser att splittring är ett tydligt tecken på villfarelse: det som ger näring till och får kroppen att växa och hjälper den att hålla ihop är bra medan det som utarmar och splittrar den är ont. Genom att vända sig från den splittrande undervisningen och till förankrade och betrodda lärare (Ef. 4:11), kommer de att göra framsteg i sann kristen mognad och få effektiva roller i Kristus kropp (Ef. 4:12, 13; jfr Ef. 4:15, 16).

`På vilka sätt fungerar en frisk kyrka som en frisk kropp? Se Ef. 4:15, 16.`

I Ef. 4:1–16 förespråkar Paulus kyrkans enhet och uppmanar åhörarna att aktivt främja den. Även om enhet är en teologisk visshet (Ef. 4:4–6) kräver den våra hårda ansträngningar (Ef. 4:3). Ett sätt som vi kan främja enhet är genom att vara aktiva ”lemmar” i Kristus kropp (Ef. 4:7–16). Var och en av oss är en del av kroppen och bör bidra till dess hälsa och tillväxt (Ef. 4:7, 16). Vi borde alla också få gynnas av det arbete som apostlar, profeter, evangelister och herde-lärare utför (Ef. 4:11). Dessa har, liksom ligament, senor och ”alla lederna” (Ef. 4:16) en enande funktion, som hjälper oss att växa till i Kristus som är kroppens huvud (Ef. 4:13, 15).

`Vilka är några ”lärovindar” som blåser genom vårt samfund idag, och hur kan vi hålla stånd mot dem? Ta med ditt svar till studiet på sabbaten.`