---
title:  Den upphöjde Kristus, gåvogivaren
date:  08/08/2023
---

”Men var och en av oss har fått nåden alltefter den gåva som Kristus har gett. Därför sägs det: ’Han steg upp i höjden och tog fångar, och han gav människorna gåvor.’ Att han steg upp måste ju betyda att han först hade kommit ner till jorden. Och han som kom ner är också den som steg upp över alla himlar för att uppfylla allting” (Ef. 4:7–10, nuB).

`Vad händer här och vad är Paulus poäng i dessa verser?`

Paulus citerar här Ps. 68:19 som lyder: ”Du drog upp mot höjderna, du tog fångar, du fick gåvor från människor, också från upprorsmännen – du, Herre Gud, skulle bo där.” Ps. 68:19 framställer Herren, Jahve, som en segrande general som efter att ha besegrat sina fiender tågar upp på kullen som hans huvudstad är byggd på, med krigsfångarna i tåg (se Ps. 68:2, 3). Han hyllas sedan (”fick gåvor”) av sina besegrade fiender (lägg märke till att Paulus anpassar detta bildspråk till att den upphöjde Kristus ”ger gåvor” baserat på det större sammanhanget i Psalmen, se Ps. 68:36).

Om vi följer ordningen i Ps. 68:19, sker uppstigningen – Kristus uppstigning till himlen (Ef. 1:21–23) – först, följt av nedstigningen då den uppståndne, upphöjde Jesus ger gåvor och uppfyller allt. Detta är Paulus sätt att skildra den heliga Andens utgjutelse på pingstdagen (se Apg. 2). Denna uppfattning bekräftas av Ef. 4:11, 12 som nämner Andens gåvor som den upphöjde Jesus gav.

”Jesus steg upp i höjden och tog fångenskapen fången och gav människorna gåvor. Vilken verkan fick det, när Anden efter Jesu himmelsfärd kom ned som det var utlovat, som en mäktig, brusande vind som fyllde hela platsen där lärjungarna var samlade? Tusentals blev omvända på en dag” (Ellen White, Ni skall få kraft, s. 171).

`Hur kan vi finna tröst i vad de här verserna säger om vad Kristus har gjort för oss och kommer att göra, särskilt med tanke på att han ”helt uppfyller allt” (Ef. 1:23)?`