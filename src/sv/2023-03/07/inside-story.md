---
title:  Missionsnytt
date:  11/08/2023
---

#### Ryszard och professorn

Alla studenterna på universiteten i Polen deltog i undervisningen på lördagarna. Förutom Ryszard. Ändå lyckades han alltid på något sätt få godkänt i sina ämnen. Men ett år fick han en ny lärare.

”Vi har en ny sträng professor som inte kommer att ge dig ledigt på lördagar”, sa en vän. ”Det är bara för dig att packa väskorna och åka hem.”

Ryszard var inte orolig.

”Nej, jag tänker inte åka hem”, svar-ade han. ”Först ska jag be till Gud om vägledning.”

När Ryszard bad inför sitt möte med professorn kom han att tänka på två möjliga scenarier för vad som skulle hända. I ett scenario skulle professorn säga: ”Det spelar ingen roll vad du tror. Du måste vara med på lektionerna.” I det andra skulle professorn säga: ”Var snäll och sitt. Jag vill berätta något för dig.”

Ryszard gick till professorn och presenterade sig. ”Jag är sjundedagsadventist”, sa han. ”Vi tror på Jesus, Maria och lärjungarna. Vi lever som de. Lördagen var en helig dag för dem, och det är den för mig också. Så jag kommer inte att kunna delta i dina föreläsningar på lördagarna.”

Ryszard väntade tyst på professorns svar.

Professorn sa: ”Sätt dig.”

Professorn berättade att han för många år sedan hade fått en praktikplats i USA strax efter sin doktorsexamen.

”Jag kände ingen i USA”, sa han. ”Och när planet landade tänkte jag: Var ska jag bo? Till min förvåning hämtade en familj mig på flygplatsen. De inbjöd mig att bo hos dem och äta deras mat. När jag ville betala svarade de att det inte behövdes.”

Professorn bodde hos familjen i ett helt år.

”När jag kom hem till Polen tänkte jag ’Hur kan jag tacka dessa människor? Hur kan jag visa min uppskattning för allt de har gjort för mig?’ Jag hade ingen aning. Jag förstår att du är frikyrklig. Det var de också. Jag ska ge dig ledigt på lördagarna.”

Ryszard blev överväldigad. Vem skulle ha tänkt sig att Gud skulle ha sänt en frikyrklig familj till hans framtida professor? Och att detta skulle göra det möjligt för honom att fira sabbaten i Polen många år senare.

Ryszards vän hade haft fel. Professorn gav honom ledigt på lördagarna.

Ryszard behövde aldrig delta i lördags-undervisningen. Och när han tog sin examen var frågorna så enkla att det verkade som om professorn hade försökt se till att han blev godkänd.

Idag är Ryszard Jankowski missionsföreståndare i Polen. Han har aldrig glömt hur Gud hjälpte honom att helighålla sabbaten under tiden på universitetet.

”Jag såg hur Gud leder oss när vi är i en svår situation och inte ser någon utväg”, säger Ryszard. ”Jesus säger: ’Jag är dörren.’ Han ger oss alltid en utgång när vi befinner oss i svåra situationer.”