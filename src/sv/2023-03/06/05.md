---
title:  Kristus bor i ditt hjärta
date:  02/08/2023
---

`Jämför Paulus tidigare bön i Ef. 1:16–19 med hans vädjan för de troende i Ef. 3:14–19. På vilket sätt liknar de varandra?`

I grundtexten i Ef. 3:14, 15 finns en viktig ordlek. När Paulus säger att han faller på knä inför ”Fadern, efter vilken allt vad fader heter i himlen och på jorden har sitt namn” utforskar han det fonetiska sambandet mellan det grekiska ordet för Fader, pater (vers 14) och fader, patria (vers 15) som också kan betyda ”familj” eller ”släkte”.1 I Efesierbrevet firar Paulus omfattningen av Guds frälsningsplan som innefattar allt (Ef. 1:9, 10) i alla tider (Ef. 1:21). Och här gör han anspråk på att alla familjer ”i himlen och på jorden” tillhör ”Fadern”. Varje familj (patria) har fått sitt namn från Fadern (pater). Det är mycket goda nyheter!

Begrunda denna tanke: Din familj tillhör Gud trots dess ofullkomlighet och brister. Din familj är inte i ödets grymma grepp, utan i Guds ömma händer. Gud älskar ofullkomliga familjer. De bär det gudomliga namnet. De bär tecknet på hans ägarskap.

I Ef. 3:16–19 ber Paulus Gud att ge de troende en riklig andlig upplevelse präglad av den inre styrka som kommer från Andens närvaro (Ef. 3:16), gemenskap med Kristus som bor i våra hjärtan (Ef. 3:17), och en fast och trygg andlig identitet (”rotade och grundade i kärleken”, Ef. 3:17, FB).

När Paulus prisar Gud för den vida omfattningen av de välsignelser som erbjuds de troende, nämner han inte tre dimensioner, utan fyra – ”bredden och längden och höjden och djupet” (Ef. 3:18). Han förtydligar inte vad dessa dimensioner syftar på, även om de uppenbarligen beskriver storheten hos något viktigt. Det blir ett intressant pussel för dem som studerar Bibeln. Beskriver dessa dimensioner Guds visdom (jfr Job 11:5–9, som har fyra dimensioner), Guds kraft (jfr Ef. 3:16, 17), eller kanske det andliga templet i Ef. 2:19–22 (jfr Hes. 43:13–16, som har fyra dimensioner; Amos 7:7, 8; Upp. 11:1, 2)? Det är kanske bäst att se dessa fyra dimensioner som en beskrivning av ”Kristi kärleks” oändlighet (Ef. 3:19), om man ser frasen ”förmår fatta bredden och längden och höjden och djupet” (Ef. 3:18) som en parallell till nästa fras, ”lära känna Kristi kärlek” (Ef. 3:19; jfr Rom. 8:35–39). Hur vi än tolkar hans ord är de goda nyheter.

1  Texten kan alltså betyda att Gud är Fader åt alla familjer, reds. anm.