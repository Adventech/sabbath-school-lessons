---
title:  Missionsnytt
date:  04/08/2023
---

#### En skola för Berta

Berta blev stormförtjust när hon hörde att Adventistsamfundet hade öppnat sin första skola i Polen. Hon var behörig lärare och högkvalificerad, och hon letade efter arbete. Hon skulle gärna undervisa barn på en adventistskola.

Men det fanns ett problem. Adventistskolan låg utanför Polens huvudstad Warszawa och långt från hennes hem i Krakow.

”Det här är nog inte jobbet för mig”, tänkte Berta sorgset.

En kort tid därefter började en vän oväntat prata med henne om adventistskolan.

”Du kanske kan ansöka om att undervisa där”, sa vännen.

”Nej, det är för långt bort”, svarade Berta. ”Det är mer realistiskt att leta efter arbete i Krakow.”

Senare berättade en annan vän för henne om adventistskolan.

”Jag hörde talas om den här adventistskolan”, sa vännen. ”Du kanske vill ansöka om att bli lärare där.”

När nu två vänner hade sagt samma sak undrade Berta om Gud försökte berätta något för henne om att bli lärare där.

Hon bad: ”Gud, vad ska jag göra? Ska jag stanna i Krakow, eller ska jag ansöka om en tjänst på adventistskolan?”

Berta bestämde sig för att söka två lärarjobb – ett på folkskolan i Krakow och det andra på adventistskolan utanför Warszawa.

”Jag ska välja den första skolan som svarar på min jobbansökan”, bad hon. ”Gud, på så sätt vill jag att du visar mig vilket som är ditt val.”

Berta undrade vilken skola som skulle svara först på hennes ansökan. Skulle det vara folkskolan, eller skulle det vara adventistskolan?

Adventistskolan var den första som skrev till henne. ”Tack för ditt intresse för lärartjänsten”, stod det i brevet. ”Kom gärna på anställningsintervju.”

Men då blev Berta orolig. Hon hade en 16-årig son som hette Jacob. Alla hans vänner fanns i Krakow, och hans skola låg i Krakow. Skulle han vara villig att flytta till en annan stad? Det var mycket viktigt för Berta att Jacob accepterade hennes beslut att ta ett jobb i en annan stad. Jacob tvekade inte.

”Mamma, vi flyttar!” svarade pojken.

Idag är Berta rektor för skolan som ligger på samma skolområde som Adventistsamfundets pastorsseminarium utanför Warszawa. Hon tvivlar inte på att Gud ledde henne till skolan. Härom dagen sa Jacob att det var rätt beslut för dem båda. Han sa att han inte hade haft några adventistvänner i Krakow och inte hade varit intresserad av församlingens verksamhet där. Men nu har han många adventistvänner och är aktiv i församlingen.

”Mamma, det var ett bra beslut att flytta hit”, sa han. ”Jag är så glad att vi är här.”

Berta sa att hon inte skulle vilja ha det på något annat sätt. Gud förde henne till skolan, och hon är lycklig.

”Det är därför jag är här”, säger hon.