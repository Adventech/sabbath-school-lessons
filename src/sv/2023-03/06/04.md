---
title: 'Kyrkan: Uppenbarelsen av Guds vishet'
date:  01/08/2023
---

`Vad säger Paulus om Gud och Guds agerande i Ef. 3:7–13?`

Paulus gör återigen anspråk på att vara en ”tjänare” genom ”den nådegåva som Gud ger mig” (Ef. 3:7; jfr Ef. 3:1, 2). Denna gåva, liksom evangeliet självt, ges inte på grund av att mottagaren är värdig, utan på grund av Guds nåd. Paulus understryker detta genom att beskriva sig själv som ”den allra obetydligaste av alla heliga” (Ef. 3:8).

Det finns en intressant utveckling i Paulus självförståelse som kan urskiljas om vi går igenom Paulus brev i den ordning de skrevs. I tidigt skede gör han anspråk på sin roll som en gudomligt utsedd apostel (Gal 1:1). Men senare presenterar han sig själv som ”den allra minste av apostlarna” och ”inte värdig att kallas apostel” (1 Kor. 15:9). Här i Efesierbrevet ser han sig själv som ”den allra obetydligaste av alla heliga” (Ef. 3:8). Slutligen beskriver han sig själv som ”den störste” av syndare (1 Tim. 1:15).

Kanske kan Paulus tankegång här hjälpa oss förstå detta berömda citat av Ellen G. White: ”Ju närmare Jesus du kommer desto fler brister ser du i ditt eget liv. Du får andlig klarsyn. Dina synder och ofullkomligheter framträder. De står i skarp kontrast till hans syndfria väsen” (Vägen till Kristus, s. 91).

Paulus fortsätter. I Ef. 3:10 skriver han: ”Nu skulle härskarna och makterna i himlarymderna genom kyrkan få kunskap om Guds vishet i hela dess mångfald.” Vilka är ”härskarna och makterna i himlarymderna” som nämns här? Hur tillkännager kyrkan Guds vishets ”mångfald”? Även om Ef. 3:10 inte beskriver vilka makter det är, verkar det rimligast att förstå dem som de onda makterna som beskrivs mer i detalj i Ef. 6:11, 12. Om så är fallet blir sammansättningen av kyrkan, som förenar judar och icke-judar (två delar av mänskligheten som en gång var mycket splittrade), ett rungande tillkännagivande för de demoniska ”härskarna och makterna i himlarymderna” om Guds plan för framtiden, ”att sammanfatta allting i Kristus, allt i himlen och på jorden” (Ef. 1:10). De får kännedom om att Guds plan har gjort framsteg och att deras undergång är säkerställd. Själva existensen av en enad kyrka tillkännager deras slutliga nederlag.

`Hur skulle ditt och dina trossyskons sätt att förhålla sig till varandra förändras om din egen församling tog Paulus ”arbetsbeskrivning” för kyrkan i Ef. 3:10 på allvar?`