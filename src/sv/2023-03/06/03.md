---
title:  Den länge dolda hemligheten i evangeliet
date:  31/07/2023
---

`Vad är hemligheten som har blivit anförtrodd Paulus? Se Ef. 3:1–6.`

Lägg märke till följande när du studerar Ef. 3:1–6: För det första skriver Paulus denna del av brevet specifikt till hednakristna i Efesos husförsamlingar (Ef. 3:1).

För det andra menar Paulus att han fått något han kallar ”det uppdrag som Gud i sin nåd gav mig”. Det ges till honom ”med tanke på er”, de icke-judar som har blivit kristna (Ef. 3:2, FB). Detta förvaltarskap, eller denna nådens tjänst, är Paulus sätt att beskriva uppdraget som han fått att predika evangeliet (Guds nåd) till icke-judarna (jfr Ef. 3:7, 8).

För det tredje säger Paulus att en hemlighet har avslöjats för honom. Det är ett ämne som han redan har skrivit om i brevet (se särskilt Ef. 1:9, 10; Ef. 2:11–22), ”Kristi hemlighet” (Ef. 3:3, 4, FB). Paulus vill inte ses som uppfinnaren av evangeliet, men han gör anspråk på ett gudagivet uppdrag att förkunna det.

För det fjärde är Paulus inte ensam om att ha fått ingående uppenbarelser om denna hemlighet. Anden har också uppenbarat den för Kristus ”heliga apostlar och profeter” på ett sätt som överträffar uppenbarelsen av Guds plan för tidigare generationer (Ef. 3:5). Beteckningen profeter syftar här förmodligen på dem som ägde och utövade den profetiska gåvan i de tidiga kristna husförsamlingarna snarare än profeterna i Gamla testamentet. Hemligheten, som en gång var dolt, har nu blivit vad vi kallar en ”offentlig hemlighet”.

Slutligen förklarar han: ”tack vare Kristus Jesus är hedningarna genom evangeliet arvingar som vi, tillhör samma kropp som vi och har del i löftet som vi” (Ef. 3:6).

Paulus brinner för evangeliet och särskilt för hur det kommer till uttryck i kyrkan, som är sammansatt av både judar och icke-judar. Dessa två grupper har blivit byggstenarna i Guds nya gemenskap, hans nya mänsklighet, kyrkan (se Ef. 2:14–16). Vi kan säga att de nu har förvandlats från att vara fiender till att vara ”medarvingar”, ”medlemmar” (införlivade i en enda kropp, Kristi kropp) och ”meddeltagare” i evangeliets löfte (se Ef. 3:6).

`Vilka (om några) attityder, kanske till och med dolda attityder, kan du ha som går emot den inkluderande attityd som evangeliet lär ut? Hur blir man av med dem?`