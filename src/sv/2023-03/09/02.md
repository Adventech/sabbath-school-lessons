---
title:  ”Tacka i stället Gud”
date:  20/08/2023
---

`På vilket sätt vill Paulus att de troende ska härma Gud? Se Ef. 5:1, 2.`

Paulus uppmanar de troende i Efesos att vandra i kärlek, en uppmaning som är viktig i detta avsnitt (Ef. 5:8, 15). Denna vandring i kärlek (Ef. 5:2) ska efterlikna Jesus egen kärlek till oss (jfr Ef. 4:32) som uttryckts i hans försoningsoffer. Paulus bekräftar fyra saker om offret: 1) Det motiverades av både Gud Faderns kärlek (Ef. 5:1) och Kristus kärlek (Ef. 5:2); 2) Det är en ställföreträdande död genom att Kristus dör i vårt ställe. Kristus var inget passivt offer, utan gav sig själv för oss; 3) Med bildspråk från Gamla testamentets helgedomstjänst är Kristus död också ett offer som ges till Gud; 4) Offret accepteras av Gud eftersom det är ”ett välluktande offer” (Ef. 5:2; jfr 2 Mos. 29:18; 3 Mos. 2:9; Fil. 4:18).

Därefter påbörjar Ef. 5:3–5 ett avsnitt som handlar om oro för sexuell etik. De unga kristna i Efesos riskerar att omintetgöra sin kristna kallelse och falla tillbaka till sexuella beteenden som förnekar deras rykte som kristna (jfr 1 Kor. 5:1–11; 6:12–20; 12:21).

Å ena sidan uppvisade den grekisk-romerska världen under det första århundradet det moraliska fördärv och de utsvävningar som beskrivs på andra ställen i Nya testamentet (se 1 Kor. 6:9; Gal. 5:19; Ef. 4:17–19; Kol. 3:5). Till exempel innehöll de rikas festmåltider regelbundet de beteenden som Paulus kritiserar i Ef. 5:3–14: dryckenskap, oanständigt tal, oanständig underhållning och omoraliska handlingar. Dessutom tillhandahöll stadskärnorna anonymitet och släpphänthet vilket främjade omoraliska sexuella handlingar. Å andra sidan levde många i samhället dygdiga liv och förespråkade sträng moral. När Nya testamentet skriver listor på synder, dygder eller hushållsregler (t.ex. Ef. 5:21–6:9; Kol. 3:18–4:1), speglar dess författare teman i den grekisk-romerska världen. Denna värld, som både kunde vara parallellt utsvävande och dygdig, hjälper oss förstå Paulus uppmaningar att undvika icke-judarnas omoraliska beteende samtidigt som han önskar att de troende ska leva eftertänksamt och därigenom också få gott anseende bland de utomstående.

`På vilka sätt är Paulus ord om sexuellt beteende tillämpliga på din kultur, var du än bor?`