---
title:  Att göra fynd
date:  23/08/2023
---

Paulus avslutar Ef. 5:1–20 med två grupper uppmaningar – Ef. 5:15–17 och Ef. 5:18–20 –när han avslutar sitt avsnitt om sexuell renhet. Den första gruppen börjar med uppmaningen: ”Se alltså noga upp med hur ni lever, inte som ovisa människor utan som visa” (Ef. 5:15). Med andra ord: ”Var därför aldrig oförståndiga, utan sök förstå vad som är Herrens vilja” (Ef. 5:17). Däremellan finns en uppmaning att ”ta väl vara på den tid som är kvar” (Ef. 5:16).

`Se på Paulus uppmaningar att leva på ett sätt som präglas av en bedjande, skarpsynt vishet (Ef. 5:15–17). Vad är skillnaden mellan att leva som ovisa och visa människor? Dessutom, vad betyder det att ”ta väl vara på den tid som är kvar”?`

Eftersom Ef. 5:15 är en parallell till Ef. 5:17 kan vi leta där efter en definition på vad det innebär att leva som visa människor. Vi ser inte inåt efter vishet. Att vara vis är att sträcka sig bortom sig själv och ”förstå vad som är Herrens vilja” (Ef. 5:17).

Paulus uppmuntrar också avsiktligt lärjungaskap med en levande bild. I frasen ”ta väl vara på den tid som är kvar” (Ef. 5:16) använder Paulus verbet exagorazo (jfr Kol. 4:5). Det är hämtat från marknadsplatsen och är en intensiv form av verbet ”att köpa”. Det betyder ”att fynda” bland det som erbjuds medan vi väntar på Jesus återkomst. ”Tid” är här översatt från det grekiska ordet kairos, som betyder en tidpunkt av möjlighet (jfr ”varje tillfälle”, FB). ”Den tid som är kvar” till slutet är en lovande period som ska användas till fullo. Det är också en utmanande tid, eftersom ”dagarna är onda” (Ef. 5:16; jfr Ef. 6:13; Gal. 1:4) och för att ”den här världens sätt” följer ”härskaren över luftens välde” (Ef. 2:2, FB).

När troende ser fram mot Jesus återkomst lever de i en svår tid, en tid som Paulus framställer som en farlig men givande marknadsplats. De ska vara lika uppmärksamma i sin användning av den tid som är kvar som fyndjägare under en kort rea som erbjuder stora rabatter. Även om vi inte kan köpa frälsning är bildspråket fortfarande passande: ta omedelbart emot det som erbjuds oss i Kristus.