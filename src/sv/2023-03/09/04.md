---
title:  ”Vakna, du som sover!”
date:  22/08/2023
---

`Läs Ef. 5:11–14. Vilken allvarlig varning ger Paulus här och hur relaterar den till vår situation idag?`

För att förstå Ef. 5:11–14 hjälper det att lägga märke till att Paulus flera gånger ger två uppmaningar som han växlar mellan: 1) lev ut en gudfruktig livsstil som ”ljusets barn” (Ef. 5:8; se även Ef. 5:1, 2, 4, 9–11, 13, 14); 2) lev inte en sexuellt omoralisk, gudsfrånvänd livsstil med ”mörkrets ofruktbara gärningar” (Ef. 5:11; se även Ef. 5:3–8, 12).

Vi kan lyfta fram de parallella uppmaningarna i Ef. 5:8–10 för att förstå Ef. 5:11. De troende ska leva inför de icke-troende som ”ljus i Herren” och ”ljusets barn” (Ef. 5:8, FB). Hela poängen med att göra det är att bli sedda för att klargöra att ”ljuset bär frukt överallt där det finns godhet, rättfärdighet och sanning” (Ef. 5:9). Paulus förespråkar alltså en strategi för att visa upp Guds godhet. De troende ska avslöja mörkrets ofruktbara gärningar genom att visa upp ett rättfärdigt alternativ så att alla kan se.

Samtidigt kan vi tolka det utmanande, poetiska språket i verserna 13 och 14 som Paulus djärva påstående att de troende, genom att bära ”ljusets frukt” (Ef. 5:9, FB), kan vinna människor i världen till tron på Kristus: ”Men när alltsammans avslöjas av ljuset blir det synligt, för överallt där något blir synligt finns ljus” (Ef. 5:13, 14). När det dekadenta livet avslöjas av ljuset, kan människor i världen se sitt beteende för vad det är (”blir det synligt”): framtidslöst och på väg mot vreden (Ef. 5:5, 6). De kan uppleva en förvandling från mörker till ljus (”där något blir synligt finns ljus”). Det är just denna förvandling som Paulus efesiska läsare som troende har upplevt själva (Ef. 5:8).

Vad ska vi tänka om dikten eller psalmen i Ef. 5:14, som använder ett språk som är förknippat med de dödas uppståndelse vid tidens slut (jfr Ef. 2:1, 5)? Den framför en tydlig uppmaning att vakna upp från andlig slummer och uppleva Kristus förvandlande närvaro. Eftersom Jes. 60:1–3 (som Paulus tycks återspegla) riktar sig till Guds folk Israel, kan vi se psalmen/dikten i Ef. 5:14b som en kraftfull vädjan till kristna att vakna upp till sin roll som missionärer, och återspegla Kristus ljus i en mörk värld (jfr Fil. 2:14–16; Matt. 5:16).

`Hur kan du leva en livsstil som kan avslöja mörkrets verk för vad de är?`