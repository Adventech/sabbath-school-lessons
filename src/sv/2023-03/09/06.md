---
title: 'Andefylld tillbedjan (Ef. 5:18–20)'
date:  24/08/2023
---

`I Ef. 5:18–20 föreställer sig Paulus hur kristna samlas för tillbedjan. Vad beskriver han att de gör i denna tillbedjan?`

I sitt sista argument i Ef. 5:1–20 uppmanar Paulus de troende att vända sig bort från det sinnesbedövande vindrickandet och i stället uppleva Andens närvaro och kraft tillsammans. Paulus förbjuder fylleri (troligen med ett citat från Ords. 23:31 i den grekiska versionen av Gamla testamentet). Det tyder på att han tänker på de invändningar mot alkoholkonsumtion som finns i visdomslitteraturen (Ords. 20:1; Ords. 23:29–35). Bland de onda saker som kommer i kölvattnet av dryckenskap finns grovt, sexuellt utpräglat tal, tanklöshet, omoral och avgudadyrkan (Ef. 5:3–14). Dessa ska bytas ut mot en eftertänksam, Andefylld tillbedjan av Gud. Paulus uppmaning att bli fylld med Anden är avgörande och bestäms av en serie verb i Ef. 5:19–21 (”tala”; ”sjung och spela”; ”tacka”; ”underordna er”).

Här tillämpar Paulus uppmaningen att ”uppfyllas av Anden” (Ef. 5:18, FB) på gruppnivå och föreställer sig att de troende samlas i Andefylld tillbedjan av Gud som främjar enhet (Ef. 4) och som står i kontrast till egocentrisk, hedniskt uppförande och tillbedjan (Ef. 5:1–18). Den här bilden av tidig kristen gudstjänst domineras av musikalisk lovsång. Det har hävdats att kyrkan föddes i sång, och detta avsnitt, tillsammans med Kol. 3:16 förser oss med det bästa beviset för det påståendet (jfr Apg. 16:25; Jak. 5:13).

Det finns ett ”horisontellt” element i tillbedjan eftersom församlingsmedlemmar i sång på sätt och vis talar ”till varandra” (Ef. 5:19). Men den som den musikaliska lovsången särskilt vänder sig till är Herren, det vill säga ”vår Herre Jesus Kristus” (nuB, jfr Kol. 3:16) som anges i Ef. 5:20. Tacksägelsen i Ef. 5:20, som beskrivs parallellt med den musikaliska lovsången i Ef. 5:19, ska frambäras till ”vår Gud och fader … i vår herre Jesu Kristi namn”. I frasen ”andlig sång” belyser adjektivet ”andlig” (grekiska, pneumatikos) den heliga Andens roll i tillbedjan, eftersom termen beskriver sånger som är inspirerade av eller fyllda med den heliga Anden. Paulus bild av den tidiga kristna gudstjänsten framställer alltså alla de tre medlemmarna av Gudomen som aktiva deltagare.

`Hur kan du använda musik för att förbättra din egen gudstjänstupplevelse?`