---
title:  Studiehjälp
date:  25/08/2023
---

När vi ser tillbaka på Ef. 5:1–20 som helhet, ser vi att Paulus går hårt åt synd och ondska, särskilt sexuell omoral och grovt tal. Han vägrar acceptera fördärvligt uppförande hos Guds folk. I stället kallar han de troende i Efesos till en hög standard när det gäller uppförande och att omfamna deras identitet som Guds ”älskade barn” och ”de heliga” (Ef. 5:1–10). Han vågar tro att när de kristna gör det tillsammans tänder de ett ljus i mörkret och lockar bort sina medmänniskor från en självförstörande livsstil och in i Guds nåd och sanning (Ef. 5:11–14).

Paulus utgår från att kyrkan har styrkts av ett förnyat åtagande att leva ”som ljusets barn” medan de väntar på Jesus återkomst (Ef. 5:8; se även Ef. 5:15, 16), och den har välsignats av Jesus närvaro (Ef. 5:14). Han föreställer sig nu hur de samlas för att tillbe. De motiveras av sin ställning ”som hans [Guds] älskade barn” och av Kristus död för dem (Ef. 5:1, 2) och är fyllda av Anden (Ef. 5:18). Därför kännetecknas deras gudstjänster av energi och glädje när de tillsammans sjunger tacksägelse till sin Herre, Jesus Kristus, och till Gud Fadern. Med ett fast grepp om den himmelska verkligheten firar de sitt hopp om framtiden. Det hoppet har sin grund i berättelsen om vad Gud har gjort, gör och kommer att utföra genom Jesus Kristus, deras Herre (Ef. 5:18–20).

Om vi förstår avsnittet på detta sätt blir det mycket mer än en uppsättning fristående bud om kristen livsstil. Det blir ett profetiskt kall till kristen identitet, engagemang, gemenskap och tillbedjan i de sista dagarna. Det blir en känslofylld inbjudan att ”fynda” det som erbjuds under tiden fram till Jesus återkomst (Ef. 5:16).

**Samtalsstart**

Berätta för varandra vilka verkliga ”livsfynd” ni upplever i att tillbe Jesus Kristus tillsammans.

**Förbön**

Be att det Paulus beskriver och inbjuder till ska växa i er gemenskap.

**Samtalsfrågor**

`När vi idag konfronteras med en internetkultur som predikar sina värderingar dygnet runt 365 dagar om året genom en förlamande mängd media, hur kan vi som troende ta till oss Paulus höga standard?`

`Vilka metoder kan de troende använda idag för att ”pröva vad som gläder Herren” (Ef. 5:10, FB) och för att ”förstå vad som är Herrens vilja” (Ef. 5:17)?`

`Någon skulle kanske säga att Paulus förbud mot att tala om sexuell omoral bland de troende (Ef. 5:3, 4) innebär att vi inte bör ta itu med frågor om sexuella olämpligheter och övergrepp. Varför är det en felaktig slutsats?`