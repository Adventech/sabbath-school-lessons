---
title:  Vandra som ljusets barn
date:  21/08/2023
---

`På vilket sätt vill Paulus att de troende ska härma Gud? Se Ef. 5:1, 2.`

Paulus skriver: ”Låt ingen lura er med tomma ord, det är sådant som drar Guds vrede över olydnadens människor” (Ef. 5:6). Paulus avslöjar dem som begår olika synder utan att skämmas eller ångra sig: den som är ”otuktig eller oren eller självisk” (Ef. 5:5). Han har gjort en rättfram analys: de som är i Kristus och är ämnade att bli delaktiga i hans framtida rike ska inte bete sig som de som inte är det (Ef. 5:5). Han oroar sig över effekten av ”tomma ord”. Med andra ord, de troende kan bli lurade av oaktsamt tal till att tro att sexuella synder inte är tabu, och de kan till och med dras in i sådana synder själva (Ef. 5:6). Att bli så bedragen, varnar Paulus, riskerar att medföra Guds slutliga dom, ”Guds vrede” som drabbar ”olydnadens människor” (Ef. 5:6).

Frasen ”Guds vrede” är utmanande. Att det är Guds vrede eller ilska antyder att den står i kontrast till den vanliga, nyckfulla mänskliga varianten (jfr Ef. 4:31). Det är en tålmodig och rättfärdig Guds rättvisa reaktion mot envis hängivenhet till ondska, inte en galen, vulkanliknande reaktion på någon mindre överträdelse. När gudomlig vrede nämns förekommer det dessutom oftast i samband med inspirerade, bibliska varningar om Guds kommande domar (t.ex. Upp. 6:12–17; 16:1–16; 19:11–16). Gud varnar för sina kommande domar. Detta är en nådefull handling, eftersom människor ”av födseln” är ”vredens barn” (Ef. 2:3) och föremål för dessa domar.

`Varför uppmanar Paulus de troende att inte ha något att göra med syndare? Se Ef. 5:7–10.`

Paulus uppmanar: ”Lev som ljusets barn” (Ef. 5:9) och fortsätter med ytterligare ett bud: ”pröva vad som gläder Herren” (Ef. 5:10, FB). Icke-judarna söker njutning genom ”otukt och annan orenhet eller själviskhet” (Ef. 5:3). De troendes mål är drastiskt annorlunda. De vill inte behaga sig själva utan Gud (jfr Rom. 12:1; 2 Kor. 5:9; Heb. 13:21, som använder samma grekiska ord, euarestos, ”behaga” eller ”glädja”). De troende försöker efterlikna Kristus självuppoffring (”Lev i kärlek, så som Kristus har älskat oss och utlämnat sig själv för vår skull”, Ef. 5:2).

`Vilka är några av de ”tomma ord” som vi i vår tid måste vara försiktiga med?`