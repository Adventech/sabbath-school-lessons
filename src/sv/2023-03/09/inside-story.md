---
title:  Missionsnytt
date:  25/08/2023
---

#### Problem med bilen

En sen kväll körde en far genom Polen tillsammans med sin tonåriga son Tomasz.

Medan pappan körde talade han om de fantastiska upplevelser han hade haft med Guds ingripande när han tidigare hade varit ute och rest.

”När jag kör bil och något händer så att bilen går sönder, brukar Gud hjälpa mig”, sa han. ”Jag får kanske tag på en mekaniker som kör ut för att hjälpa mig, eller någon stannar sin bil för att hjälpa mig, eller min bil går sönder nära en verkstad där det finns en mekaniker.”

Tomasz lyssnade på sin pappa utan att reagera synbart.

Efter ett tag stannade de för att tanka.  Men när pappa försökte starta motorn gick det inte. Den här gången reagerade Tomasz. Han log.

”Nu kan vi testa vad du sa, pappa. Hjälper Gud verkligen dig när du får problem med bilen?”

Pappa gick till kvinnan som arbetade på bensinstationen. ”Finns det någon bilmekaniker här?” frågade han.

”Skojar du?” svarade kvinnan. ”Klockan är elva på kvällen. Skaffa ett hotellrum och kom tillbaka i morgon.”

Pappa skakade på huvudet.

”Nej”, sa han. ”Jag måste visa min son hur Gud leder i mitt liv.”

Pappa ringde en mekaniker som hade hjälpt honom med bilen en vecka tidigare.

Mekanikern gjorde en gissning om vad som var fel med bilen. Men pappa kunde inte förstå hans instruktioner om hur han skulle fixa bilen och han hade i alla fall inga verktyg med sig.

Tomasz klev ur bilen medan pappa pratade i telefon.

”Pappa”, sa han, ”där borta finns en grupp mekaniker som har problem med sin bil och väntar på en reservdel. De kanske kan ta en titt på bilen.”

”Ropa på dem”, sa pappa.

Mekanikerna kom och fixade bilen på fem minuter.

Pappa blev nöjd.

”Tomasz, ser du hur Gud fungerar?” sa han med ett leende.

Sedan tackade han mekanikerna, betalade dem och gav dem en bok om Gud. Mekanikerna tackade pappa och gick. Utom en som stannade kvar.

”Jag känner igen dig”, sa han.

”Jaså?” sa pappa. ”Du kanske har blandat ihop mig med någon annan som ser ut som jag.”

”Nej”, insisterade mannen. ”Jag känner igen dig. Jag såg dig på en påskgudstjänst i Adventkyrkan.”

Pappa kom ihåg gudstjänsten. Han hade hjälpt till att leda den.

”Ja, det var jag”, sa pappa.

”Jag har varit adventist”, sa mannen. ”Men det är jag inte längre.”

”Det är ingen slump att vi står här och att jag fick problem med min bil. Det var meningen att vi skulle träffas och prata”, sa pappa.

Pappa bad med mannen, och sedan skildes de åt.

Pappa heter Ryszard Jankowski. Han vet inte vad som hände med mannen sedan. ”Men jag är säker på att Gud leder oss på underbara sätt när vi följer honom”, säger han.