### Inledning

#### Efesierbrevet – att följa Jesus i svåra tider

_John K. McVay, kvartalets huvudförfattare_

I Efesierbrevet berättar Paulus för oss om efesierna. Många år efter de spännande händelserna under den tidiga missionsperioden i Efesos kämpar efesierna med vad deras kristna tro innebär.

Paulus, som en gång ställde till ekonomisk oreda för denna fjärde största stad i Romarriket, är nu tagen ur spel och fängslad. När han skriver från fängelset oroar han sig över att de troende i Efesos ska ”tappa modet” och glömma någon aspekt av vad det innebär att vara en Jesuslärjunge i Efesos sofistikerade, storstadsmässiga och alltigenom hedniska kultur. Även om hans åhörare redan är kristna har Paulus en värvande ton. Han vill vinna dem på nytt för den kristna tron. Han vill åter tända kärlekens låga för Kristus i dem och återuppväcka ivern över att vara en del av Guds stora verk i världen – kyrkan.

Eftersom kristen tro helt handlar om Kristus utstrålar Paulus beundran och tillbedjan av honom. Om vacklande kristna lärjungar ska återfå fotfästet måste det vara för att de återfått sin första kärlek till Jesus och upprättat en ny tillit till hans nåd och kraft. Därför betonar Paulus hur upphöjd Kristus är i himlen, över alla makter och gudar som försöker dra till sig de troende efesiernas hängivenhet. Jesus är målet för den gudomliga planen i alla tidsåldrar. I den planen spelar de troende, som hans kyrka, en viktig roll i Guds plan att förena allt i Kristus.

När Paulus försöker locka alla troende i Efesos till en förnyad kärlek till sin Herre tonar han inte ned kraven i kristet lärjungaskap. Han redogör i detalj för hur ett kristet levnadssätt och en kristen gemenskap ser ut. Kristna uppmanas till Andeinspirerad, Kristusärande, Gudsinriktad tillbedjan som Paulus illustrerar gång på gång. Kärlek till Kristus påverkar hur man agerar och talar. Att älska Kristus innebär att man respekterar och värdesätter sina medtroende. Det betyder att man bekämpar illasinnade och sexuellt urartade beteendemönster som så hejdlöst spred sig i deras kultur. I våra relationer i kyrkan och i hemmet betyder det att vi tar efter Kristus självuppoffrande exempel. Det innebär att man erbjuder Efesos medborgare ett tydligt exempel på ett nytt mönster för människors liv.

Paulus använder en stor del av sitt brev för att uttrycka sin glädje över det nya mönstret för vad det innebär att vara människa genom medlemskap i Guds kyrka. Han är särskilt stärkt av tanken att Gud har förenat åtskilda delar av mänskligheten – judar och hedningar – till ett i kyrkan. Genom att leva ut enhet där fiendskap förväntas har de möjlighet att visa upp karaktärsdragen hos Guds nya samhälle och kommande rike.

I sina försök att visa värdet i att vara del av Guds kyrka utvecklar Paulus metaforer om kyrkan. Troende utgör Kristus kropp som demonstrerar sin kärlek till Kristus och sin enhet med varandra. De är ett levande tempel som är uppbyggt på Kristus offer på Golgata och där Gud tillbes. De är Kristus brud som ser fram emot den stora bröllopshögtiden då brudgummen kommer för att göra anspråk på sina egna. I en slutlig metafor som uttrycker Paulus ansträngningar att värva dem på nytt för den kristna tron kallar han dem för Kristus armé, som utkämpar fred i hans namn och strider mot mörkrets makter i Guds kraft samtidigt som de ser fram emot Jesus återkomst.

Efesierbrevet är därför speciellt relevant för tider som vår egen då världens lockelser och tidens fortgång hotar att förslöa kristet lärjungaskap. Det upphöjer Kristus och betonar vikten av att följa honom som engagerade, aktiva medlemmar i hans kyrka när vi lever ut hoppet om hans återkomst. Detta kvartal har vi förmånen att under bön lyssna till Efesierbrevet och uppleva en förnyad iver i att följa Jesus i svåra tider.

_Dr John K. McVay är rektor och professor i religion vid Walla Walla University i Washington i USA, där han arbetat sedan 2006._