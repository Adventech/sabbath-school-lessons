---
title:  Ni var där!
date:   21/12/2025
---

”Josua samlade alla Israels stammar i Shekem. Han kallade till sig Israels äldste och överhuvuden, domare och förmän, och de trädde fram inför Gud” (Jos. 24:1).

Shekem var den plats där Abraham hade byggt ett altare när han kom till landet, och där Gud först gav honom löftet om att han skulle få landet (1 Mos. 12:7). Nu har löftena som gavs till Abraham uppfyllts, och Israel förnyar därför förbundet med Gud på samma plats där det första löftet först hade getts. Josuas vädjan påminner om Jakobs ord: ”Gör er då av med de främmande gudar ni har hos er” (Jos. 24:23; jämför med 1 Mos. 35:2–4). Platsen där detta sker förmedlar i sig själv uppmaningen att visa odelad lojalitet mot Herren och förkasta alla andra ”gudar”.

`Läs Jos. 24:2–13. Vad är huvudinnehållet i Guds budskap till Israel?`

Gud är huvudämnet i det återberättade förflutna: ”Jag hämtade”, ”Jag gav”, ”Jag sände”, ”Jag slog”, ”Jag gjorde”, ”Jag förde er ut”, ”Jag räddade” etc. Israel är inte huvudpersonen i berättelsen utan snarare dess objekt. Det är Gud som har skapat Israel. Om inte Gud hade ingripit i Abrahams liv skulle de ha tjänat samma avgudar. Israels existens som nation är inte någon av dess förfäders förtjänst utan uteslutande ett verk av Guds nåd. Det faktum att israeliterna är bosatta i landet är inte en grund för skryt utan själva anledningen till att de bör tjäna Gud.

Herrens tal innehåller en förskjutning som sker flera gånger mellan ”ni” och ”de” (fäderna). Fäderna och den här generationen i Shekem behandlas som en enda person. Josua försöker visa det som Mose bekräftade redan i 5 Mos. 5:3, nämligen att Herren inte slöt förbundet endast med fäderna utan med alla som var närvarande vid tidpunkten för Josuas tal. Den stora majoriteten av dem som var där nu hade inte upplevt uttåget ur Egypten. Inte ”alla” av dem var närvarande vid Horeb. Ändå säger Josua att de alla var där. Kort sagt, lärdomarna från det förflutna måste tas tillvara av varje ny generation. Den Gud som arbetade för förfäderna i det förflutna är redo att agera på uppdrag av den nuvarande generationen.

`På vilket sätt kan vi som församling få en bättre känsla för det gemensamma ansvaret, det vill säga förstå att det vi gör påverkar alla i församlingen?`