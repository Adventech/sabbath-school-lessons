---
title:  Tjäna helhjärtat och i sanning
date:   22/12/2025
---

`Vad vädjade Josua till israeliterna att göra? (Jos. 24:14, 15, FB). Vad innebär det att tjäna Herren helhjärtat och i sanning?`

Josuas vädjan uttrycker tydligt det faktum att Israel måste bestämma sig för att antingen vara lojala mot sin Skapare och på så sätt behålla sin unika karaktär och leva i landet, eller att falla tillbaka till att vara ett bland många avgudadyrkande folk, utan tydlig identitet eller ett tydligt syfte eller uppdrag. Valet är deras.

Josuas uppmaning är tvåfaldig: Israel ska frukta Herren och tjäna honom helhjärtat och i sanning. Att frukta Herren innebär inte ett liv i ständig fruktan och känslomässig osäkerhet. Det syftar snarare på den vördnad och respekt som kommer ur insikten om Guds ofattbara storhet, helighet och oändlighet å ena sidan och vår litenhet, syndfullhet och ändlighet å den andra. Att frukta Gud är att ständigt vara medveten om vidden av hans krav, att inse att han inte bara är vår himmelske Fader utan också vår gudomlige Kung. En sådan medvetenhet leder till ett liv i lydnad mot Gud (3 Mos. 19:14; 25:17; 5 Mos. 17:19; 2 Kung. 17:34). Medan ”fruktan” beskriver den inre attityd som måste känneteckna en israelit, är det praktiska resultatet av vördnad för Gud tjänst.

Den tjänst som krävs av Israel beskrivs med två hebreiska ord: ”helhjärtat” och ”i sanning”. Det första ordet (tamim) används mest som ett adjektiv för att beskriva offerdjurets fullkomlighet. Det andra ordet som beskriver Israels tjänst är ”sanning” eller ”trofasthet” (hebr. ’emet). Ordet innebär i allmänhet stadga och stabilitet. Det syftar vanligtvis på Gud, vars karaktär i grunden kännetecknas av trofasthet, vilket han visar gentemot Israel.

En helhjärtad och trofast person är någon som man kan lita på och som är pålitlig. I grund och botten ber Josua Israel att visa samma lojalitet mot Gud som Gud har visat mot sitt folk under hela dess historia. Det handlar inte bara om en yttre efterlevnad av hans krav, utan om vad som springer ur en odelad inre fasthet i hjärtat. Deras liv bör återspegla tacksamhet till Gud för vad han har gjort för dem. I grund och botten är det så vi idag också bör förhålla oss till Jesus.

`Vad innebär det för dig att tjäna Herren ”helhjärtat” och ”i sanning”? Finns det några distraherande faktorer i ditt liv som hindrar dig från att vara helt hängiven Gud?`