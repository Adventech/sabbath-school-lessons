---
title:  Missionsnytt från hela världen
date:   26/12/2025
---

Trettonde sabbaten, Sydamerikanska divisionen

### Adventister överallt

Jonaton är från Ecuador och hade aldrig träffat en adventist innan han flyttade till Chile som tonåring. Men i Chile tycktes det finnas adventister överallt. Jonaton hade alltid trott på Gud, men i Ecuador gick han och hans familj sällan i kyrkan.

I övre tonåren blev Jonaton inbjuden av två farbröder som bodde i Chile att flytta dit för att arbeta och studera. Jonaton tyckte att det var en fantastisk möjlighet. Men han anlände bara en månad innan landet stängdes ner under covidepidemin. Han fick inte arbeta eller studera, utan var fast på en av farbrödernas gård i södra Chile.

Veckorna gick. Jonaton upptäckte att gården låg i närheten av Adventistsamfundets lägerplats. Två vaktmästare där blev hans vänner. Varje fredagskväll bjöd de honom på god mat och godsaker. Jonaton förstod att fredagskvällen var en speciell tid för dem. Men han var inte intresserad av att veta varför.

Ungefär samtidigt köpte en man en tomt intill farbroderns gård. Han berättade att han var adventist. Varje dag hälsade mannen på Jonaton och talade om Gud och Bibeln. Jonaton lyssnade artigt men var inte intresserad.

Snart fick Jonaton veta att mannens favoritbibelvers var Josua 1:9. Varje gång de träffades påminde mannen Jonaton om texten: ”Bli aldrig rädd eller förskräckt! Herren, din Gud, ska vara med dig vart du än går” (nuBibeln).

Det dröjde inte länge förrän Jonatons kunde versen utantill.

En dag ringde Jonatons andra farbror i Chile och sa att nu var det dags för honom att studera på universitetet. Jonaton frågade om det var ett bra universitet i huvudstaden Santiago.

”Du kommer att studera vid Adventisternas universitet”, svarade farbrodern. ”De är snällare mot invandrare och hjälper dig med ditt visum. Universitetet har också en bra kristen miljö.”

Jonaton tänkte: ”Adventister nu igen! De finns överallt!”

Eftersom en del covidrestriktioner fortfarande var på plats skedde undervisningen online. Ändå insåg Jonaton snabbt att universitetet var annorlunda. Allt tycktes vara centrerat kring tron. Jonaton gillade allt han såg och hörde. Men han var inte intresserad av att lära sig mer om Adventistsamfundet.

Året därpå hävdes covidrestriktionerna, och Jonaton flyttade in på internatet. Livet blev plötsligt väldigt annorlunda. Vanligtvis spelade Jonaton fotboll eller handlade på fredagskvällarna. Men han kunde inte ägna sig åt dessa aktiviteter på universitetet, och han kunde inte förstå varför.

Nya adventistvänner visade Jonaton att de tio budorden och skapelseberättelsen i Bibeln talar om sabbaten. Då började Jonaton förstå.

En sabbat utmanade pastorn studenterna att leta efter tecken på att Gud kallade dem att följa honom. Jonaton undrade om Gud hade kallat honom.

Han tänkte på vaktmästarna som hade varit hans vänner. Han tänkte på mannen som hade visat honom bibeltexten Josua 1:9 om att Gud är med oss vart vi än går. Han tänkte på sin farbror som hade skickat honom till adventistuniversitetet. Nog var det så att Gud kallade på honom och hade en plan för hans liv.

Tack för era missionsgåvor! Gåvorna som vi ger idag kommer att stödja ett missionsprojekt i Brasilien och två projekt i Chile.

_Andrew McChesney_, Adventist Mission