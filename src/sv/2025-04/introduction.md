### Josuas bok – En andra chans

Josuas bok markerar övergången från Moses ledarskap till Josuas. Den börjar med berättelsen om Israels intåg i det utlovade landet och slutar med att de bosätter sig i det landet.

Josua hade verkligen en svår uppgift att följa. Det vill säga att ta vid där Mose (inte vem som helst!) hade slutat. Men den utmaningen var bara början. Josua skulle göra det som Mose aldrig fick göra: efter 40 år i öknen skulle han föra nationen över Jordanfloden och in i Kanaan, i enlighet med det löfte som Gud hade gett fäderna många år tidigare.

”Min tjänare Mose är död. Gå nu över Jordan med hela detta folk till det land jag ger åt dem, åt israeliterna” (Jos. 1:2). Nyckeln till hela berättelsen finns här, i Herrens ord till Josua: de kommer att gå in i ”det land jag [YHVH] ger åt dem”.

Ja, Josua kommer inte att göra det ensam, utan endast genom Herrens kraft och vägledning. Herren skulle ha fört folket in i landet en generation tidigare om de hade hållit sin del av förbundet. Tyvärr gjorde de inte det, och därför fick de ta konsekvenserna av sina handlingar.

Faktum är att under de föregående 40 åren hade Israel mött den negativa sidan av förbundet. På grund av deras uppror mot Gud dog hela den vuxna generationen som upplevde underverken under uttåget ur Egypten, med undantag för Kalev och Josua, i öknen. Fyra av de fem böckerna om Mose handlar om vad som hände med dem när de vandrade i öknen under hela den tiden. Nu, under Josuas ledning, var den andra generationen redo att ta sig an utmaningen att ta landet i besittning.

”Så kallade Mose till sig Josua och sade till honom inför alla israeliterna: ’Var tapper och stark! Ty du skall föra folket in i det land som Herren med ed lovade deras fäder att ge dem, och du skall göra det till deras egendom. Herren skall själv gå före dig. Han skall vara med dig. Han sviker dig inte och överger dig inte. Var inte rädd, tappa inte modet!’ ” (5 Mos. 31:7, 8).

Guds löften till patriarkerna och till Mose är på väg att uppfyllas. Det finns en förväntan och spänning i luften, en ny början för folket, som länge varit hemlöst och fördrivet. Gud har varit trogen när han befriat dem från slaveriet, och man kan verkligen lita på att han kommer att uppfylla sina löften om landet.

”Det primära syftet med Josuas bok är att beskriva Israels inträde i det utlovade landet, erövringen av landet och dess uppdelning mellan stammarna. Detta syfte ligger till grund för bokens budskap, nämligen Guds trofasthet i uppfyllandet av löftet om land som gavs till Abraham. Boken betonar Guds trofasthet när det gäller hans löften i förbundet (Jos. 21:43-45)” (Andrews Bible Commentary, Andrews University Press, 2020, s. 365).

Vi kommer tillsammans att upptäcka att även om Josuas bok skrevs för mer än tre årtusenden sedan, så är den värld vi lever i idag inte så olik Josuas värld när det gäller andliga utmaningar. Vi kanske står inför utmaningar av ett annat slag, men det finns ändå utmaningar, särskilt andliga sådana, som hotar vår säkerhet, vår tro och fullgörandet av det uppdrag som Gud har anförtrott sitt folk. Josuas exempel kommer säkert att inspirera oss till att göra anspråk på Guds löften för vår tid och att lyckas genom Guds kraft, precis som Josua gjorde.

_Barna Magyarosi är för närvarande verkställande sekreterare för den Intereuropeiska divisionen och ordförande för divisionens bibelforskningskommitté. Han började sin tjänst för samfundet som pastor och avdelningsledare i Sydtransylvanska konferensen i Rumänien, och fortsatte som teologilärare och rektor för Adventus University i Rumänien._