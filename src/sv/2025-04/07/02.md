---
title:  Prioritera förbundet!
date:   09/11/2025
---

`Läs Jos. 5:1–7. Varför befallde Herren Josua att omskära den andra generationen israeliter just vid denna tidpunkt under erövringen?`

Efter utforskningen av landet, den uppmuntrande rapporten från spejarna och den mirakulösa övergången genom Jordanfloden skulle vi förvänta oss en direkt insats mot fienden. Men det finns något som är viktigare än den militära erövringen: Israels förbund med Gud.

Innan den nya generationen kunde börja ta landet i besittning, måste de vara fullt medvetna om sin speciella relation till landets ägare. Förnyelsen av förbundstecknet kommer som ett svar på Guds nådiga och mirakulösa handling att föra Israel säkert genom Jordanfloden.

Vårt förbund med Gud bör alltid vara ett svar på tacksamhet för vad han redan har åstadkommit för oss, aldrig en handling där vi försöker få någon fördel genom att laglydigt uppfylla hans krav. (Samma insikt var utan tvekan avgörande för Paulus kamp mot dem som insisterade på att manliga hedningar som konverterade skulle omskäras, vilket framgår tydligast i hans brev till galaterna).

Israel stod inför den största militära kampanjen i sin historia, och vi skulle förvänta oss att hela lägret var upptaget med krigsförberedelser. Det var det också, men inte i konventionell mening. Istället för att spänna för hästarna och vässa svärden ägnade de sig åt en ritual som gjorde större delen av krigsmakten sårbar i minst tre dagar.

De gjorde detta för att fira sin relation med sin Gud, som hade räddat dem från Egypten. Varför gjorde de det? Därför att de insåg att striden tillhör Herren. Det är han som ger dem seger och framgång. Jesus formulerade samma princip med lite annorlunda ord: ”Sök först hans rike och hans rättfärdighet, så skall ni få allt det andra också” (Matt. 6:33). För det mesta verkar vardagen pressa oss med så många viktiga saker att vi glömmer bort att prioritera det viktigaste i vårt liv: att dagligen förnya vårt engagemang för Kristus.

`Tänk på de gånger du har försummat tid med Gud på grund av mer ”viktiga” saker. Varför är det så lätt att göra på det sättet, och vad kan vi göra för att ta tid för Gud i våra jäktade liv?`