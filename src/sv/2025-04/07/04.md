---
title:  Förnyelsens altare
date:   11/11/2025
---

`Vad var Josuas motiv för att bygga ett altare till Herren? Läs Jos. 8:30, 31; jämför med 5 Mos. 11:26–30; 27:2–10.`

På patriarkernas tid markerade altare vägen för deras pilgrimsfärd och blev påtagliga tecken på deras anspråk på det land som Gud hade lovat dem. Genom att resa ett altare vittnade israeliterna nu om att de löften som hade getts till förfäderna nu blev uppfyllda. I det här fallet är uppförandet av altaret en direkt uppfyllelse av de instruktioner som Mose gav (5 Mos. 11:26–30; 27:2–10).

Jos. 8:30–35 spelar en viktig roll för utformningen av hela det teologiska budskapet i boken. Genom att koppla en av de mest fruktansvärda och våldsamma berättelserna (krig) till något helt annat – en scen där förbundet bekräftas (gudstjänst) – tar Josua oss tillbaka till ett av de viktigaste teologiska teman som boken inleds med: Josua har i uppdrag att leda Israel till ett liv i lydnad mot förbundet (Jos. 1:7). Detta är också hur Josua beskrivs i slutet av boken (Jos. 24).

Trots att krigföringen och erövringen var viktiga finns det något som är ännu viktigare: lojalitet mot kraven i Guds lag. Erövringen är bara ett steg i uppfyllandet av Guds plan för Israel och återställandet av hela mänskligheten. Trohet mot Torahs föreskrifter är avgörande för mänsklighetens öde. Josua skriver lagtexten på stora, vitkalkade stenar, som skiljer sig från altarets stenar (jfr. 5 Mos. 27:2–8). Stenarna, som troligen innehöll de tio budorden, utgjorde på så sätt ett separat monument i närheten av altaret och påminde ständigt israeliterna om de privilegier och skyldigheter som ingick i förbundet.

Josua är en förebild för den nytestamentlige Jesus, vars uppdrag bland annat var att leda mänskligheten tillbaka till lydnad mot Gud. För att uppnå detta mål var han tvungen att ta strid med ondskans makter. Hans yttersta mål var att uppfylla förbundets krav för vår räkning: ”Ty alla Guds löften har fått sitt ja genom honom. Därför säger vi också genom honom vårt Amen, Gud till ära” (2 Kor. 1:20).

`På vilka sätt kan vi idag ”bygga ett altare” åt Gud?`