---
title:  Påsk
date:   10/11/2025
---

`Varför är det viktigt att Josua valde att fira påsk trots den pressande och enorma uppgiften att inta det utlovade landet? Läs Jos. 5:10; 2 Mos. 12:6; 3 Mos. 23:5; 4 Mos. 28:16; 5 Mos. 16:4, 6.`

Den andra viktiga aktiviteten som föregår erövringen är påskfirandet. Detta sker på kvällen den fjortonde dagen i månaden, i noggrann överensstämmelse med de instruktioner som Gud har gett. Den symboliska betydelsen av påskfirandet betonas särskilt: händelserna i Josua speglar händelserna under uttåget ur Egypten. Påsken för tankarna till natten för den tionde plågan (2 Mos. 12), då Herrens ängel dödade alla förstfödda i Egypten och skonade israeliterna. Detta följs av uttåget ur Egypten, övergången genom Röda havet och vandringen genom vildmarken.

Den andra generationens berättelse börjar däremot i vildmarken, fortsätter med överfarten genom Jordanfloden, omfattar omskärelse och påskfirande och leder fram till det avgörande ögonblick då man kan förvänta sig ett nytt mirakulöst ingripande av Herren mot Israels fiender, invånarna i Kanaan. Tillsammans med alla de föregående handlingarna markerar påskfirandet början på en ny era i Israels historia.

Genom symbolen med offerlammet pekade påskhögtiden också tillbaka på israeliternas befrielse från den egyptiska träldomen. Men den pekade också framåt mot dess antitypiska<sup>1</sup> uppfyllelse i Guds lamm (Joh. 1:29, 36; 1 Kor. 5:7; 1 Pet. 1:18, 19), som löste oss från syndens slaveri. Innan Jesus offrade sig själv som det yttersta offret, förvandlade han vid Herrens måltid påsken till en minneshögtid över sin död (Matt. 26:26–29; 1 Kor. 11:23–26).

Påsken och Herrens måltid signalerar emellertid en ännu mer härlig verklighet: den återlösta skarans övergång till det himmelska Kanaan. Johannes skildrar denna antitypiska ”övergångshändelse” när han skriver att de 144 000 går på kristallhavet, det antitypiska Röda havet och Jordanfloden, framför Guds tron (Upp. 4:6; 7:9, 10) och firar den antitypiska påsken och Herrens måltid vid Lammets bröllopsmåltid (Matt. 26:29; Upp. 19:9).

`På vilka sätt kan vi, alltid ha Jesus offer i våra tankar även när vi inte firar nattvard?`

---

<sup>1</sup> Förebildens uppfyllelse.