---
title:  Längtan efter Hans närvaro
date:   13/11/2025
---

`Läs Jos. 18:1, 2. Vad var det för aktivitet som gjorde att Josua avbröt processen med att fördela landet?`

Efter beskrivningen av de områden som tilldelats de två största stammarna på västra sidan av Jordan och halva Manasses stam, skildrar detta avsnitt ett församlingsmöte i Shilo, där landet delas ut till de återstående sju mindre stammarna.

Uppförandet av helgedomen, mitt ”tabernakel” (FB) eller min ”boning”, representerar uppfyllelsen av Guds löfte att leva bland sitt folk (2 Mos. 25:8; 3 Mos. 26:11, 12) och avslöjar bokens centrala tema: Guds närvaro mitt i Israel har gjort det möjligt att ta landet i besittning, och den kommer att vara en ständig källa till välsignelse för Israel och, genom dem, för hela jorden (1 Mos. 12:3). Tillbedjan av Gud står i centrum och har företräde, till och med framför erövringen och fördelningen av landet! Helgedomens närvaro, och senare templets, borde alltid ha hjälpt folket att inse att Gud var närvarande bland dem och deras skyldigheter att följa förbundet.

`Läs Heb. 6:19, 20; 9:11, 12; och 10:19–23. Vi som är kristna, har inte någon jordisk helgedom som förkroppsligar Guds fysiska närvaro bland oss. Vad kan vi ändå lära oss av Josuas bok?`

Helgedomens närvaro borde inte komma som en plötslig överraskning, eftersom helgedomstemat har varit närvarande i berättelsen i Josuas bok genom förbundsarkens centrala roll. Detta var det centrala föremålet i det allra heligaste, och den fyllde en ledande roll i de två första avsnitten i boken: övergången och erövringen. Genom att nu placera uppförandet av tabernaklet i centrum för landfördelningen visar Josuas bok att hela Israels liv kretsade kring helgedomen, Jahves jordiska högkvarter.

För oss som är kristna och som lever i den antitypiska försoningsdagen är det ännu viktigare att vi riktar våra blickar mot den himmelska helgedomen när vi fortsätter vår kamp mot de moderna (eller postmoderna) jättar som utmanar vår tro, vårt hopp och vårt andliga arv. När vi ständigt förlitar oss på Kristus verk på korset och i den himmelska helgedomen, kan vi i tro se fram emot den tid då Gud återigen kommer att bo bland sitt folk, och den här gången kommer det att vara för evigt. (Jämför med Upp. 21:3.)