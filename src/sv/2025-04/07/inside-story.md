---
title:  Missionsnytt från hela världen
date:   14/11/2025
---

### ”Guds kärlek tar aldrig slut”

Maria växte upp i en kristen familj i Chile. De firade alla sitt samfunds hög-tider. Men ingen i familjen hade någonsin bett en egen, personlig bön till Gud förrän den dag då en läkare hittade en stor tumör i femåriga Angels lever.

”Gud, rädda livet på min lillasyster”, bad Maria.

Maria var 21 år gammal och äldst av de tre systrarna i familjen. Angel var den yngsta.

När Angels lärare fick höra talas om tumören bad hon också. Hon bad sin församling att be. Hennes man var adventistpastor.

Tanken på alla dessa människor som bad rörde vid Marias hjärta. Hon kunde inte förstå varför en församling skulle be för en liten flicka som de inte ens kände.

När dagen för Angels operation närmade sig bad Maria ännu mer innerligt. Hon lovade att gå till Adventkyrkan om Angel blev frisk.

”Om du botar henne, Gud, går vi till den kyrkan”, bad hon. ”Det kommer att vara ett tecken för oss att du vill att vi ska göra det.”

Operationen gick bra, och efter en månad på sjukhuset hade Angel återhämtat sig helt.

När Angel kom hem besökte Angels lärare och hennes man, som var pastor, ofta familjen. De kramade dem. De frågade hur de mådde. De visade ett uppriktigt intresse för deras liv.

För Maria var pastorn och hans hustru som ett sagopar. Ändå var de verkliga människor. Hon hade aldrig sett ett så kärleksfullt par, och genom dem såg hon Jesus kärlek i ett helt nytt ljus.

Efter två år gav Maria och hennes familj sina hjärtan till Jesus och blev döpta. Till och med lilla Angel, som nu var sju år, ville bli döpt.

Familjen vanns för Jesus genom samma metod som han själv använde när han vandrade på jorden. Jesus hade äkta medkänsla med människor, sörjde för deras behov och vann deras förtroende. Sedan inbjöd han dem att följa honom. På samma sätt tillbringade pastorn och hans fru tid med familjen, visade ett genuint intresse för deras liv och stödde dem och uppmuntrade dem att lära känna Jesus.

I dag är Maria 35 år gammal. Hon arbetar som lärare och rådgivare vid Adventistsamfundets enda universitet i Chile.

Vart Maria än går älskar hon att berätta för människor om hur Gud svarar på hennes böner och om hur hon mötte Jesus genom den villkorslösa kärleken som en pastor och hans fru visade hennes familj. Hon har också tillbringat ett år som missionslärare med Adventist Volunteer Service i Ecuador, där hon såg människors liv förändras genom hennes vittnesbörd.

”Sedan jag lärde känna Jesus har jag varit med om den ena fantastiska händelsen efter den andra”, säger hon. ”Guds kärlek tar aldrig slut”.

_Av Andrew McChesney_, Chile, Sydamerikanska divisionen