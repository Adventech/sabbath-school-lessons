---
title:  Anförare över Herrens armé
date:   19/10/2025
---

`Läs Jos. 5:13-15. Vad säger den här texten om bakgrunden till Kanaans erövring?`

Israel har just gått över Jordanfloden och kommit in på fiendens mark. Fästningen Jeriko ligger framför dem med sina portar ordentligt stängda (Jos. 6:1). Vid denna tidpunkt är folket omedvetet om någon stridsstrategi. Vad som är ännu mer oroande är att Israel bara har handvapen, såsom slungor, spjut och pilar för att ta sig an en stad som är befäst för att stå emot en lång belägring.

Josuas frågor om vem den märklige besökaren är och till vilket läger han tillhör får ett ganska kryptiskt svar: ”Nej”. Besökarens svar avslöjar att han inte är villig att passas in i de kategorier som Josua har definierat. Med andra ord är den verkliga frågan inte om han är på Josuas sida, utan snarare om Josua är på hans sida.

`Jämför Jos. 5:14, 15 med 2 Kung. 6:8–17, Neh. 9:6 och Jes. 37:16. Vad får du veta om vem som är befälhavare för Herrens armé?`

I den hebreiska bibeln används uttrycket ”anförare över Herrens här” endast här, men kombinationen av orden ”befälhavare” och ”härskara” syftar alltid på en militär ledare.

Kristus, som ju ännu inte blivit människa, framträder för Josua inte bara som en allierad eller ens som den verklige befälhavaren för Israels armé, utan som befälhavare för en osynlig men verklig armé av änglar som är inblandad i en mycket större konflikt än Josuas konflikt med kanaaneerna. Josuas svar visar tydligt hur han förstår befälhavarens identitet. Han är jämlik med Gud, och Josua faller på knä inför honom som ett tecken på djup respekt och tillbedjan (Jos. 5:14; 1 Mos. 17:3; 2 Sam. 9:6; 2 Krön. 20:18). Josua är redo att ta emot stridsstrategin för en militär kampanj som är en väsentlig del av en mycket större konflikt där härskarornas Gud själv är inblandad.

`Vilken tröst kan och bör vi hämta i vetskapen om att ”befälhavaren över HERRENS armé” verkar för att försvara sitt folk?`