---
title:  Krig i himlen
date:   20/10/2025
---

`Josua förstod att striden var en del av en större konflikt. Vad vet vi om den konflikt som Gud själv var inblandad i? Läs Upp. 12:7–9; Jes. 14:12–14; Hes. 28:11–19; och Dan. 10:12–14.`

Gud befolkade universum med ansvarsfulla varelser som han gav fri vilja, en förutsättning för att de ska kunna älska. De kan välja att handla i enlighet med, eller mot, Guds vilja. En av de mäktigaste änglarna, Lucifer, gjorde uppror mot Gud och tog många änglar med sig.

Jesaja och Hesekiel hänvisar till konflikten, även om vissa kommentatorer försöker begränsa innebörden av Jes. 14 och Hes. 28 till kungen av Babylon och till en härskare i Tyros. Det finns dock tydliga indikatorer i den bibliska texten som pekar på en övernaturlig verklighet. Babylons kung framställs som att han befann sig i himlen vid Guds tron (Jes. 14:12, 13), och Tyros kung sägs ha vistats i Eden som en skyddande kerub på Guds heliga berg (Hes. 28:13–15). Inget av detta är sant om kungarna i Babylon och Tyros.

Inte heller kan man säga om de jordiska kungarna att de var oskyldiga och ”som en dyrbar sigillring” (Hes. 28:12). Följaktligen pekar dessa karaktärer bortom de bokstavliga kungadömena Babylon och Tyrus.

Jesaja presenterar en ”liknelse” (hebr. mashal), som förmedlar en mening bortom det omedelbara historiska sammanhanget. I det här fallet blir Babylons kung en förebild för uppror, självtillräcklighet och stolthet. På samma sätt gör Hesekiel skillnad mellan Tyros furste (Hes. 28:2) och Tyros kung (Hes. 28:11, 12), där fursten, som är aktiv i det jordiska riket, blir symbolen för en kung som agerar i det himmelska.

Enligt Dan. 10:12–14 hindrar dessa upproriska himmelska varelser uppfyllandet av Guds syften på jorden. Det är i ljuset av detta samband mellan himmel och jord som vi måste förstå Israels gudomligt sanktionerade krig. Vi måste se dem som jordiska manifestationer av den stora konflikten mellan Gud och Satan och mellan gott och ont – allt i syfte att återställa Guds rättvisa och kärlek i en fallen värld.

`På vilka sätt uppfattar vi, i världen omkring oss och i våra egna liv, att det pågår en kosmisk kamp mellan gott och ont?`