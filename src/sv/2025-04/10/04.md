---
title:  Josua, typen
date:   02/12/2025
---

`Vilken betydelse har de många parallellerna mellan Moses och Josuas liv i ljuset av den bibliska typologin? Se 2 Mos. 3:1, 2; Jos. 1:1–3; 4 Mos. 13:1, 2; Jos. 2:1; 2 Mos. 3:5; Jos. 5:15.`

Som vi upptäckte under den första veckan presenteras Josua som en ny Mose som i den andra generationens liv upprepar de viktigaste stegen i uttåget ur Egypten. Precis som Mose får han sitt uppdrag genom ett personligt möte med Herren. Under bådas ledning väcker Israels ryktbarhet fruktan bland folken. Mose leder Israel genom Sävhavet (nuv. Röda Havet), medan Josua leder Israel när de genom ett gudomligt underverk går genom Jordanfloden. Båda ledarna påminns om nödvändigheten av omskärelse och vikten av påskhögtiden. Manna börjar falla under Moses tid, och det slutar med Josua. Båda blir befallda att ta av sig sina sandaler. Bådas utsträckta hand signalerar seger för Israel. Mose ger instruktioner för uppdelningen av landet och inrättandet av asylstäder. Josua utför instruktionerna. I slutet av sin tjänstgöring håller båda ett avskedstal till nationen och förnyar förbundet för folket.

`Studera 5 Mos. 18:15–19; 34:10–12; Joh. 1:21; Apg. 3:22–26; och 7:37. Vem uppfyller Moses profetia om en profet som han själv? Hur passar Josua in i bilden?`

Josuas liv var till vissa delar en uppfyllelse av Moses profetia (5 Mos. 18:15, 18). Men Moses profetia uppfylldes inte i sin yttersta mening. I sin yttersta mening kunde profetian bara fullbordas (eller uppfyllas) av Messias. Han kände Faderns innersta väsen (Joh. 1:14, 18); han var sann och uppenbarade Gud sanningsenligt (Luk. 10:22; Joh. 14:6; Matt. 22:16). Gud lade verkligen sina ord i hans mun (Joh. 14:24). Så både Moses och Josuas liv blir typer av den kommande Messias, Jesus.

`Hur central är Jesus för din egen vandring med Herren? Varför måste Jesus, och det han har gjort för dig, vara grunden för hela din kristna erfarenhet?`