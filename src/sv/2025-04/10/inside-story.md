---
title:  Missionsnytt från hela världen
date:   05/12/2025
---

### En andra chans

Landsbygden bland bergen i Eswatini ger inte unga människor många möjligheter att skapa sig en framtid. Framtidsutsikterna är väldigt dåliga då arbetslösheten, speciellt för unga kvinnor, ligger på över 60 %. Detta är kopplat till att hivförekomsten är högst i världen, ca 25 %, ger inte unga människor framtidstro.

Tiyandza Dlamini var bara 16 år gammal men hade fått lära sig från en del av sina vänner att man kunde tjäna pengar på att sälja sex. Hon kom från fattiga förhållanden och hade aldrig haft egna pengar. Möjligheten att tjäna egna pengar blev för lockande, och hon upptäckte snart hon att hon var gravid!

Hon fick sluta skolan och hennes pappa blev så arg att han svor på att aldrig betala någonting för hennes utbildning någonsin igen.

Livet verkade vara kört! Som ung mamma, utan ordentligt slutförd utbildning, utan hopp om att kunna komma tillbaka till skolan – vad skulle hon göra med sitt liv?

Tiyandza fick höra att det fanns en grupp i närheten där unga människor samlades och där de började titta på hur de kunde förändra sina liv. Varje deltagare fick en mentor, och denna mentor kunde ge råd i livets svåra frågor. Hon bestämde sig för att försöka bli medlem i ADRA:s ”Friendship Group” som nyligen hade startats i Kalamdladlaområdet för att hjälpa just sådana ungdomar som Tiyandza.

Nytt hopp började växa ju mer Tiyandza lärde sig i gruppen. Hon fick nya goda vänner. Hon fick lära sig om sina egna rättigheter och om att ta vara på sin kropp. Och hon fick veta hur hon kunde starta en egen verksamhet för att kunna försörja sig även om hon inte hade fullständig utbildning.

ADRA-gruppen hade precis också börjat renovera en fin lokal i närheten av byn där Tiyandza bodde. Den skulle de använda som ett ungdomscenter, och där föddes idén om att starta ett lokalt bageri. Unga män och kvinnor fick en gedigen utbildning om detta, och man lyckades också köpa in både maskiner och annan begagnad utrustning billigt från ett annat bageri i huvudstaden som nyligen köpt in nytt.

Hövdingen i byn hade först nekat att ge ADRA tillstånd att arbeta i området. Han och hans biträdande hövding var säkra på att ADRA tillhörde en märklig sekt som inte tillät barnen att få sjukvård eller utbildning. Detta var ju helt fel, och ADRA-medarbetarna använde mycket tid till att berätta om vad Adventistsamfundet står för.

Idag är både hövdingen och biträdande hövdingen en del av ADRA-projektet och berättar att tack vare vad ADRA har gjort för unga människor som Tiyandza vill man att ADRA alltid ska arbeta i området. Man har till och med bett dem att bygga en kyrka nära hövdingens hem.

Att ge unga människor en andra chans är någonting som verkligen passar in med det Jesus gjorde när han var här på jorden. Det fanns så många människor som verkade ha förlorat alla möjligheter till en framtid. Jesus såg dem, uppmuntrade dem, en del blev hans efterföljare, alla berördes av hans omtanke och kärlek.

ADRA predikar med sina händer för att ge människor hopp för framtiden.

_Av Siri Bjerkan Karlsson_, ADRA Sverige, Eswatini