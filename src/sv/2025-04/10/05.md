---
title:  Den sanna Josua, antitypen
date:   03/12/2025
---

Berättelsen om Josua måste ses genom typologins prisma. De krig som Josua genomför är historiska händelser och utgör en väsentlig del av Israels historia. Målet med dessa krig är att bosätta israeliterna i det utlovade landet, där de kan njuta av sitt tilldelade arv i fred och etablera ett nytt samhälle baserat på principerna i Guds lag.

Senare säger gammaltestamentliga författare, som Jesaja, att Messias arbete också består i att ”de övergivna jordlotterna utskiftas” (Jes. 49:8), och de använder då samma terminologi som är så vanlig i Josuas bok. Liksom Josuas uppgift hade varit att fördela landet till israeliterna, så fördelar Messias, som framställs som den nye Josua, det andliga arvet till ett nytt Israel.

`Läs Heb. 3:7–4:11. Hur bekräftar Nya testamentet att Josua, den nye Mose, själv är en typ för Jesus Kristus?`

Nya testamentets författare presenterade många aspekter av Jesus Kristus verksamhet genom att dra paralleller till Josuas arbete. Liksom Josua gick in i Kanaan efter 40 år i öknen, så gick den ”antitypiska Josua”, Jesus, in i sin jordiska tjänst efter 40 dagar i öknen (Matt. 4:1–11; Luk. 4:1–13) och i sin himmelska tjänst efter 40 dagar i den här jordens öken (Apg. 1:3, 9–11; Heb. 1:2).

Efter Jesus dop i Jordanfloden (hans ”övergång genom Jordanfloden” [Matt. 3:13–17; Mark. 1:9–11]) citerar evangelieförfattarna Ps. 2:7 och Jes. 42:1, en messiansk psalm och en sång om Jahves lidande tjänare (Matt. 3:17; Mark. 1:11; Luk. 3:22). Genom sitt dop framställs Jesus följaktligen som den gudomlige krigare som – genom ett liv i trogen lydnad, ända in i döden – kommer att föra Jahves krig mot de onda krafterna. Hans liv och död på korset ledde till att Satan kastades ut. Han ledde erövringen av våra andliga fiender, erbjöd andlig vila åt sitt folk och tilldelade de återlösta ett arv (Ef. 4:8; Heb. 1:4; 9:15).

`Vad innebär det att kunna ”vila” i det som Kristus har gjort för oss? Det vill säga: Hur kan vi vara säkra på att Jesus verkligen har räddat oss och besegrar Satan för vår räkning?`