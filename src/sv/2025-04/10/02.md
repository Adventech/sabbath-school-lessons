---
title:  Biblisk typologi
date:   30/11/2025
---

`Studera de här bibeltexterna som hänvisar till olika slags typer och försök att definiera vad biblisk typologi är: Rom. 5:14; 1 Kor. 10:1–13; Heb. 8:5 och 9:23.`

I dessa bibeltexter används ordet ”typ” (grekiska typos) eller ”antityp” (grekiska antitypos) för att hänvisa till det sätt på vilket den nytestamentlige författaren definierade förhållandet mellan en gammaltestamentlig text eller händelse och dess betydelse i hans egen tid eller i framtiden.

Typologi är en specifik tolkning av personer, händelser eller institutioner som förebådar Jesus eller andra verkligheter som finns i evangeliet. Typen motsvarar antitypen som en gjutform eller en ihålig form som återspeglar den ursprungliga formen, även om den senare, antitypen, mer fullständigt uppfyller typens syfte. Den bibliska typen formades alltså enligt en gudomlig design som hade existerat konkret, eller konceptuellt, i Guds sinne, och den tjänar till att forma framtida kopior (antityper).

Det är viktigt att förstå att författarna till Nya testamentet inte slumpmässigt tillskrev vissa gammaltestamentliga texter en typologisk innebörd för att göra en poäng. En gammaltestamentlig typ bekräftas alltid i de profetiska skrifterna innan den får en antitypisk uppfyllelse i Nya testamentet.

**Titta på hur David framträder i Gamla testamentet, och studera sedan hur han förebildas i Nya testamentet. Vad kan vi lära oss om hur typologi fungerar från det här exemplet?**

`a. David (Ps. 22:2, 15–19)`

`b. Den nye David (Jer. 23:5; Jes. 9:5, 6; 11:1–5)`

`c. Den antitypiska David (Joh. 19:24)`

När vi studerar dessa texter upptäcker vi att Gamla testamentet självt ger nyckeln till att identifiera och tillämpa typer i Skriften. Det vill säga att Nya testamentets författare, vars heliga skrift var Gamla testamentet, inspirerades av den heliga Anden att använda Gamla testamentets typer för att avslöja den nuvarande sanningen (2 Pet. 1:12), särskilt om Jesus och hans gärning.