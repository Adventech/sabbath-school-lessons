---
title:  Kanaaneernas orättfärdighet
date:   26/10/2025
---

`Läs 1 Mos. 15:16; 3 Mos. 18:24–30; 5 Mos. 18:9–14; och Esra 9:11. Vad säger dessa texter om Guds större plan när han erbjöd israeliterna Kanaans land?`

Vi måste se längre än till Josuas bok för att helt förstå vad som menades med orättfärdigheten hos de nationer som bebodde Kanaan. Dessa nationers avskyvärda sedvänjor med barnoffer, spådomskonst, trolldom, häxeri, nekromanti/dödskult och spiritism ger oss en ledtråd (5 Mos 18:9–12).

Upptäckten av de gamla ugaritiska texterna (från Ras Shamra) ger oss mer insikt i den kanaaneiska religionen och samhället, och de visar att fördömandet av denna kultur inte bara var förståeligt utan – enligt Gamla testamentets moraliska normer – också berättigat.

Den kanaaneiska religionen byggde på tron att naturfenomen som garanterade fruktsamhet, styrdes av de sexuella relationerna mellan gudar och gudinnor. De föreställde sig således gudarnas sexuella aktivitet i termer av sitt eget sexuella beteende och ägnade sig åt rituella sexuella aktiviteter för att uppmuntra gudarna och gudinnorna att göra likadant. Detta koncept ledde till att ”helig” prostitution blev till en institution, där både manliga och kvinnliga prostituerade deltog i lössläppta ritualer, återigen allt som en del av deras egen religiösa praxis!

En nation kan inte höja sig till en moralisk nivå som är högre än den som gäller för de gudar som dess folk tillber. Som ett resultat av en sådan förståelse av sina gudar är det inte konstigt att kanaaneernas religiösa sedvänjor inkluderade barnoffer, vilket Bibeln uttryckligen varnade för.

Arkeologiska fynd bekräftar att Kanaans invånare regelbundet offrade sina förstfödda barn till de gudar, i själva verket demoner, som de dyrkade. Små skelett som hittats krossade i stora krukor med votivinskriptioner<sup>1</sup> vittnar om deras förnedrande religion och vad den innebar för många av deras barn.

Utrotningen av kanaaneerna var alltså inte en eftertanke, utan något som uppstod i kölvattnet av Guds beslut att ge israeliterna Kanaans land. Invånarna i Kanaan fick en prövotid, en tid av extra barmhärtighet under vilken de hade möjlighet att upptäcka Gud och hans karaktär genom vittnesbördet från de patriarker som levde bland dem. De fick chansen, men uppenbarligen slösade de bort den och fortsatte med sina fruktansvärda sedvänjor tills Herren till slut var tvungen att sätta stopp för dem.

---

<sup>1</sup> Dedikerade löften eller offer till en gudom.