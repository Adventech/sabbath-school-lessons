---
title:  Den högsta domaren
date:   27/10/2025
---

`Läs 1 Mos. 18:25; Ps. 7:12; 50:6; 82:1; 96:10; och 2 Tim. 4:1, 8. Vad säger dessa verser om Guds moraliska karaktär? Hur kan Guds roll som universums domare hjälpa oss att förstå frågan om gudomligt krig?`

Guds heliga karaktär innebär att han inte kan tolerera synd. Han är tålmodig. Synden måste dock skörda sin slutliga konsekvens, som är döden (Rom. 6:23). Jahve förklarade krig mot synden, oavsett var den fanns, om det var i Israel eller bland kanaaneerna. Israel blev inte helgat genom att delta i heliga krig, lika lite som andra nationer blev det (5 Mos. 9:4, 5; 12:29, 30), inte ens när de blev ett medel för Jahves dom mot hans utvalda nation. Till skillnad från andra folk i Främre Orienten fick israeliterna uppleva det heliga krigets omvända ordning, då Gud inte stred för dem utan mot dem och lät deras fiender förtrycka dem (jämför Jos. 7).

Hela konceptet med heligt krig kan bara förstås om det ses i ljuset av Guds verksamhet som domare. Sett på detta sätt får Israels erövringskrig en helt annan karaktär. I motsats till de imperialistiska krig för självförhärligande som var så vanliga i den antika världen (och i vår värld idag), var Israels krig inte avsedda att uppnå ära för dem själva utan att upprätta Guds rättvisa och fred i landet. I centrum för förståelsen av begreppet heligt krig finns därför begreppet Guds styre och suveränitet som står på spel både när det gäller bilden av Gud som krigare och när det gäller bilden av Gud som kung eller domare.

Jahve som krigare är den som i egenskap av domare har åtagit sig att genomföra, stabilisera och upprätthålla lagens ordning, som är en återspegling av hans karaktär. Bilden av Gud som krigare, i likhet med bilden av domaren och kungen, visar att Jahve inte kommer att tolerera uppror mot hans etablerade ordning för evigt. Därför kan man hävda att målet för Jahves verksamhet aldrig är kriget i sig eller segern i sig, utan att återupprätta rättvisa och fred. I slutändan är det samma sak att döma och att föra krig, eller att skipa rättvisa, om Gud är den som utför handlingen.

`Fundera på Gud som en rättfärdig domare som inte kan mutas eller påverkas av partiskhet. Hur kan en Gud som inte i all oändlighet tolererar synd, förtryck, oskyldigas lidande och att de förtryckta utnyttjas vara en del av evangeliet?`