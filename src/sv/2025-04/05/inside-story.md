---
title:  Missionsnytt från hela världen
date:   31/10/2025
---

### Evigheten är skolans mål

Hela Washingtons liv kretsade kring Northeast Brazil Academy. Hans pappa var en av de första som tog examen från skolan, som grundades 1943. Washington föddes i närheten av skolan. Och ända sedan han var en liten pojke drömde han om att studera där.

När Washington blev äldre blev hans dröm verklighet. Han studerade vid skolan och tog sin examen där innan han började arbeta på skattemyndigheten i Brasilien. När han gifte sig och fick en son hoppades han att pojken också skulle studera vid skolan.

Men år 2000 förstördes skolan av en stor översvämning. Washington och många andra som älskade skolan blev förkrossade.

Flera år gick. En dag fick Washington veta att Adventistsamfundet hade köpt mark där man skulle bygga en skola, som skulle ersätta Northeast Brazil Academy. Washington blev överlycklig! Han omorganiserade hela sitt liv för att återigen kunna göra skolan till en viktig del av det.

Washington bodde i Recife. Det är en stor stad som ligger flera timmars bilresa från den nya skolan. Washington hade försörjt sin familj i Recife och ägde flera hus där. Och nu närmade han sig pensionsåldern.

Men allt det där spelade ingen roll. Washington ville flytta till den nya skolan. På jobbet bad han om att få en tjänst i närheten av skolan. Förflyttningar brukade inte var lätta att få, men ibland fick arbetstagare flytta när de bara hade några år kvar till pensionen.

Washingtons chef erbjöd honom ett jobb i en annan brasiliansk delstat. Men Washington tackade nej. ”Jag kan inte flytta dit”, sa han. ”Jag vill bo i närheten av den nya adventistskolan. Utbildning är väldigt viktigt för mig.”

”Vill du verkligen flytta dit?” frågade chefen.

”Ja.”

”Godkänt”, sa chefen och skrev under ett papper. ”Nu har du fått en tjänst i närheten av skolan.”

Till en början var Washingtons fru och son inte särskilt förtjusta i tanken på att behöva flytta. Livet var enkelt i Recife. De bodde nära ett stort köpcentrum, och allt annat de behövde fanns i närheten. Skolområdet var omgivet av en skog. Men de gick båda med på att flytta.

Washington köpte en tomt i närheten av skolan och byggde ett nytt hem. Han sålde två hus i Recife och skänkte pengarna till skolprojektet.

2014 öppnades skolan, och Washingtons son, Igor, var det första barnet som skrevs in som elev. Pojken var tio år gammal.

I dag är Washington 65 år gammal och har gått i pension. Igor har tagit studenten på skolan och studerar på ett universitet.

Washington strålade när han talade med Adventist Missions redaktör om sin kärlek till skolan, som i dag heter Pernambucano Adventist Academy.

”Jag tror att Pernambucano Adventist Academy visar barnen vägen till Jesus och till himlen”, sa han. ”Evigheten är skolans viktigaste mål!”

_Av Andrew McChesney_, Brasilien, Sydamerikanska divisionen