---
title:  Fritt val
date:   29/10/2025
---

`Läs 5 Mos. 20:10, 15–18; 13:12–18; och Jos. 10:40. Femte Moseboken innehåller lagen om krigföring och beskriver även hur en avgudadyrkande stad i Israel ska behandlas. Hur hjälper de oss att förstå begränsningarna för total förstörelse i det krig som israeliterna var engagerade i?`

I den hebreiska texten används ett unikt ord för att beskriva förintelsen av människor i krig: cherem. Detta ord syftar på det som är ”bannlyst”, ”fördömt” eller ”vigt åt förintelse”. För det mesta betecknar det att människor och djur eller livlösa föremål fullständigt och oåterkalleligt placeras i Guds exklusiva domän. I krigföring innebar detta i de flesta fall att de skulle förstöras. Begreppet och utövandet av cherem som en total utplåning av ett folk i krig måste förstås i ljuset av Jahves konflikt med ondskans kosmiska krafter, där hans karaktär och rykte står på spel.

Återigen, sedan synden uppstod i världen finns det ingen neutralitet: man är antingen på Guds sida eller emot honom. Den ena sidan leder till liv, evigt liv, och den andra till död, evig död.

Utövandet av total förstörelse beskriver Guds rättfärdiga dom mot synd och ondska. På ett unikt sätt delegerade Gud verkställandet av en del av sin dom till sin utvalda nation, det forntida Israel. Uppgiften att förinta stod under hans stränga teokratiska kontroll (Gudsstyre). Den var begränsad till en viss period i historien, erövringen, och till ett väl definierat geografiskt område, det forntida Kanaan. Som vi såg i gårdagens studium gjorde de som omfattades av förintelsens förbannelse konsekvent uppror mot Guds syften och trotsade dem, och de ångrade sig heller aldrig. Därför var Guds beslut att förgöra dem varken godtyckligt eller nationalistiskt.

Dessutom kunde Israel förvänta sig samma behandling om de bestämde sig för att anta samma livsstil som kanaaneerna (jämför med 5 Mos. 13). Även om det verkar som om de grupper som befinner sig på var sin sida av det gudomliga kriget är förutbestämda (israeliterna ska ärva landet och kanaaneerna ska förgöras), finns det möjlighet att flytta från den ena sidan till den andra, vilket vi kommer att se i fallen Rachav, Akan och givoniterna.

Människor blev inte godtyckligt beskyddade eller bannlysta. De som hade en relation till Jahve kunde förlora sin privilegierade ställning genom uppror, och de som var bannlysta kunde underkasta sig Jahves auktoritet och leva.

`Vilka är de andliga konsekvenserna av kanaaneernas trots mot Gud i vårt sammanhang idag? Det vill säga, vilka konsekvenser får våra fria val för oss personligen?`