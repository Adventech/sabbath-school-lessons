---
title:  Ny trosbekännelse
date:   07/10/2025
---

`Läs Jos. 2:12-21 och 2 Mos. 12:13, 22, 23. Hur hjälper texterna i Andra Moseboken dig att förstå överenskommelsen mellan spejarna och Rachav?`

Rachavs uppgörelse är mycket tydlig: liv för liv och godhet för godhet. Ordet chesed (Jos. 2:12), som har översatts med det svenska ordet ”godhet”, har en rikedom av betydelser som är svår att uttrycka med ett ord på andra språk. Det syftar i första hand på lojalitet inom ett förbund, men har också betydelser som trofasthet, barmhärtighet, välvilja och vänlighet.

Rachavs ord påminner också om 5 Mos. 7:12, där Jahve själv svor att hålla sin chesed gentemot Israel. ”Om ni lyder dessa föreskrifter och troget följer dem skall Herren, din Gud, i gengäld hålla sitt förbund och visa den godhet [chesed] mot er som han lovade era fäder” (5 Mos. 7:12).

Intressant nog föreskrivs i samma kapitel (5 Mos. 7) bannlysningen (cherem) av kanaaneerna. Här är Rachav, en kanaaneisk kvinna som omfattas av bannlysningen, och ändå gör hon, genom sin framväxande tro, anspråk på de löften som gavs till israeliterna. Som ett resultat av detta blir hon räddad.

Den första bild som oundvikligen dyker upp i tankarna i samband med spejarnas samtal med Rachav är påskhögtiden som israeliterna firade i anslutning till uttåget. För att de skulle vara skyddade var de tvungna att stanna inne i sina hem och märka dörrposterna och överliggarna i sina hus med offerlammets blod.

”Men blodet skall vara ett tecken på husen där ni bor. När jag ser blodet skall jag gå förbi, och det förödande slaget skall inte träffa er när jag slår Egypten” (2 Mos. 12:13; se även 2 Mos. 12:22, 23).

”Folket skulle visa sin tro genom lydnad. På samma sätt måste alla som hoppas att bli frälsta genom Kristus blods förtjänster inse att de själva måste göra något för att trygga sin frälsning. Det är bara Kristus som kan befria oss från överträdelsens straff, men vi måste vända oss från synden och visa lydnad. Människan blir frälst genom tro och inte genom gärningar. Men hon måste visa sin tro genom sina gärningar” (Ellen White, Det var mycket gott, s. 247, 248).

I det fallet var blodet ett tecken som räddade dem från Guds förintande ängel. Liksom Gud skonade israeliternas liv under den sista plågan i Egypten, skulle israeliterna rädda Rachav och hennes familj när förödelsen nådde Jeriko.

`Vilket kraftfullt budskap från evangeliet kan vi finna i dessa två berättelser? Vilka lärdomar kan vi dra av dem?`