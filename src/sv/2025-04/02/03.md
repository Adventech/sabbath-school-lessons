---
title:  Värde på oväntade ställen
date:   06/10/2025
---

`Läs Jos. 2:2–11; Heb. 11:31 och Jak. 2:25. Vad säger dessa texter oss om Rachav?`

Det centrala i Rachavs berättelse är den lögn hon berättade för att skydda spejarna. När vi betraktar hennes lögn måste vi inse att hon var inbäddad i ett samhälle som var extremt syndigt, vilket till slut ledde till Guds beslut att döma det samhället (1 Mos. 15:16; 5 Mos. 9:5; 3 Mos.18:25–28). Även om det är sant att Nya testamentet lovordar hennes tro, visar en noggrann analys av Nya testamentets hänvisningar till Rachavs gärning att ingen av dem stöder allt som rör henne och ingen av dem stöder hennes lögn.

Heb. 11:31 bekräftar hennes tro när hon kastade sin lott med spejarna i stället för att välja att hålla fast vid en korrupt kultur. Jak. 2:25 berömmer henne för att hon erbjöd de två israelitiska spejarna logi och för att hon gav dem anvisningar om hur de skulle återvända på en säker väg. Mitt i en dekadent, korrupt kultur och Rachavs egen syndiga livsstil såg Gud i sin nåd en gnista av tro, och tack vare den kunde han rädda henne. Gud använde det som var gott i Rachav – vilket var en uppenbar tro på honom och på hennes val att tillhöra hans folk – men han berömde aldrig allt hon gjorde. Gud uppskattade Rachav för hennes exceptionella mod, för hennes modiga tro, för att hon agerade för räddning och för att hon valde Israels Gud.

Efter att ha sett vad som hände förklarade hon: ”Ty Herren, er Gud, är Gud uppe i himlen och nere på jorden” (Jos. 2:11). Det är betydelsefullt att höra en kanaaneisk kvinna erkänna att Jahve är den ende Guden, och särskilt att hon gör det på ett tak där man i hennes hedniska religion vanligtvis bad till vad de trodde var himmelska gudar. Rachavs sätt att uttrycka sig har tidigare bara förekommit i samband med Guds exklusiva rätt att bli tillbedd (2 Mos. 20:4; 5 Mos. 4:39; 5:8). Hennes ord vittnar om ett genomtänkt och samvetsgrant val att erkänna att israeliternas Gud är den enda sanna gudomen. Hennes bekännelse visar att hon förstår det nära sambandet mellan Guds suveränitet och den dom som Jeriko är dömt till.

Hennes moraliska val innebär att det i ljuset av Jahves dom bara fanns två möjligheter: att fortsätta i uppror mot honom och bli förintad, eller att välja att ge upp i tro. Genom att välja israeliternas Gud blev Rachav ett exempel på vad som kunde ha blivit ödet för alla Jerikos invånare om de hade vänt sig till Israels Gud för att be om nåd.

`Vad lär oss den här berättelsen om hur Gud måste ha vår yttersta lojalitet?`