---
title:  Missionsnytt från hela världen
date:   10/10/2025
---

### Vem är min nästa?

I princip vill alla föräldrar det bästa för sina barn, att de ska få en trygg miljö att växa upp i, få näringsriktig mat, en utbildning och kunna bli lyckliga. Men alla föräldrar har inte möjlighet att ge allt detta till sina barn.

Fattigdom tvingar många föräldrar att fatta omöjliga beslut. När pengarna inte räcker till skolgång, när barnen bara får ett mål mat om dagen och när skor blir en lyx, ser många ingen annan utväg än att låta främst sina döttrar ”arbeta i någons hem”. Det är vad människosmugglare vill att de ska tro. Verkligheten är en annan. Många flickor förs bort, långt hemifrån, och tvingas leva som slavar – ofta under fruktansvärda förhållanden.

Tananchai, som bor nära Bangkoks internationella flygplats i Thailand, har sett världen förändras. Förra året drabbades hans by av de värsta översvämningarna på decennier. Han kämpade för att rädda allt han hade kvar när huset försvann – hans fyra kor.

Tananchai är en av de många fattiga som har försökt att få ett bättre liv genom att ta ett litet lån. Men skörden som han hoppades på spolades bort, och med den försvann alla möjligheter att betala tillbaka lånet. Räntan på lånet fortsatte att stiga, och varje dag försöker Tananchai att göra enkla arbeten för att kunna betala räntan. Han har betalat vad han kan genom att sälja ett par av sina kor, men han tror själv att han aldrig kommer att kunna betala tillbaka hela lånet under sin livstid – om inte ett under sker.

När Tananchais fru inte orkade mer skilde hon sig från honom och tog med sig deras dotter, Mindy Mi, till norra Thailand. Han saknade sin dotter och ringde så ofta han kunde. När de samtalade kunde han höra hennes sorg. Hon hade ingen möjlighet att gå i skolan, saknade ofta mat och tvingades arbeta hårt för att klara vardagen.

Då fick Tananchai höra om ADRA:s projekt Keep Girls Safe – ett tryggt hem där flickor i utsatta situationer får utbildning, näringsrik mat och en chans till en bättre framtid. Han åkte genast för att hämta Mindy Mi efter att ha pratat med föreståndaren som lovade att ta emot henne. Det han inte kunde erbjuda sin dotter kunde ADRA erbjuda, och den tunga bördan som låg på hans axlar verkade sjunka undan.

Idag ler Mindy Mi igen. Hon går i skolan, har vänner och drömmer om framtiden. Hennes pappa, rörd till tårar, säger: ”Jag är glad när min dotter är glad. Jag har inte kunnat ge henne det som ADRA har gett henne. Tack!”

Mission är någonting som samfundet har arbetat med sedan det bildades. Några tror att det enbart handlar om att predika evangeliet, men ofta handlar det om att hjälpa sin nästa. Om att leva ut berättelsen om den goda samariern – om att behandla andra som man själv skulle vilja bli behandlad. Det är vår uppgift och vår kallelse – vi predikar ofta med våra händer och ger unga människor som Mindy Mi en chans till en ljusare framtid. Det händer att de som växer upp i projekt som ”Keep Girls Safe” väljer att bli medlemmar, men det är alltid deras fria val. Hjälpen ges alltid utan krav och enbart för att vi alla är bröder och systrar till vår himmelske Far.

_Av Siri Bjerkan Karlsson_, ADRA Sverige, Thailand