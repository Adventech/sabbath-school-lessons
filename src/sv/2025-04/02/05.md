---
title:  Motstridiga värderingar
date:   08/10/2025
---

`Läs Jos. 9:1–20. Vilka likheter och skillnader finns det mellan Rachavs och givoniternas berättelser? Varför är de meningsfulla?`

Detta kapitel i Josuas bok inleds med att vi får veta att fem kanaaneiska kungar, som vanligtvis styrde över små stadsstater, beslutade sig för att skapa en koalition mot israeliterna. Invånarna i Givon bestämde sig däremot för att upprätta ett förbund med Israel.

För att lura israeliterna att ingå ett förbund med dem använder sig givoniterna av en plan som går ut på att de är ambassadörer från ett främmande land. Enligt 5 Mos. 20:10–18 gjorde Gud skillnad mellan kanaaneerna och de människor som bodde utanför det utlovade landet.

Det hebreiska ordet som kan översättas med ”listigt” eller ”slugt” kan användas i positiv bemärkelse, för att beskriva försiktighet och visdom (Ords. 1:4; 8:5, 12), eller i negativ bemärkelse, som antyder brottsligt uppsåt (2 Mos. 21:14; 1 Sam. 23:22; Ps. 83:4). I givoniternas fall ligger det en mindre destruktiv avsikt bakom deras förrädiska handlingar, nämligen självbevarelsedrift.

Givoniternas tal är påfallande likt Rachavs. Båda erkänner Israels Guds makt, och båda erkänner att Israels framgång inte bara är en mänsklig bedrift. I motsats till andra kanaaneer gör de inte uppror mot Jahves plan att ge israeliterna landet, och de erkänner att Herren själv driver ut dessa nationer framför Israel. Nyheten om befrielsen från Egypten och segrarna över Sichon och Og får både Rachav och givoniterna att söka en allians med israeliterna. Men i stället för att som Rachav fullt ut erkänna att de är villiga att överlämna sig till Israels Gud, tar givoniterna till ett svepskäl.

Moses lag innehöll bestämmelser om hur man skulle få reda på Guds vilja i sådana här fall (4 Mos. 27:16–21). Josua borde ha frågat efter Herrens vilja och på så vis undvikit givoniternas bedrägeri.

Den grundläggande plikten för en teokratisk ledare, och för varje kristen ledare, är att söka Guds vilja (1 Krön. 28:9; 2 Krön. 15:2; 18:4; 20:4). Genom att de försummade detta tvingades israeliterna att antingen bryta mot de grundläggande villkoren för att erövra landet eller bryta en ed som avlagts i Herrens namn, vilken var lika bindande.

`Hur ofta har du upplevt att du kämpar mellan vad som verkar vara två motstridiga bibliska värderingar?`