---
title:  Överraskande nåd
date:   09/10/2025
---

`Läs Jos. 9:21–27. Hur kombinerade Josuas lösning rättvisa med nåd?`

Även om Israels folk hade velat anfalla givoniterna, skulle de inte ha fått göra det på grund av den ed som församlingens ledare hade svurit. De israelitiska ledarna handlade enligt principen att en ed är bindande, så länge den inte innebär felaktiga handlingar eller brottsligt uppsåt (Dom. 11:29–40), även om den leder till personlig skada.

Att vara försiktig innan man avlägger en ed och att hålla sin ed ses i Gamla testamentet som de frommas dygder (Ps. 15:4; 24:4; Pred. 5:3–5). Eftersom eden hade avlagts i Herrens, Israels Guds, namn kunde ledarna inte bryta den.

I och med den högtidliga ed som Israels ledare avlade, blev Israels öde oupplösligt förenat med givoniternas öde. Genom att de avdelades till att vara vedhuggare och vattenbärare för Guds hus (Jos. 9:23) blev givoniterna i själva verket en del av Israels gudsdyrkande gemenskap. Domen från Israels styresmän var att de skulle vara trälar åt ”hela menigheten” (Jos. 9:21). Men Josuas svar förvandlade förbannelsen till en potentiell välsignelse för givoniterna (jämför med 2 Sam. 6:11).

Givons senare historia vittnar om de höga religiösa privilegier som staden åtnjöt, liksom om deras lojalitet mot Guds folk. Det löfte som Israel avlade förblev giltigt genom generationer, så när israeliterna återvände från den babyloniska fångenskapen var givoniterna bland dem som hjälpte till att återuppbygga Jerusalem (Neh. 7:25). Deras handlingar kommer att få evigt positiva konsekvenser, men bara tack vare Guds nåd.

Vad hade hänt om givoniterna hade avslöjat sin identitet och bett om nåd på samma sätt som Rachav gjorde? Vi vet inte, men vi kan inte utesluta möjligheten att även en fråga om vad som var Guds vilja kunde ha resulterat i att givoniterna hade undantagits från förintelse. Guds yttersta syfte är inte att straffa syndare, utan att se dem omvända sig och ge dem sin nåd (jämför Hes. 18:23 och 33:11). Givoniternas knep måste uppfattas som en vädjan till Guds barmhärtighet, till hans vänliga och rättvisa karaktär. Det var kanaaneernas vägran att omvända sig och deras trots mot Guds avsikter som ledde till beslutet att förinta dem (1 Mos. 15:16). Gud hedrade givoniternas erkännande av hans överhöghet, liksom deras önskan om fred i stället för uppror, och deras vilja att överge avgudadyrkan och tillbe den ende sanne Guden.