---
title:  Landet återställt
date:   27/11/2025
---

`Läs Jer. 24:6; 31:16; Hes. 11:17; 28:25; och 37:14, 25. Vad var Guds löfte om att Israel skulle få komma tillbaka till det utlovade landet, och hur uppfylldes det?`

Under den babyloniska exilen upplevde israeliterna inte bara den sorgliga verkligheten att de var rotlösa. De fick också lära sig att även om deras förhållande till Gud hade fått en mer konkret innebörd genom löftet om landet, var deras gudsrelation inte villkorad av eller begränsad till att de ägde landet. När israeliterna erkände sina synder, ångrade sig och sökte Herren av hela sitt hjärta, uppfyllde Gud åter igen sitt löfte och förde dem tillbaka till deras land som ett tecken på att de hade återställts. Det vill säga, han var fortfarande deras Gud, även om de inte befann sig i landet.

Men, löftet om att Israel skulle äga landet för evigt var villkorat (5 Mos. 28:63, 64; Jos. 23:13, 15; 1 Kung. 9:7; 2 Kung. 17:23; Jer. 12:10–12). På liknande sätt var även löftet om att föra Israel tillbaka till landet och få dem att blomstra där efter exilen ett villkorligt löfte. Samtidigt pekade profeterna i Gamla testamentet på en återställning som en framtida kung från Davids släkt skulle åstadkomma (Jes. 9:6, 7; Sak. 9:9, 16). Detta löfte uppfylldes i Jesus Kristus liv, död och uppståndelse. I honom skulle alla löften till det forntida Israel få sin uppfyllelse.

I Nya testamentet nämns inte det utlovade landet direkt, men vi får veta att Guds löften har uppfyllts i och genom Jesus Kristus (2 Kor. 1:20; Rom. 15:8). I ljuset av Kristus omtolkas alltså landet och blir en symbol för de andliga välsignelser som Gud planerar att ge sitt trogna folk här och nu och i framtiden (Ef. 2:6).

Den slutgiltiga uppfyllelsen av det gudomliga löftet om vila, överflöd och välbefinnande i landet kommer att äga rum på den nya jorden, som är befriad från synden och dess konsekvenser. I den meningen är vårt hopp som kristna grundat på Kristus löfte att han ska återvända och efter en tusenårsperiod i himlen upprätta sitt eviga rike på den återskapade jorden. Detta kommer att vara den slutgiltiga uppfyllelsen av alla löften om landet.

`Läs Joh. 14:1–3; Tit. 2:13; och Upp. 21:1–3. Vilket slutgiltigt hopp finns för oss i dessa verser, och hur garanterar Jesus död att detta hopp uppfylls?`