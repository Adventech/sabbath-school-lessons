---
title:  Eden och Kanaan
date:   23/11/2025
---

`Läs 1 Mos. 2:15 och 3:17–24. Vad fick syndafallet för konsekvenser för det första människoparets boplats?`

Vid skapelsen placerade Gud Adam och Eva i en fullkomlig miljö som präglades av överflöd och skönhet. Det första människoparet mötte sin Skapare i en vacker livsmiljö som kunde tillgodose alla deras fysiska behov. Vid sidan av Guds talade Ord fungerade Edens lustgård som ett inlärningscenter där Adam och Eva fick en betydelsefull inblick i Guds karaktär och det liv som han hade tänkt sig för dem. När de bröt det förtroendefulla förhållandet med sin Skapare förändrades därför också deras förhållande till Edens lustgård. Som ett tecken på det brutna förhållandet var de tvungna att lämna lustgården. De förlorade det hem som Gud hade gett dem. På så sätt blev Edens lustgård en symbol för det överflödande livet, och vi kommer att återupptäcka dess motiv i temat om det utlovade landet.

`Hur uppfattade patriarkerna det utlovade landet? (Se 1 Mos. 13:14, 15; 26:3, 24; 28:13.) Vad tror du att det betyder för oss, som adventtroende, att leva som arvtagare till löftena (Heb. 6:11-15)?`

När Abraham trädde in i det land som Gud hade visat honom, blev detta land genom tro det utlovade landet för honom och hans ättlingar. Det förblev det utlovade landet i 400 år. Patriarkerna ägde egentligen inte landet; det var inte deras på ett sådant sätt att de kunde ge det till sina barn som ett arv. I stället tillhörde det Gud, precis som Edens lustgård hade tillhört honom. På samma sätt som Adam och Eva inte hade gjort något som gav dem rätt till Edens lustgård, hade inte heller Israel bidragit med något för att förtjäna landet. Det utlovade landet var en gåva från Gud utifrån hans initiativ. Israel hade ingen inneboende rätt eller något anspråk på att äga landet (5 Mos. 9:4–6), utan det var endast genom Guds nåd som de kunde ta det i besittning.

Patriarkerna var arvingar till löftena tills de uppfylldes. Vi som är Kristi efterföljare har ärvt ännu bättre löften (Heb. 8:6) som kommer att uppfyllas om vi strävar ”efter att likna dem som genom tro och tålamod får sin del av vad Gud har lovat” (Heb. 6:12).