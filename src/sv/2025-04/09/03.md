---
title:  Landet som en gåva
date:   24/11/2025
---

`Läs 2 Mos. 3:8; 3 Mos. 20:22; 25:23; 4 Mos. 13:27; 5 Mos. 4:1, 25, 26; 6:3; och Ps. 24:1. Vilken var den speciella relationen mellan Gud, Israel och det utlovade landet?`

På en mycket grundläggande nivå ger mark en nation en fysisk identitet. Genom att ange platsen för nationen avgör den också befolkningens sysselsättning och livsstil. Slavar var rotlösa och hörde inte hemma någonstans; någon annan åtnjöt resultatet av deras arbete. Att ha mark innebar frihet. Det utvalda folkets identitet var starkt kopplad till deras boende i landet.

Det fanns en speciell relation mellan Gud, Israel och landet. Israel fick landet av Gud som en gåva, inte som en omistlig rättighet. Det utvalda folket kunde äga landet så länge de levde i ett förbundsförhållande med Jahve och respekterade förbundets föreskrifter. Med andra ord kunde de inte ha landet och dess välsignelser utan Guds välsignelse.

Samtidigt är det sant att landet gav Israel en lins genom vilken de bättre kunde förstå Gud. Att bo i landet skulle alltid påminna dem om en trogen, löfteshållande och pålitlig Gud. Varken landet eller Israel skulle ha existerat utan Guds initiativ, som var källan och grunden för deras existens. När israeliterna befann sig i Egypten gav Nilen och bevattningssystemet, i kombination med hårt arbete, de grödor som de behövde för sitt uppehälle. I Kanaan var det annorlunda. De var beroende av regn för att få rikliga skördar, och det var bara Gud som kunde kontrollera vädret. På så sätt påminde landet Israel om deras ständiga beroende av Gud.

Även om Israel fick landet som en gåva från Jahve, var det främst Gud själv som förblev ägaren. Som den verklige ägaren av hela jorden (Ps. 24:1) har Jahve rätt att tilldela Israel landet eller att ta det ifrån dem. Om Gud är ägare till jorden är israeliterna och i förlängningen alla människor främlingar och besökare, eller med ett mer modernt sätt att uttrycka sig: vi är alla Guds långvariga gäster på hans ägor/jord.

`Mot bakgrund av 1 Pet. 2:11 och Heb. 11:9–13, vad innebär det för dig personligen att leva som en främling och besökare som ser fram emot den stad vars formgivare och byggare är Gud själv?`