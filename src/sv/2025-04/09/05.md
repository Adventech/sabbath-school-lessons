---
title:  Friåret
date:   26/11/2025
---

Landet var så centralt för Israels existens som Guds folk att det inte kunde överlåtas som en helhet. Det måste delas upp i stammar, klaner och familjer (4 Mos. 34:13–18) för att förhindra att det blev en ägodel för några få ledande grupper eller personer.

`Läs 3 Mos. 25:1–5, 8–13. Vad var syftet med sabbatsåret och friåret?`

I motsats till Egypten, där medborgarna regelbundet förlorade sin mark och blev faraos livegna, var Guds syfte med israeliterna att de aldrig skulle bli rättslösa på obestämd tid. Ingen utanför den klan och familj som ursprungligen hade tilldelats marken fick äga den. I själva verket kunde marken enligt Guds plan bokstavligen aldrig säljas; den kunde bara arrenderas ut i enlighet med sitt värde som fastställdes av det antal år som återstod till nästa jubileumsår. Därför var släktingarna till en person som var tvungen att ”sälja” sin förfäders mark skyldiga att lösa in den redan före friåret (3 Mos. 25:25).

Fördelningen av marken blir ett fönster in i Guds hjärta. Som vår himmelske Fader vill han att hans barn ska vara generösa mot de mindre lyckligt lottade och låta jorden ge dessa människor mat vart sjunde år. Sabbatsåret tillämpade principen om sabbatsbudet i större skala. Förutom att värdesätta och uppmuntra hårt arbete kräver ägandet av marken också respekt för och vänlighet mot dem som står inför ekonomiska utmaningar.

Lagstiftningen om markägande gav varje israelit möjlighet att bli befriad från ärvda eller självförvållade förtryckande omständigheter och få en ny start i livet.

I grund och botten är detta evangeliets huvudsyfte: att utplåna skillnaden mellan rika och fattiga, arbetsgivare och arbetstagare, privilegierade och underprivilegierade, och ge oss alla samma förutsättningar genom att erkänna vårt fullständiga behov av Guds nåd.

Tyvärr försummade Israel att upprätthålla den standard som Gud hade satt upp, och efter århundraden uppfylldes varningarna om att de kunde bli av med sitt land (2 Krön. 36:20, 21).

`Hur kan principerna för den israelitiska jordfördelningen och sabbaten påminna oss om att vi alla är jämlika i Guds ögon? Hur kan sabbaten hjälpa oss att säga nej till den exploaterande, onda konsumtionscykeln som plågar många samhällen?`