---
title:  Herrens vrede
date:   17/12/2025
---

`Hur ska vi tolka beskrivningarna av Guds vrede och vedergällande rättvisa i till exempel Josua 23:15, 16 och på andra ställen i Bibeln? (Se även 4 Mos. 11:33; 2 Krön. 36:16; Upp. 14:10, 19; 15:1.)`

Israel hade redan upplevt Herrens vrede under vandringarna i öknen (4 Mos. 11:33; 12:9) och i det utlovade landet (Jos. 7:1) så de var fullt medvetna om konsekvenserna av att provocera Jahves vrede genom att flagrant bryta mot förbundet. Dessa verser utgör höjdpunkten på allvaret i Josuas retorik. Det är chockerande att höra att Herren kommer att förgöra Israel, eftersom samma ord tidigare har använts för att förinta kanaaneerna. Lika säkert som Herrens löften om Israels välsignelse troget har uppfyllts, lika säkert kommer förbundets förbannelser (3 Mos. 26; 5 Mos. 28) att bli sanna om israeliterna förkastar förbundet. Mot bakgrund av kanaaneernas fördrivning och förintelse visar dessa verser än en gång att Jahve i sista hand är hela jordens domare. Han förklarar krig mot synden, oberoende av var den finns. Israel blev inte helgat och fick inga särskilda meriter genom att delta i heligt krig, lika lite som hedniska nationer gjorde det när de senare blev medel för Jahves dom över den utvalda nationen.

Det är möjligt för Israel att välja att göra det förflutnas ärorika visshet till grunden för deras möte med framtiden.

Vid första anblicken verkar den bibliska läran om Guds vrede vara oförenlig med påståendet att Gud är kärlek (Joh. 3:16; 1 Joh. 4:8). Men när vi förstår vad Bibeln lär om Guds kärlek får vi också en annan förståelse av vad Guds vrede är. För det första framställer Bibeln Gud som kärleksfull, tålmodig, långmodig och redo att förlåta (2 Mos. 34:6; Mik. 7:18). Men när det gäller en värld som är påverkad av synd är Herrens vrede den inställning som hans helighet och rättfärdighet visar när han konfronteras med synd och ondska. Hans vrede är aldrig en känslomässig, hämndlysten och oförutsägbar överreaktion. Nya testamentet lär att Kristus blev synd för oss (2 Kor. 5:21) och att vi genom hans död har blivit försonade med Gud (Rom. 5:10). Den som tror på honom behöver inte möta Guds vrede (Joh. 3:36; Ef. 2:3; 1 Thess. 1:10). Begreppet Guds vrede framställer Gud som universums rättfärdige domare och den som upprätthåller rättvisans sak (Ps. 7:12; 50:6; 2 Tim. 4:8).