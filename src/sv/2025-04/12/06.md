---
title:  Hålla fast vid Gud
date:   18/12/2025
---

Det enda sättet för Israel att undvika avgudadyrkans frestelse och Guds vrede är inte genom att ständigt komma ihåg vad man inte får göra i förbundet, utan genom att främja en medveten och konsekvent trohet mot Herren. Samma verb, ”att hålla fast vid” Herren (se 5 Mos. 4:4), används också för att beskriva äktenskapsförbundet mellan hustru och man (1 Mos. 2:24) eller Ruts lojalitet mot Naomi (Rut 1:14). Det är viktigt att notera att enligt Josuas utvärdering har sådan trofasthet kännetecknat Israel som nation ”ända till denna dag” (Jos. 23:8, 9, FB). Tyvärr kommer inte samma påstående att gälla för senare perioder av Israels historia, vilket Domarboken sorgligt nog visar (Dom. 2:2, 7, 11; 3:7, 12; 4:1, etc.).

`Josua vädjar till Israel att älska Herren, sin Gud (Jos. 23:11; jämför med 5 Mos. 6:5). Kärleken kan inte tvingas fram, för då upphör den att vara vad den i grunden är. Men i vilken mening kan kärlek befallas?`

För att Israel ska kunna fortsätta att åtnjuta förbundets välsignelser måste de vara lojala mot Gud. Ordet ’ahaba, ”kärlek”, kan syfta på en rad olika mänskliga känslor, t.ex. vänskaplig samhörighet, sexuell intimitet, moderlig ömhet, romantisk kärlek och lojalitet mot Gud. Om vi förstår kärlek till Gud som ett medvetet åtagande och hängivenhet till honom, kan den påbjudas utan att kränka dess sanna natur (jämför med Joh. 13:34). Gud har alltid avsett att lydnaden för hans bud ska komma ur en personlig relation med honom baserad på vad han har gjort för dem i sin stora barmhärtighet och kärlek (2 Mos. 19:4 [”Jag har... fört er hit till mig”]; 5 Mos. 6:5; jämför med Matt. 22:37).

Budet att älska Gud uttrycker också den gudomliga kärlekens ömsesidiga, men inte symmetriska, natur. Gud önskar att ingå en nära, personlig relation med varje person som besvarar hans kärlek. Hans universella kärlek till alla utgör således ramen för manifestationen av vår frivilliga, ömsesidiga kärlek.

`Jesus gav ett nytt bud till sina lärjungar. På vilket sätt var detta bud nytt och gammalt på samma gång? Läs Joh. 13:34; 15:17; och 1 Joh. 3:11; jämför med 3 Mos. 19:18.`