---
title:  Missionsnytt från hela världen
date:   19/12/2025
---

### Drömjobbet

Jenny hade aldrig tänkt flytta till Chile. När hon hade tagit sin examen vid Andrews University i Michigan anmälde hon sig som volontär för att under ett år undervisa i engelska i Chile. Hon tog för givet att hon skulle återvända hem till USA i slutet av året. Men fem år senare är hon kvar i Chile och undervisar i Bibeln vid Adventistsamfundets universitet i landet.

Det här är vad som hände.

Ända sedan Jenny var en liten flicka hade hon velat bli missionär. Innan hon avslutade sina teologistudier vid Andrews University i Michigan talade hon med en av sina lärare om sin dröm. Läraren hade tidigare hjälpt en annan elev att åka till Chile och arbeta i ett år med Adventist Volunteer Service och föreslog att Jenny skulle överväga en liknande väg.

Jenny gillade idén. Efter att ha tagit sin examen från universitetet besökte hon VividFaith.org. Det är en adventist-webbsajt där människor kan ansöka om tjänster inom Adventist Volunteer Service. Jenny hittade en ledig tjänst i Chile och skickade sitt CV. Det dröjde inte länge förrän hon blev antagen och flög till Chile för att tillbringa ett år med att undervisa i engelska på ett ”center of influence”.

Jenny kunde inte ha varit lyckligare! Året gick fort, fyllt av lektioner, bibelstudier och vänskap. Jenny blev erbjuden att stanna ett år till, och hon tackade ja.

I slutet av det andra året kunde hon tala spanska flytande, och Adventistsamfundets Central Chile Mission sökte en assistent som var tvåspråkig. Jenny erbjöds tjänsten som volontär. Hon accepterade den och under de följande tre åren skötte hon samfundets medlemsregister, utbildade församlingssekreterare och tjänade som den lokala ledaren för Adventist Volunteer Service – just den organisation som hade skickat henne som volontär.

Under åren i Chile gifte Jenny sig med en chilenare. Hon kunde inte ha varit lyckligare!

Sedan ringde Adventistsamfundets universitet i Chile och frågade om Jenny kunde tänka sig att undervisa i Bibeln. Jenny såg fram emot att få en tjänst som passade hennes utbildning. Hon hade ju tagit sin grundexamen i teologi.

När Jenny fick sitt permanenta uppehållstillstånd i Chile började hon sin nya tjänst som bibellärare på universitetet. För första gången på fem år var hon inte volontär utan heltidsanställd på universitetet.

I dag är Jenny en av fem bibellärare på universitetet. Hon och de andra lärarna undervisar i allmänna bibelkurser vilka är obligatoriska för alla elever utom de som läser teologi. Teologistuderande har sina egna kurser. I Jennys klasser lär sig många av hennes elever om Gud och Bibeln för första gången. Omkring tre fjärdedelar av universitetets 3 000 studenter kommer från familjer som inte är adventister.

Jenny, som idag är 28 år gammal, kunde inte vara lyckligare. Att arbeta som missionär hos Adventist Volunteer Service öppnade dörren till en karriär som hon aldrig hade drömt om var möjlig.

”Jag hade räknat med att stanna i Chile i ett år, och nu har jag varit kvar i snart sex år”, säger Jenny. ”Det känns som om det var här Gud ville ha mig.”

_Av Andrew McChesney_, Chile, Sydamerikanska divisionen