---
title:  Allt gick i uppfyllelse
date:   14/12/2025
---

`Vilken bild av Gud målar Bibeln upp i Jos. 21:43–45? Hur gäller dessa ord inte bara för det historiska utlovade landet utan också för vår frälsning (2 Tim. 2:11–13)?`

Dessa verser utgör bokens klimax och dess teologiska sammanfattning. De belyser ett av de viktigaste temana i hela boken: Jahves förbundstrohet. Han håller sina löften och fullföljer sina eder. Detta korta avsnitt sammanfattar också hela bokens innehåll så här långt. Jos. 21:43 behandlar fördelningen och bosättningen i landet (Jos. kap. 13–21), medan Jos. 21:44 beskriver de segrar som vunnits över fienderna och den kontroll som uppnåtts över landet (Jos. kap. 1–12). Allt detta tillbakablickande ses genom prismat av Guds trofasthet. Israeliterna måste alltid komma ihåg att de aldrig kan göra anspråk på segrarna över sina fiender eller landet som sitt arv – utom genom Guds lojalitet mot sitt givna ord.

Han gav ”hela” landet (=allt av, Jos. 21:43). Han överlämnade ”alla” deras fiender i deras våld (Jos. 21:44). Enligt allt det goda Herren hade lovat gick allt i uppfyllelse (Jos. 21:44, 45). Den upprepade användningen av ordet kol, ”allt”, faktiskt sex gånger på tre verser (Jos. 21:43–45), understryker än en gång sanningen att landet är Jahves gåva och att Israel inte kan ta åt sig äran för att ha fått det. Det var Herren som svor att ”ge” landet och som ”hade gett” deras fiender i deras händer.

Alla Israels framgångar måste helt och hållet tillskrivas Guds gudomliga initiativ och pålitlighet. Detta gäller i lika hög grad för vår frälsning: ”av nåd är ni frälsta genom tron, inte av er själva, Guds gåva är det. Det beror inte på gärningar, ingen skall kunna berömma sig” (Ef. 2:8, 9).

För att betona Guds trofasthet skrev Paulus också: ”Detta är ett ord att lita på. Ty har vi dött med honom skall vi också leva med honom; härdar vi ut skall vi också härska med honom; förnekar vi honom skall han också förneka oss; är vi trolösa förblir han ändå trogen, för han kan inte förneka sig själv” (2 Tim. 2:11–13).

`Gud är trofast och kommer inte att svika sina löften. Hur kan det ge oss förtröstan om att han inte kommer att svika ett enda av sina löften för framtiden? (Se 1 Kor. 10:13; 2 Kor. 1:18–20.)`