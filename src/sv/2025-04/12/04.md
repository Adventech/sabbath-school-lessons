---
title:  Tydliga gränser
date:   16/12/2025
---

Med samma ord som riktades till Josua i början av boken (Jos. 1:7, 8), säger han nu att den uppgift som ligger framför Israel inte i första hand är av militär karaktär. Den är andlig. Den har att göra med lydnad mot Guds uppenbarade vilja i Torahn.

`Varför tror du att Josua intog en så tydlig inställning när det gällde Israels relationer med de omgivande nationerna? (Jos. 23:6–8, 12, 13).`

Den fara som Israel står inför är inte hotet från de övriga nationernas fientlighet utan risken som det skulle innebära att bli deras vänner. Deras vapen kanske inte utgör någon utmaning för Israel, men deras ideologi och värderingar (eller motvärderingar) kan visa sig vara mer skadliga än någon militär styrka. Josua uppmärksammar ledarna på det avgörande faktumet att den konflikt de har varit inblandade i först och främst är andlig. Därför måste Israel behålla sin unika identitet.

Förbudet mot att åkalla en guds namn, svära vid det och tjäna eller böja sig inför det har att göra med avgudadyrkan. I det forna Främre Orienten representerade namnet på en gud hans/hennes närvaro och makt. Att åkalla eller nämna främmande gudars namn i vardagliga hälsningsfraser eller affärstransaktioner innebar att man erkände deras auktoritet och bidrog till att israeliterna sökte deras makt i nödens stund (jämför med Dom 2:1–3, 11–13).

Faran med att gifta sig med de kvarvarande kanaaneerna bestod i att Israel skulle förlora sin andliga renhet. Avsikten med Josuas förmaning är inte att främja genetisk eller etnisk renhet, utan snarare att undvika avgudadyrkan, som kan leda till Israels andliga kollaps. Salomos exempel ger en dramatisk bild av de sorgliga andliga konsekvenserna av blandäktenskap (1 Kung 3:1; 11:1–8). I Nya testamentet varnas kristna öppet för att söka äktenskapliga relationer med icke-troende (2 Kor. 6:14), även om Paulus, när det gäller befintliga äktenskap, inte rekommenderar skilsmässa från den icke-troende maken utan uppmanar dem att leva ett exemplariskt kristet liv i hopp om att vinna maken för Herren (1 Kor. 7:12–16).

`Josuas varning för skadliga förbindelser leder oundvikligen till frågan om den kristnes förhållande till ”världen”. Hur kan vi hitta en balanserad relation till det samhälle som omger oss?`