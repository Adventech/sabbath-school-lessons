---
title:  Missionsnytt från hela världen
date:   12/12/2025
---

### Från rappare till predikant

Sebastían levde två liv i Chile. Hemma och i gymnasiet var han tystlåten, flitig och lydig. På sabbatsmorgnarna gick han till kyrkan med sina föräldrar. Han hade till och med uppgifter i kyrkan. Men efter skolan och på lördagskvällarna efter sabbaten förvandlades Sebastían till en rappare som drog stora folkmassor med sina framträdanden.

Sebastían växte upp i ett adventisthem. Hans föräldrar arbetade som lärare på flera adventistskolor i Chile. Men själv var Sebastían inte intresserad av kyrkan. Han tyckte att gudstjänsterna var tråkiga. Han hade hört om Gud i hela sitt liv. Men han upplevde inte att Gud var verklig. Allt han visste om Gud var det han hörde i kyrkan.

Utanför kyrkan svepte hiphopmusiken över Chile och resten av Sydamerika. Den musiken gillade Sebastian, som då var 14 år gammal. Han gillade speciellt freestyle rap, en typ av hiphopmusik där artister improviserar oskriven vers till ett beat. Tillsammans med andra tonåringar gick han på rap battles, där de debatterade och förolämpade varandra om ämnen som historia, vetenskap och religion. Deltagarna var tvungna att vara pålästa för att vinna tävlingarna. När Sebastían vann uppmuntrade hans vänner honom att fortsätta tävla. Han tävlade mot mycket äldre människor i 20-årsåldern.

Sebastían njöt av segern. Han använde alkohol och andra substanser som var vanliga vid rap battles. Han lyssnade på hiphop hela tiden. På något sätt lyckades han hålla isär sina två liv. Hans föräldrar visste inte att han levde ett dubbelliv.

Fyra år gick, och sedan slog covid till. Samhället stängdes ner, och Sebastían var tvungen att stanna hemma. Han lyssnade på rap battles på nätet, men det var inte samma sak.

För första gången tänkte Sebastían på Gud. Han kände sig tom, och en längtan växte inom honom att lära känna Gud. Under sin uppväxt hade hans familj haft andaktsstunder tillsammans, men Sebastian hade aldrig förstått att man lär känna Gud genom att på egen hand tillbringa tid med honom med att läsa Bibeln och be.

Sebastían ville ha en relation med Jesus, och han undrade om Jesus kände likadant. För att ta reda på det bad han en dag Jesus att väcka honom på morgonen för att tillbringa tid tillsammans. Sebastían brukade ta sovmorgon, och det var svårt att stiga upp på morgnarna. Men efter att han hade bett började han vakna vid fem- eller sextiden.

När Sebastían började läsa Bibeln insåg han att den var mer än en bok. Bibelns avsnitt var djupare och mer tilltalande än någon rapvers som han kunde improvisera. Han tillbringade många timmar med att be och läsa Bibeln under covidpandemin.

När restriktionerna hävdes, gick Sebastían med i en adventistgrupp som gick från hem till hem och sålde andliga böcker. Upplevelsen stärkte en övertygelse som hade börjat växa hos honom under pandemin. När han berättade för sina bokkunder om Jesus kärlek kände han att Gud kallade honom till att bli pastor.

I dag är Sebastían 21 år och studerar teologi vid Chiles adventistuniversitet. Han säger: ”Gud verkar fortfarande i mig. Jag hoppas att jag är värdig den kallelse som han har gett mig.”

_Av Andrew McChesney_, Chile, Sydamerikanska divisionen