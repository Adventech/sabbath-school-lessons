---
title:  Lojalitet
date:   07/12/2025
---

`Läs Jos. 22:1–8. Vad säger dessa verser om rubeniternas, gaditernas och halva Manasses stams lojalitet?`

Josua bekräftar att stammarna från andra sidan om Jordan har fullgjort de skyldigheter som Mose och han själv hade fastställt, vilket innebar en betydande hängivenhet och uppoffring för Israels gemensamma sak. De stred tillsammans med sina bröder i ”många dagar”, vilket i verkligheten betydde ungefär sex till sju år (jämför med Jos. 11:18; 14:10; 5 Mos 2:14). Deras hustrur och barn var kvar hemma på östra sidan om Jordan, men stammarna beslöt ändå att lojalt kämpa tillsammans med sina bröder, trots att de riskerade att skadas och dö i krig.

Dessa verser understryker indirekt hur viktig nationens och landets enhet var. De banar också väg för den efterföljande berättelsen, som i slutändan handlar om enighet. Kommer de israelitiska stammarna att förbli enade, trots den starka naturliga gräns som Jordan bildar mellan dem? Kommer de att låta geografin sätta sin prägel på deras nationella identitet, eller kommer de att låta sin gemensamma dyrkan av den ende Guden hålla dem kvar som hans utvalda nation, enade och starka under hans teokratiska (gudsstyrda) ledning? Josua förklarar det enda sättet på vilket en sådan trohet har varit möjlig: de tjänade inte sina landsmän utan Jahve själv, som gav dem uppdraget.

Vi finner samma princip i Nya testamentet. Aposteln Paulus uppmanade de kristna att utföra sina tjänster som om de arbetade för Gud och inte bara för människor (se Ef. 6:7; Kol. 3:23; 1 Thess. 2:4). Vilket högre kall finns det än att i slutändan arbeta för världsaltets Skapare?

I vardagen möter vi ofta utmaningar och svårigheter som lätt kan göra oss modfällda och få oss att vilja ge upp kampen. Ibland är det lätt att göra det. Men vi kan åberopa Herrens kraft. Han lovar att vara med oss och gör det möjligt för oss att göra det han ber oss om. Om vi håller vårt högre kall framför oss kan vi motiveras att fortsätta framåt, trots de oundvikliga utmaningar och motgångar som är en del av vår fallna tillvaro här.

`I Jos. 22:5, 6 berättas det att Josua vädjade till de stammar som hade lämnat honom att förbli trogna Herren, och sedan välsignade han dem. Hur skulle våra relationer i församlingen förändras om vi bad för varandra mer än vad vi gör?`