---
title:  Hemsökta av det förflutna
date:   09/12/2025
---

`Läs Jos. 22:13-15 igen, men nu i ljuset av 4 Mos. 25. Varför väljer israeliterna Pinechas som ledare för delegationen till de två och en halv stammarna?`

Innan ryktena om vad som skulle kunna uppfattas som en självständighetsförklaring får fullt genomslag, skickar de nio och en halv stammarna, som benämns ”Israels barn”, en delegation för att klargöra altarets syfte och betydelse. Delegationen bestod av Pinechas, son till översteprästen Elasar, som skulle efterträda Elasar efter dennes död (Jos. 24:33). Pinechas har redan blivit känd i viss mån eftersom han var den präst som satte stopp för Israels utsvävningar vid Baal-Pegor (4 Mos. 25).

”När Pinechas, son till Elasar, son till prästen Aron, såg detta steg han fram ur menigheten, tog ett spjut och följde efter den israelitiske mannen in i sovkammaren. Där stack han spjutet genom de båda, israeliten och kvinnan. Då upphörde den hemsökelse som härjade bland israeliterna” (4 Mos. 25:7, 8).

Pinechas hade säkert ett visst inflytande. De andra sändebuden var representanter för de nio och en halv stammarna väster om Jordanfloden, var och en överhuvudet för en stamfamilj (bokstavligen ”överhuvudet för sin fars hus”) inom Israels klaner.

Delegationen inleder anklagelsen om helgerån och uppror med den officiella profetiska formeln ”så säger”. Skillnaden här är att det inte är Herren som talar utan ”Herrens hela församling” (Jos. 22:16, FB). De anklagar Israel för att ha visat trolöshet, vänt sig från Herren och satt sig upp emot honom. Ordet ”trolöshet” kommer från samma hebreiska ord som användes för att beskriva Akans synd (Jos. 7:1) och som förekommer flera gånger i de fem första Moseböckerna (t.ex. 3 Mos. 5:15; 6:2; 4 Mos. 5:6, 12). Exemplen Akan och Baal-Pegor tjänar som förebilder: den ena för förräderi och den andre för uppror. De uttrycker också de nio och en halv stammarnas rädsla för att byggandet av ett otillåtet altare ska leda till avfall, avgudadyrkan och omoral, vilket kommer att dra Herrens vrede över hela Israels nation.

`Vi har alla negativa erfarenheter från det förflutna som kommer att forma vårt sätt att hantera liknande händelser i framtiden. Hur kan Guds nåd hjälpa oss att se till att tragedierna i vårt förflutna inte avgör hur vi behandlar våra grannar i nuet?`