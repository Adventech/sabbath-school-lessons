---
title:  Studiehjälp
date:   12/12/2025
---

Läs Ellen White, ”Kanaan delas upp mellan stammarna”, s. 472–475, i Det var mycket gott.

”Å ena sidan är det viktigt att man inte visar slapphet när man bemöter synden. Å andra sidan är det lika viktigt att man undviker hårda fördömanden och ogrundade misstankar

Den vishet som rubeniterna och deras följeslagare visade förtjänar att efterföljas. De försökte uppriktigt att främja den sanna trons sak, men de blev då felbedömda och allvarligt kritiserade. Ändå blev de inte förbittrade. De lyssnade lugnt och vänligt på sina bröders anklagelser mot dem innan de försökte försvara sig. Sedan förklarade de utförligt sina motiv och bevisade sin oskuld. Den svåra fråga som hade hotat att få så allvarliga följder avgjordes på ett vänskapligt sätt.

När falska anklagelser riktas mot dem som har rätt kan de ändå vara lugna och hänsynsfulla. Gud känner till allt som människor har missförstått och tolkat på fel sätt, och vi kan vara trygga när vi lämnar vår sak i hans händer. Han uppenbarade Akans skuld, och de som litar på honom kan vara lika säkra på att han kommer att försvara deras rättigheter. De som leds av Kristus Ande kommer att äga den kärlek som är tålig och mild.

Gud vill att det ska finnas enhet och broderlig kärlek hos hans folk. Kort innan Kristus blev korsfäst bad han att hans lärjungar skulle bli ett liksom han var ett med Fadern för att världen skulle tro att Gud hade sänt honom. Denna gripande och underbara bön sträcker sig ner genom tiden ända till våra dagar, för han bad: ’Men jag ber inte bara för dem, utan också för dem som kommer att tro på mig genom deras ord’ (Joh. 17:20). Vi får inte offra en enda av sanningens principer, men samtidigt ska vårt mål ständigt vara att nå detta tillstånd av enhet” (Ellen White, Det var mycket gott, s. 474, 475).

### Samtalsstart

När människor från olika kulturer möts i en församling kan det ibland uppstå missförstånd om hur man ska tillbe Gud. Har ni upplevt det? Hur löste ni detta?

### Förbön

Be att Gud ska hjälpa er att lyssna innan ni bedömer en människas motiv.

### Samtalsfrågor

`Hur kan Paulus uppmaning ”sätt andra högre än er själva” (Fil. 2:3) hjälpa oss att undvika att anta onda saker om våra bröder och systrar?`

`Varför överreagerar vi ofta på en specifik situation på grund av våra tidigare misslyckanden eller misstag? Hur kan vi undvika denna tendens?`

`Diskutera betydelsen av att lyssna till andras synpunkter. Hur kan vi utveckla en kultur av lyssnande i vår församling? (Jämför med Jak. 1:19.)`

`Vi lever i ett samhälle där kraven från yrkeslivet, familjeansvar, uppgifter i församlingen och andra plikter kan verka överväldigande. Hur kan principen att göra allt enligt Herren inte bara göra oss mer ansvarsfulla utan också ge oss sinnesfrid?`