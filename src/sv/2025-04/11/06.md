---
title:  Konflikthantering
date:   11/12/2025
---

`Läs Jos. 22:30-34. Hur kan hela denna händelse ge oss insikter i konflikthantering och hur vi kan säkerställa församlingens sammanhållning? (Jämför med Ps. 133; Joh. 17:20-23; 1 Pet 3:8, 9.)`

Berättelsen i Jos. 22 innehåller flera principer för kommunikation som kan tillämpas på vardagliga mänskliga relationer i familjen, kyrkan och samhället.

1. När saker och ting går fel, eller verkar gå fel, är det bäst att kommunicera i stället för att undertrycka våra observationer tills de får oss att explodera. Det är bra för Guds folk att inte förbli likgiltiga när problem verkar uppstå. Om de östjordanska stammarna hade meddelat att de hade för avsikt att bygga ett altare, hade naturligtvis hela problemet kunnat undvikas.
2. Även om man är övertygad om sin bedömning, ska man inte dra förhastade slutsatser. De västjordanska stammarna var snabba att tro på det rykte som nådde deras öron och drog den felaktiga slutsatsen att de östjordanska stammarna redan hade avfallit.
3. Prata om de verkliga eller upplevda problemen innan du agerar utifrån dina slutsatser.
4. Var villig att göra en uppoffring för att uppnå samförstånd. De västjordanska stammarna var villiga att ge upp en del av sitt område för att göra de andra stammarna till viljes, om det var så att deras förmodade avfall berodde på att de befann sig på andra sidan av Jordanfloden.
5. När du blir anklagad, falskt eller rättvist, ge ett milt svar som vänder bort vreden. Att besvara en anklagelse med en motanklagelse kommer aldrig att leda till fred. Försök att förstå innan du försöker bli förstådd.
6. Gläd dig och välsigna Gud när freden har återställts. Det är underbart att se att den israelitiska huvudförsamlingen upplevde äkta glädje när de fick höra om de två och en halv stammarnas verkliga motiv. De var inte så stolta över sin bedömning att de inte kunde erkänna att de hade fel när de gjorde den.

Om stammarna i öst hade avfallit, skulle Israels folk ha tillämpat förbundets krav. Enhet kan aldrig vara ett argument för att urvattna sanningen eller ge upp bibliska principer. Men församlingsdisciplin bör alltid vara den sista (och inte den första) utvägen, efter att försök till försoning och pastoral hjälp baserad på Guds ord har misslyckats. Hur annorlunda skulle inte våra församlingar se ut om dessa enkla principer tillämpades konsekvent!