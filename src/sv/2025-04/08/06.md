---
title:  Förändrad genom reflektion
date:   20/11/2025
---

`Att begrunda de stora troshjältarnas livsexempel är viktigt för vår andliga utveckling. Samtidigt är vår allra främsta förebild Jesus Kristus – hans liv och lära. Hur förändras vi av att fokusera på Jesus liv? Se Heb. 12:1, 2; 2 Kor. 3:18.`

Professor Marco Iacoboni, neuroforskare vid University of California i Los Angeles, har undersökt spegelneuronernas funktion. Dessa små cellkretsar aktiveras både när vi utför en viss handling – som att skratta eller omfamna någon – och när vi observerar någon annan utföra samma handling. Aktiviteten hos dessa neuroner minskar skillnaden mellan att se och att göra.

Ellen G. White talar om hur viktigt det är att se Jesus karaktär: ”När vi ser på Jesus får vi en ljusare och klarare bild av Gud, och så blir vi förvandlade. På ett naturligt sätt kommer då vår karaktär att innehålla godhet och kärlek till våra medmänniskor. Vi kommer att utveckla en karaktär som motsvarar den gudomliga. När vi mer och mer utvecklas till att likna Gud ökar också vår förmåga att känna honom. Vi går mer och mer in i gemenskap med den himmelska världen, och vår förmåga att ta emot den eviga kunskapens och visdomens gåvor ökar hela tiden” (Ellen White, Guds rike är som, s. 283).

`Läs Rom. 12:1, 2. Vilka två krafter arbetar med motstridiga syften i våra liv? Hur kan vi vara säkra på att vi ger plats åt den rätta av dem?`

I det sammanfattande kapitlet i Romarbrevet talar aposteln Paulus om två motstridande krafter som försöker forma våra liv. Å ena sidan försöker den omgivande världen med sina olika influenser att dagligen tvinga in oss i sin egen form och åstadkomma en likformighet i oss som verkar utifrån och in.

För att motverka denna påverkan kan den heliga Anden förvandla oss inifrån och ut, likt när en larv förvandlas till en vacker fjäril. Men för att den processen ska kunna ske måste vi helga oss åt Gud och be honom att fortsätta det goda verk som han har påbörjat i oss (Fil. 1:6). I slutändan måste vi göra ett medvetet val, varje ögonblick, att vandra i Anden.