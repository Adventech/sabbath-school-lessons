---
title:  Ödmjuk hjälte
date:   19/11/2025
---

De långa listorna med ortnamn, som utgjorde landmärken vid gränserna för de landområden som tilldelades Israels stammar, avslutas med rapporten om landtilldelningen för de två hjältarna, Kalev och Josua, från den första spaningsresan. Kalev fick sitt arv först, medan Josua fick sitt sist. Fram till denna tidpunkt har Josua fördelat landet till Israels stammar; nu är det dags för Israels folk att ge Josua sitt arv.

`Läs Jos. 19:49–51. Vad innebär det att Israels store ledare som fördelade landet får sitt arv sist?`

Den stad som Josua får är Timnat-Serach, ett namn som består av två ord. Det första, Timnat, kommer från ett verb (manah) vars betydelse är att ”räkna” eller ”tilldela”, och det betyder ”del” eller ”område”. Det andra ordet kan härledas från ett hebreiskt verb (serach) och betyder ”överskott” eller ”rest” (jämför med 2 Mos. 26:12). Namnet på Josuas stad kan översättas med ”den överblivna delen” eller ”det återstående området”.

Namnet på den stad som Josua valde av det som blev kvar vittnar om den ädla karaktären hos Israels andre ledare. Först och främst väntade han tills hela folket hade fått sin del. Sedan valde Josua inte ett av de tätbefolkade områdena i landet eller de mest imponerande städerna som sitt arv, utan en blygsam stad, eller kanske ruinerna av den, för att bygga upp den igen med mödosamt arbete (jämför med Jos. 19:50).

Timnat-Serach låg dessutom i närheten av Shilo, i helgedomens omedelbara närhet, vilket visar var Josuas prioriteringar låg och var hans hjärta var bundet. Efter att den nyfödda nationen Israel hade förts in i det utlovade landet och med Guds hjälp säkrat arvet för varje stam och familj, skulle den säkert inte ha protesterat om Josua hade krävt ett mer imponerande arv. Men Josua nöjde sig med att leva ett enkelt liv med fokus på det som är viktigast, och förkroppsligade därmed den bön som David senare uttryckte: ”Ett enda ber jag Herren om, detta begär jag: att få vara i Herrens hus varje dag i mitt liv för att se Herrens ljuvlighet och söka svar i hans tempel” (Ps. 27:4).

`Vilka lärdomar kan du dra av Josuas inställning? Hur kan du själv tillämpa den nu?`