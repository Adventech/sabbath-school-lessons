---
title:  Exemplets makt
date:   18/11/2025
---

`Läs Jos. 15:16–19; Dom. 1:13; 3:7–11. Vad säger den här berättelsen om exemplets kraft? Hur återspeglas Kalevs attityd i den yngre generationen?`

I det här avsnittet erbjuder Kalev sin dotter Aksa i äktenskap till den som erövrar Devir. Otniel intar staden och vinner Aksas hand. Den här berättelsen är viktig eftersom den än en gång visar Kalevs mod, tro och beredskap att ta sig an utmaningar.

Den visar också att nästa generation av israeliter följde exemplen som gavs av dessa trosgiganter, Kalev och Josua. När den äldre generationen avslutar sin tjänst finns det en ny generation som är redo att möta utmaningarna och fortsätta att uppfylla Guds plan för Israel.

På ett sätt som inte är helt olikt Kalevs begäran till Josua, ”ge mig nu denna bergsbygd” (Jos. 14:12), uppvisar Aksa, uppmuntrad av sin man, samma tro och beslutsamhet som hennes far visade. Genom sin beslutsamhet och djärvhet fortsätter Aksa raden av människor som följer Kalevs exempel för att löftet att ta landet i besittning ska bli uppfyllt.

Landet är verkligen en gåva från Jahve till Israel, men Israel måste tillägna sig det genom att göra anspråk på Herrens löften med tro och mod. Aksas beslutsamhet pekar framåt mot uthålligheten hos de kvinnor i evangelierna som inte lät sig avvisas av folkmassan eller lärjungarna och som inte gav upp förrän de fick Jesus välsignelse för sig själva och sina familjer.

`Läs Luk. 18:1–5. Vilken lärdom kan vi dra av detta?`

Att föra vidare trons fackla till nästa generation är avgörande för att vi ska kunna fullfölja det uppdrag som Gud har anförtrott oss. Tänk på utmaningarna med att föra tron vidare till nästa generation, å ena sidan, och på möjligheterna för unga människor att ta mer ansvar i Guds verk, å andra sidan.

`Vad kan vi göra för att underlätta och träna ungdomar i att ta på sig ett gudfruktigt ledarskap? Hur avgörande är vårt exempel i den här processen?`