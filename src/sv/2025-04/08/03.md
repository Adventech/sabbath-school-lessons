---
title:  Ge mig denna bergsbygd
date:   17/11/2025
---

`Läs Jos. 14:6–14; 4 Mos. 14:24; 32:12; 5 Mos. 1:36; och Luk. 6:45. Hur skulle du beskriva Kalevs och Josuas inställning? Vad innebär det att följa Herren fullt ut?`

Kalev glömde aldrig det löfte som Herren hade gett honom genom Mose: att han skulle få återinträda i det land där han redan varit (4 Mos 14:24; Jos. 14:9). Fyrtio år senare hänvisar han till sin egen rapport om landet att det var ”efter mitt hjärtas mening” (Jos. 14:7, FB). Han grundade sin rapport på sin övertygelse om att med Guds vägledning och hjälp skulle Israel kunna erövra landet.

I motsats till de tio andra spanarnas rapport, som skapade rädsla bland israeliterna, visade Kalev en helhjärtad tillit till och engagemang för Herrens löfte. Den hebreiska frasen från Jos. 14:8, som bokstavligen betyder ”Jag var helt efter HERREN”, är förmodligen en kortform av ett längre idiom: ”Mitt hjärta följde helt och fullt HERREN” eller ”Jag fyllde mitt hjärta med att gå bakom/efter HERREN”. I motsats till andra som vandrade efter främmande gudar och som inte följde Herren fullt ut, var Kalevs hjärta helt hängivet Herren.

Samma uttryck upprepas senare två gånger för att betona Kalevs trofasthet (Jos. 14:9, 14). Hans egen karaktär är i harmoni med vad Herren själv kallade ett ”annat sinnelag” (4 Mos. 14:24) som skilde Kalev från de tio andra spanarna. Även vid 85 års ålder fortsatte han att vara ett exempel på vad Herren kan åstadkomma genom människor vars hjärtan är helt hängivna honom och hans sak.

Kalev förstod att det landområde som varje stam så småningom skulle komma att besitta stod i direkt proportion till i vilken utsträckning de vågade göra anspråk på Herrens löften och hur mycket land de var villiga att beträda i tro. Guds löften är inte självuppfyllande, i den meningen att de förverkligas oberoende av vår vilja. Snarare kräver de tro åtföljd av resolut handling. Det hebreiska ordet ’ulay, ”kanske” (Jos. 14:12), kan uttrycka rädsla och tvivel, men det betecknar vanligtvis hopp och förväntan på att något positivt kommer att ske (1 Mos. 16:2; 4 Mos 22:6, 11; 23:3).

`Vad finns det som kan hjälpa oss att vara trogna mot Gud hur än livet utformar sig?`