---
title:  Trofasthet
date:   16/11/2025
---

`Läs 1 Mos. 36:15; 4 Mos. 13:6, 30–32; och Jos. 14:6, 14. Vem var Kalev? Vilken var hans plats bland Israels folk?`

Namnet Kalev kommer från det hebreiska ordet keleb, ”hund”, som i Gamla testamentet alltid förekommer i ett negativt sammanhang. Men keleb används i utombibliska brev och psalmer för att uttrycka en tjänares mod, uthållighet och trofasthet mot sin herre. I detta avseende var Kalev trogen sitt namn och visade under hela sitt liv en orubblig lojalitet mot sin Herre.

`Vad säger det om Kalev att han var villig att säga vad han tyckte, trots att majoriteten av spejarna hade en helt annan uppfattning och Israels folk hotade honom till livet? Se 4 Mos. 14:6–10, 21–25; 26:65; 32:12.`

Tänk på dessa viktiga israelitiska ledare som var samtida med Josua och Kalev: Shammua, Shafat, Jigal, Palti, Gaddiel, Gaddi, Ammiel, Setur, Nachbi och Geuel. Låter dessa namn bekanta?

Förmodligen inte.

Varför inte? Därför att de är namnen på de tio andra spanarna som skickades av Mose för att utforska Kanaans land. De är bortglömda eftersom deras namn inte var värda att bli ihågkomna. I den rapport som de kom med beskrevs det utlovade landet som omöjligt att erövra. De såg sig själva som gräshoppor i jämförelse med de jättar som bebodde vissa delar av landet, och deras hjärtan smälte av rädsla inför de ”ointagliga” murarna i de befästa städerna i Kanaan.

Kalev, som var den äldre av de två spanare som kom med en positiv rapport, tar ledningen när han presenterar en annan möjlighet: trons inställning. Han var villig att stå upp för det han visste var rätt, trots motståndet, till och med inför den hotande döden: ”Men hela menigheten ropade att de skulle stenas” (4 Mos. 14:10).

`Vad gör du när de flesta människor i din omgivning verkar ha en annan åsikt, som går stick i stäv med din djupaste övertygelse?`