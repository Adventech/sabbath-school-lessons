---
title:  Missionsnytt från hela världen
date:   21/11/2025
---

### Äventyr i Ecuador

Marias lillasyster Angel hade tillfrisknat från levercancer. Angels lärare var adventist och gift med en adventistpastor. De och hela deras församling hade bett för henne. Maria blev rörd av tanken att så många bad för en liten flicka som de inte kände. Så småningom lärde sig Maria och hennes familj mer om Jesus genom adventistpastorsparet och blev döpta.

Men det räckte inte med att gå med i kyrkan, tyckte Maria. Gud hade gjort så mycket för henne, och hon ville göra något mer för honom.

Maria arbetade som socialarbetare i Chile. Det var ett bra jobb, hon tjänade bra med pengar och hon hade många vänner. Men en dag frågade en vän: ”Har du funderat på att arbeta som missionär i ett annat land?” Vännen föreslog Adventist Volunteer Service. Maria tvekade.

Senare, på en ungdomskongress, vädjade också talaren till ungdomar om att bli missionärer. Den här gången kunde Maria inte tacka nej, kände hon.

Maria tjänstgjorde i ett år hos Adventist Volunteer Service i Ecuador. Till en början var det svårt för henne att anpassa sig till livet i ett annat land. Hon saknade sin familj. Allt var annorlunda. Ecuador och Chile ligger på samma sydamerikanska kontinent, men de verkade vara världar ifrån varandra.

För det första tyckte Maria att maten var väldigt olika. Sedan fanns det myggor. Maria använde myggmedel, men det verkade inte hjälpa. Klimatet var också annorlunda. Men allt eftersom veckorna gick började Maria trivas, och hon älskade att tjäna Gud på skolan.

Många barn på skolan tillhörde ett ursprungsfolk som kallas tsáchila, vilket betyder ”sant folk”. Barnen fick lära sig om Jesus i skolan och även i scoutklubben. Sedan gick de hem och berättade för sina föräldrar om allt de hade lärt sig. Maria blev överraskad över att se barn och deras föräldrar komma närmare Gud tack vare hennes arbete.

Marias uppgifter sträckte sig längre än till undervisning. Hon var med i en grupp som varje vecka besökte ett rehabiliteringscenter för alkoholister. Hon besökte också ett barnhem där hon berättade bibelberättelser och satte upp sketcher med barnen.

Maria blev förvånad över att inse att Gud hade gett henne andliga gåvor som hon inte visste att hon hade. Hon hade förstått att hon hade gåvan att undervisa. Men hon hade inte insett att hon också hade gåvan att tala offentligt. Hon hade alltid varit blyg, men i Ecuador lärde hon sig att tala om Gud i skolan och på andra ställen. Hon talade i olika kyrkor. Hon berättade om hur hon hade bett till Gud om att rädda livet på hennes lillasyster när hon var sjuk i levercancer. Hon beskrev hur Gud hade svarat på bön. Maria blev förvånad när hon såg hur den heliga Anden talade till människors hjärtan genom ett vittnesbörd så enkelt som hennes.

När året var slut ville Maria inte lämna sitt missionsfält. Men hemma i Chile blev hon erbjuden ett jobb som studievägledare och lärare vid Chiles adventistuniversitet.

”Jag var missionär i Ecuador, och nu är jag missionär här hemma i Chile”, säger hon.

_Av Andrew McChesney_, Chile, Sydamerikanska divisionen