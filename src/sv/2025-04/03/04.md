---
title:  Minns
date:   14/10/2025
---

`Läs Jos. 4. Varför bad Gud israeliterna att bygga ett minnesmärke?`

Syftet med dessa stenar är att de ska bli ett ”tecken”. Det hebreiska ordet ’ot förknippas ofta med ordet för ”underverk” och kan syfta på Guds mirakulösa handlingar (se gårdagens studium), såsom plågorna över Egypten (2 Mos 7:3; 5 Mos 4:34). Det kan också ha betydelsen ”symbol” eller ”tecken”, som ett yttre tecken på en djupare eller transcendent verklighet (som går utöver den vanliga). Regnbågen är t.ex. ett ”tecken” på förbundet (1 Mos. 9:12, 13); blodet på dörrposterna och överliggarna i israeliternas hus kallas också ett ”tecken” (2 Mos. 12:13); och framför allt är sabbaten ett ”tecken” på skapelsen och på Guds heliggörande närvaro (2 Mos. 31:13, 17; Hes. 20:12).

Här fungerar tecknet som ett minnesmärke som påminner varje efterföljande generation om det stora underverk som passerandet av floden innebar. Ordet minnesmärke (zikkaron) kommer från ordet zakar, ”att minnas”, som betecknar mer än en passiv handling att minnas något. Det innebär ett ihågkommande som följs av en lämplig handling (5 Mos. 5:15; 8:2). Att sätta upp minnesmärken av sten (1 Mos. 28:18–22) och att utföra ritualer som väckte frågor (2 Mos. 12:26, 27; 5 Mos. 6:20–25) var vanligt på Gamla testamentets tid. I stället för att upprepa underverken om och om igen upprättar Gud monument som väcker minnet av hans stora handlingar och framkallar meningsfulla svar. Därför ska tecknet finnas där ”för evigt”, vilket antyder behovet av att för evigt hålla detta Herrens underverk i det kollektiva minnet hos hans folk.

Den fråga som framtida generationer kan tänkas ställa är betydelsefull, eftersom den är formulerad på ett personligt sätt: ”Vad betyder dessa stenar för dig?” Varje ny generation måste ta till sig och förstå vad dessa stenar betyder för dem personligen. Tron på en Gud som gör underverk kan bara hållas vid liv om varje generation återupptäcker vad Jahves mäktiga handlingar betyder för dem själva. En sådan tro kommer att göra en stor skillnad mellan att troget göra bibelbaserade traditioner levande i sitt liv, och traditionalism, den levande generationens döda religion som berövats sitt ursprungliga värde och sin glöd. I slutändan måste vi göra vår bibelbaserade tro till vår egen. Ingen, särskilt inte våra förfäder, kan tro åt oss.

`Vilka är de minnesmärken, personliga minnesmärken, från din egen vandring med Herren som hjälper dig att minnas vad han har gjort för dig?`