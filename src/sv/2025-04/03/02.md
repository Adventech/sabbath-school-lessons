---
title:  Korsar Jordanfloden
date:   12/10/2025
---

`Läs Jos. 3:1–5 och 4 Mos. 14:41–44. Varför bad Gud israeliterna att särskilt förbereda sig för det som skulle hända?`

Det här är första gången som förbundsarken nämns i Josuas bok. Fram till denna punkt i Gamla testamentets berättelse har arken förekommit i samband med helgedomen (2 Mos. 40:21), under Israels resa från Sinai (4 Mos. 10:33–36) och vid det misslyckade försöket att börja erövra Kanaan (4 Mos. 14:44). Arken var det heligaste föremålet i den israelitiska helgedomen och innehöll tre föremål som vart och ett uttryckte Israels speciella relation till Gud: (1) tavlorna med de tio budorden; (2) översteprästen Arons stav; och (3) en kruka med manna (2 Mos. 16:33; Heb. 9:4).

Arken och förberedelserna för att korsa Jordan påminde Israel om att de inte skulle komma in i Kanaan på sitt eget sätt och i sin egen tid. Erövringen skulle bli framgångsrik endast om de följde Guds väg och tidtabell. Gud –som tronar ovanför keruberna som täckte förbundsarken (2 Mos. 25:22; 4 Mos. 7:89) och vars rörelser identifieras med arkens rörelser – går in i Kanaan framför israeliterna som den som leder erövringen.

Ordet som översatts med ”helga” (Jos. 3:5, FB) eller ”rena” syftar på en reningsprocess liknande den som prästerna genomförde innan de började sin tjänstgöring i helgedomen (2 Mos. 28:41; 29:1) och som Israels folk genomförde innan Gud uppenbarade sig på Sinai (2 Mos. 19:10, 14). Denna invigning innebar att de övergav synden och avlägsnade alla rituella orenheter. Samma befallning finns i 4 Mos. 11:18, där det handlar om ett Guds underverk som han snart ska utföra. En sådan förberedelse krävdes också innan strider utkämpades i ett krig (5 Mos. 23:14). Innan Gud kan strida för Israel, måste de visa sin trohet mot honom och lita på honom som sin befälhavare.

Underverket att korsa Jordanfloden skulle bevisa för israeliterna att det gick att lita på Herrens löfte att han skulle driva ut dessa människor som bodde i landet. Han som kunde säkra en torr passage genom Jordan kunde också ge dem landet som gåva.

`Gud delar inte alltid Jordanfloden. Hans ingripanden är inte alltid så uppenbara. Hur tror du att vi kan utveckla den andliga beredskapen att uppleva och urskilja Guds ingripanden för vår räkning?`