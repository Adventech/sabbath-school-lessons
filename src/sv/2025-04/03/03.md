---
title:  Underverkens levande Gud
date:   13/10/2025
---

`Läs Jos. 3:6–17. Vad säger den mirakulösa övergången av Jordanfloden oss om vilken slags Gud vi tjänar?`

Övergången av Jordanfloden beskrivs i Jos. 3:5 med det hebreiska ordet niphla’ot, ”underverk”, som vanligtvis syftar på Guds mäktiga, övernaturliga handlingar och som visar att han är unik (Ps. 72:18; 86:10). Senare begrundade israeliterna dessa handlingar, och som ett resultat av detta prisade de Herren (Ps. 9:2) och förkunnade honom bland folken (Ps. 96:3). Plågorna i Egypten (2 Mos. 3:20; Mika 7:15), passerandet av Röda havet och Guds vägledning i öknen (Ps. 78:12–16) betraktades som sådana underverk.

Bibelns författare kände till och vittnade om att den Gud som skapade världen aldrig begränsades eller hindrades av sin skapelse. Ingenting är omöjligt (heb. ”för underbart”) för honom att åstadkomma (Jer. 32:17). Hans namn och hans natur är underbara (Dom. 13:18), och han är bortom vår fattningsförmåga.

I motsats till de andra nationernas gudar, som inte kan rädda (Ps. 96:4, 5, 13; Jes. 44:8, 10), är Bibelns Gud en ”levande Gud”, aktiv och levande, vars anhängare kan lita på honom i väntan på hans ingripanden för deras räkning.

Profeten Sakarja använde samma ord (från samma rot som niphla’ot) när han såg en framtid för Israel efter den babyloniska exilen. Han såg att Jerusalem skulle vara helt återuppbyggt med gamla människor som satt på stadens gator och pojkar och flickor som lekte där. Till de till synes vantroende invånarna i huvudstaden, som fortfarande visade tecken på sin förstörelse, förklarade Sakarja: ”Så säger Herren Sebaot: Även om det verkar alltför underbart för dem som är kvar av detta folk i de dagarna, skulle det då vara alltför underbart också för mig? säger Herren Sebaot. Så säger Herren Sebaot: Se, jag ska frälsa mitt folk från landet i öst och från landet i väst. Jag ska låta dem komma och bo i Jerusalem” (Sak. 8:6–8, FB).

`Läs Luk. 18:18–27. Hur uppmuntrar Jesus svar till sina lärjungar dig att lita på Gud i det som verkar omöjligt?`