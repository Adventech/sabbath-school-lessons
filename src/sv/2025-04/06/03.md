---
title:  Akans synd
date:   03/11/2025
---

`Läs Jos. 7:16–19. Vad säger hela proceduren oss om både Gud och Akan?`

I stället för att avslöja överträdarens identitet skapar Gud en process som avslöjar både hans rättvisa och nåd. Efter att ha förklarat orsaken till Israels nederlag och uppmanat folket att helga sig (Jos. 7:13), låter han det gå en tid mellan tillkännagivandet av processen och dess tillämpning, vilket ger Akan tid att tänka efter, ångra sig och bekänna sin synd. På samma sätt får hans familj (om de visste vad som hade hänt) möjlighet att bestämma sig för om de vill delta i mörkläggningen eller vägra att vara medbrottslingar, som Korachs söner, som undgick förintelse genom att vägra att ställa sig på sin fars sida (jfr. 4 Mos. 16:23–33; 26:11).

Lösningen på den svåra situationen går i motsatt riktning mot hur problemen uppstod och plågade Israel: den kollektiva skulden elimineras och begränsas från Israel till en stam, från stammen till en familj, från familjen till ett hushåll och från hushållet till enskilda individer. Förutom att avslöja gärningsmannen frikände undersökningsprocessen också de oskyldiga. Detta var en lika viktig aspekt av det minutiösa juridiska förfarandet, där Gud själv agerar som vittne till Akans osynliga handlingar.

Läsaren kan nästan känna spänningen när Gud siktar in sig på Akan. Vem kan inte förundras över mannens envishet när han hoppades att han inte skulle bli upptäckt? Ingenting är dolt för Herrens genomträngande ögon (Ps. 139:1–16; 2 Krön. 16:9), som vet vad som är dolt i en människas hjärta (1 Sam. 16:7; Jer. 17:10; Ords. 5:21).

Det är viktigt att lägga märke till hur Josua tilltalar Akan: ”Min son” (Jos. 7:19). Detta uttryck visar inte bara Josuas ålder och ledarroll, utan avslöjar också den anda i vilken denne store krigare närmade sig rättvisan. Hans hjärta var fullt av medkänsla med Akan, trots att han var kallad att döma gärningsmannen. Genom sitt förhållningssätt förebådade Josua återigen känsligheten, vänligheten och kärleken hos den som ”var aldrig ohövlig, talade aldrig något strängt ord utan att det var nödvändigt och gjorde aldrig någon känslig människa ledsen utan orsak. Han [Jesus] fördömde inte mänsklig svaghet. Utan fruktan brännmärkte han hyckleri, otro och orättfärdighet, men det fanns tårar i hans ögon när han uttalade sina skarpa tillrättavisningar” (Ellen White, Messias, s. 324).

`Hur påverkar insikten om att Gud vet allt du gör, även dina dolda saker, ditt sätt att leva? På vilket sätt ger det dig trygghet och hopp att veta att Gud vet allt om dig?`