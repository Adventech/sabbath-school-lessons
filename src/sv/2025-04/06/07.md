---
title:  Studiehjälp
date:   07/11/2025
---

Läs Ellen White, ”Jeriko erövras”, s. 450–455, i Det var mycket gott.

”Den dödliga synden som ledde till Akans undergång hade sina rötter i girighet. Det är en av de vanligaste av alla synder, och den betraktas som en av de minsta. …

Akan erkände sin skuld, men han gjorde det när det var för sent för att hans bekännelse skulle kunna hjälpa honom. Han hade sett att när Israels här återvände från nederlaget vid Ai var de besegrade och modlösa. Ändå gick han inte och bekände sin skuld. Han hade sett hur Josua och Israels äldste hade fallit ner på marken med en förtvivlan som var så stor att den inte kunde beskrivas med ord. Om han hade bekänt sin synd då skulle han ha visat tecken på sann ånger, men han teg fortfarande. Han hade lyssnat till meddelandet att någon hade begått ett stort brott, och han hade även hört en noggrann beskrivning av det, men han teg fortfarande.

Sedan började den högtidliga undersökningen. Hans själ darrade av skräck när han såg hur hans stam pekades ut, sedan hans släkt och hans familj! Men han bekände ändå inte förrän Guds finger riktades mot honom. Då erkände han sanningen eftersom han inte längre kunde dölja den. Sådana bekännelser är alltför vanliga. Det är en ofantligt stor skillnad mellan att erkänna det verkliga förhållandet när det har blivit upptäckt, och att bekänna synder som bara Gud och vi själva vet om. Akan skulle inte ha bekänt om han inte hade hoppats att det skulle leda till att han slapp följderna av sitt brott. Men hans bekännelse visade bara att hans straff var rättvist. Han visade ingen verklig omvändelse från synden, ingen ånger, inget tecken på att han ville bättra sig, ingen avsky för det onda” (Ellen White, Det var mycket gott, s. 454, 455).

### Samtalsstart

Akans berättelse visar oss att en enskild människas girighet och synd kan skapa vågor som påverkar i bredare lager. Vilka exempel kan du komma på som du hört om i nyheterna nyligen? Hur kan vi i församlingens gemenskap föregripa att sådant händer hos oss?

### Förbön

Be att Gud ger oss seger över våra inre strider, som så ofta är avgörande för seger i de yttre.

### Samtalsfrågor

`Diskutera innebörden av det tionde budet (2 Mos. 20:17) i en värld som domineras av reklam och konsumtion. Hur kan vi praktiskt skilja mellan en önskan och ett behov, och varför är den distinktionen viktig?`

`Läs Daniels bön i Dan. 9:4–19. Varför är det viktigt att Daniel, när han bekände Israels synder, fortsatte att säga att ”vi” gjorde alla dessa dåliga saker, trots att vi inte har några uppgifter om att Daniel själv någonsin gjorde något ont?`

`Fundera över frågan i slutet av torsdagens studium. Varför var israeliternas lydnad mot alla ”stadgar och domar” så viktig för deras vittnesbörd? Hur kan samma princip tillämpas på vår församling idag?`