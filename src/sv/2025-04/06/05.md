---
title:  Hoppets dörr
date:   05/11/2025
---

`Läs Jos. 8:1–29. Vad säger den här berättelsen om hur Gud kan förvandla våra mest avgrundsdjupa misslyckanden till möjligheter?`

Jahves strategi vänder Israels första nederlag till en taktisk fördel och förvandlar på så sätt Akordalen (vars namn på hebreiska betyder ”svårigheter”) till en hoppets dörr (jämför Hos. 2:15). Efter att ha fått för mycket självförtroende genom sin första seger över israeliterna upprepar invånarna i Aj sin strategi och attackerar israeliterna som nu låtsas retirera och lida nederlag. Så snart invånarna i Aj har lockats ut ur sitt fäste kommer de 30 000 israeliterna, som låg i bakhåll inte så långt bakom staden (Jos. 8:4), att inta den tomma staden och sätta den i brand. I Jos. 8:7 klargörs det att det inte är strategin som ger segern, utan att det är Herren själv som ger segern och överlämnar staden Aj till israeliterna. Även i ett kapitel där de militära aspekterna dominerar berättelsen mer än i något annat kapitel i boken, lyfter texten fram den underliggande sanningen att segern är Jahves gåva.

Det avgörande ögonblicket i striden inträffar när männen från Aj lämnar staden och börjar förfölja israeliterna. Det här är andra gången Gud talar i det här kapitlet efter att han hade gett strategin i Jos. 8:2, och han signalerar nu att han övervakar striden. Fram till det här ögonblicket vet vi inte hur striden kommer att sluta. Från denna punkt och framåt blir det tydligt att den israelitiska armén segrar.

Vapnet i Josuas hand var en kroksabel, eller scimitar, snarare än ett svärd eller spjut. På Josuas tid användes det kanske inte som ett riktigt vapen, men det hade blivit en symbol för suveränitet. Och förutom att ge signal till anfall uttrycker det Guds suveränitet i besegrandet av Aj. Genom att personligen leda striden och sträcka ut sabeln tills den fulla segern är vunnen, visar Josua att han till fullo har tagit på sig den ledarroll som Mose utövade när israeliterna gick genom Röda havet (2 Mos. 14:16) och i kriget mot amalekiterna (2 Mos. 17:10–13), där Josua, jämte Mose, personligen ledde striden.

Den här gången sker inget synligt, mirakulöst ingripande av Gud, men segern över Aj är inte mindre gudomligt assisterad än segern över egypterna i den första generationen eller i den nyligen vunna segern över Jeriko. Nyckeln till framgång ligger i Josuas tro på Herrens ord och hans orubbliga lydnad mot det. Principen i den här berättelsen är fortfarande giltig för Guds folk idag, var de än bor och vilka utmaningar de än står inför.