---
title:  Ödesdigra val
date:   04/11/2025
---

`Läs Jos. 7:19–21. Vad ber Josua Akan att göra? Vad betyder en sådan begäran? Hur förstår vi hans bekännelse?`

Josua ber Akan att göra två saker: för det första att ge ära åt Gud och hedra honom. För det andra, att erkänna vad han har gjort utan att dölja det. Akan skulle ge ära åt Gud genom att erkänna vad han hade gjort. Det ord som används här (todah) kan syfta på tacksägelse (Ps. 26:7; Jes. 51:3; Jer. 17:26), men också på syndabekännelse (Esra 10:11).

Tyvärr ger bibeltexten inga indikationer på att Akan visade några tecken på verklig ånger. In i det sista verkar han ha hoppats på att få förbli dold. Hans trotsiga inställning gjorde att han betraktades som en förbrytare som hade handlat med berått mod, och enligt Moses lag fanns det då inte någon försoning (jfr. 4 Mos. 15:27–31).

Akans ord i Jos. 7:21 påminner om Adams och Evas fall. Eva såg (ra’ah) att trädet var begärligt (khamad) och tog (laqakh) slutligen av dess frukt (1 Mos. 3:6). I sin bekännelse erkänner Akan att han i plundringen såg (ra’ah) en vacker mantel från Shinar, 200 siklar silver och en guldtacka. Han fick begär till det, se FB, (khamad) och tog (laqakh) dem. Precis som i fallet med Adam och Eva avslöjar Akans val att begärssynden är otrohetens synd. Den misstänker att Gud inte vill det bästa för sina skapade varelser och att han döljer vissa utsökta njutningar för dem, eftersom de endast hör till gudomlighetens rike.

Förutom anspelningen på människans ursprungliga fall, belyser texten en stark kontrast mellan Rachavs (jämför med Jos. 2:1–13) och Akans inställningar. Den ena tog med sig spejarna upp på taket och gömde dem för soldaterna; den andra tog förbjudna saker och gömde dem för Josua. Den ene visade vänlighet mot de israelitiska spejarna och hjälpte dem till seger; den andre ställde till det för Israel genom sin girighet och säkrade nederlaget. Den ene slöt ett förbund med israeliterna; den andre bröt förbundet med Jahve. Rachav räddade sig själv och sin familj och de blev respekterade medborgare i Israel; Akan dömde sig själv och sin familj till döden och blev ett exempel på vanära.

`Fundera över den synd som girighet är. Hur kan vi undvika att falla för den, oavsett hur mycket vi har eller inte har? (Jämför med Luk. 12:15.)`