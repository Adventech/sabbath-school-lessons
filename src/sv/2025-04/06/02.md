---
title:  Brott mot förbundet
date:   02/11/2025
---

`Läs Jos. 7. Vilka var de två främsta orsakerna till Israels nederlag mot invånarna i Aj?`

Det är intressant att notera att läsaren redan från början känner till orsaken till Jahves vrede och även namnet på den skyldige. Spänningen i berättelsen om hur Akans överträdelse avslöjas skapas alltså av spänningen mellan läsarens perspektiv och Josuas och israeliternas perspektiv. Liksom många andra kapitel i Gamla testamentet har Jos. 7 en chiastisk textuppbyggnad (symmetrisk arrangemang). Den centrala delen, som utgör höjdpunkten, besvarar frågan om varför israeliterna inte kunde erövra Aj vid första försöket.

Det fanns två huvudorsaker till Israels nederlag mot invånarna i Aj: Akans synd och israeliternas överdrivna tilltro till sin egen styrka. Det sistnämnda ledde till att de försummade att rådfråga Herren om hans vilja före anfallet mot Aj och att de underskattade fiendens styrka.

Baserat på Jos. 7:1, 11–13 kan vi se att även om Akan var ansvarig för den svekfulla handlingen att bryta mot förbudet, hålls hela nationen ansvarig och lider för vad han gjorde. Gud beskriver Akans synd genom att gradvis visa dess allvar genom den kumulativa användningen i vers 11 av adverbet ”även” eller ”också” (Hebr. gam). Den ena läggs, så att säga, på det andra. Först används den vanligaste termen för synd: ”chata’”. Sedan beskrivs överträdelsen genom fem mer specifika synder som inleds med adverbet gam:<sup>1</sup>) ’abar, även ”bryta, att gå över, att överträda”, 2) även att ta (laqakh) av det som är ägnat åt förstörelse (kherem), 3) även stjäla (ganab), 4) även bedra (kakhash), och 5) även lägga (sim) det stulna kherem bland sina saker.1

Förbundet mellan Jahve och Israel involverade folket på både individ- och gruppnivå. I ljuset av förbundet behandlas Israel som en odelbar enhet av Guds utvalda nation; därför medför synden hos en, eller till och med några, av dess medlemmar att hela förbundsgemenskapen drabbades av skuld. Som Herren sa: ”Israeliterna har syndat och [även] brutit det förbund som jag befallde dem att hålla” (Jos. 7:11).

`På vilka sätt kan hela samhällen lida, och har lidit, av dåliga handlingar som begåtts av individer inom samhället? Vilka exempel kan du komma på, och hur påverkades samhället?`

---

<sup>1</sup> I de svenska bibelöversättningarna har inte det hebreiska ordet gam tagits med i översättningen. Akans synd var alldeles tillräckligt allvarlig även utan försök att understryka dess allvar med översättning av ”gam”. Våra svenska översättningar är inte de enda som låtit bli att översätta ”gam” med ”också/även”; jfr t.ex. NIV, ESV. Red:s anm. efter kontakt med sv. bibelöversättare.