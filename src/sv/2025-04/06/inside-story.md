---
title:  Missionsnytt från hela världen
date:   07/11/2025
---

### ”Jag är livets vatten”

När Jesus kallar sig för livets vatten så tänker man inte så mycket på betydelsen av dessa ord här i Norden, där rent vatten nästan är en självklarhet.

Men det är helt annorlunda i många länder i världen, och ett av dem är Bangladesh. Där är rent vatten en lyxvara då vattnet ofta är antingen arsenikförgiftat, för salt eller innehåller för mycket järn. Det leder till mycket dålig hälsa och ett förkortat liv för många människor.

Champa Akhter är en sådan kvinna. Hon är bara 25 år gammal men har redan lidit mycket i sitt liv. Hon blev föräldralös redan i tidig ålder, och hennes storasyster var den som tog hand om henne. Systern såg att hon var mycket begåvad men hade aldrig pengar till att kunna hjälpa henne få en utbildning. Så innan Champa fyllde 19 år var hon redan förlovad för att giftas bort. Snart var hon mamma till en liten flicka, Fatema, men hennes hälsa hade redan börjat svikta. Familjens små inkomster gick åt till att betala för läkarvård och mediciner, men Champa blev inte bättre.

En dag pratade hennes grannar om att de var med i en ADRA-grupp som arbetade för att förbättra hälsan i hennes område. Detta var verkligen någonting som Champa behövde, och hon blev medlem i gruppen trots att hon hörde att det var en kristen organisation som ledde den. Under utbildningen lärde sig Champa saker som vi ibland kan tycka är självklara som att tvätta händerna innan man äter, att koka sitt vatten när man ska dricka, och hur man kan använda ett kolfilter för att filtrera bort både skadliga bakterier och metaller. Champa var intelligent och tog vara på varje lärdom hon fick, och förändringarna började nästan omedelbart.

Både hon och dottern slutade få magsmärtor, hennes utslag försvann, och huden var inte längre gulaktig. Det bästa var att hon inte längre behövde använda familjens små inkomster till att ständigt söka läkarvård och till att betala för mediciner som gjorde henne ännu svagare. Nu kunde hon använda inkomsterna till mer näringsrik kost åt både sig själv och sin familj, då detta också var någonting hon fick lära sig i ADRA-gruppens utbildning.

Champas lycka var total när hennes ADRA-grupp valde att placera en borrad brunn alldeles i närheten av hennes hem. Nu behövde hon inte gå långa sträckor för att hämta smutsigt vatten, för nu fanns rent, klart vatten alldeles i närheten av hemmet. Tiden kunde användas till att lära sig läsa och skriva. Hon kunde betala för sin dotters utbildning, och nu var hon sällan sjuk.

Champa är fast besluten att ge sin dotter någonting som hon aldrig fick när hon var liten – både utbildning och god hälsa.

Champa är förundrad över att rent vatten kan göra en sådan otrolig skillnad i en familjs liv. Hon skulle verkligen förstå Jesus ord om ”livets vatten”. Hennes eget liv blev helt förvandlat och hennes tacksamhet är så stor. ”ADRA har räddat vår familj, inte bara från sjukdomar som kolera, tyfoid och andra svåra hälsoproblem”, säger hon. Champa har blivit en ”vatten advokat” och berättar för alla i sitt samhälle om sin egen erfarenhet och hur hennes liv blev förändrat genom en till synes så enkel sak som rent vatten.

_Av Siri Bjerkan Karlsson_, ADRA Sverige, Bangladesh