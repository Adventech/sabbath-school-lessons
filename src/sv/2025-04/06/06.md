---
title:  Ett vittnesbörd om Guds kraft
date:   06/11/2025
---

Som vi har lärt oss (se studiet vecka 5) hade Gud gett de hedniska nationerna en möjlighet att lära känna honom och att vända om från sina onda vägar. Men de hade vägrat och stod nu inför Guds dom.

`Läs Jos. 7:6–9, som handlar om Josuas första reaktion på den olycka som drabbade dem. Studera vers 9 särskilt noga. Vilken viktig teologisk princip finns i Josuas ord?`

Till en början låter Josua som Israels barn lät under prövningarna de mötte när de hade lämnat Egypten, som t.ex: ”Om vi ändå hade fått dö för Herrens hand i Egypten, där vi satt vid köttgrytorna och där brödet räckte till för oss. Ni har fört oss hit ut i öknen för att alla vi som är samlade här skall svälta ihjäl” (2 Mos. 16:3).

Och här är Josua: ”Ack, Herre, min Gud, varför förde du detta folk över Jordan? För att ge oss i amoreernas våld? För att förgöra oss? Om vi ändå hade valt att stanna på andra sidan Jordan” (Jos. 7:7)!

Strax därefter visar han dock sin stora oro för den skada som Guds namn och rykte kommer att drabbas av genom detta nederlag. ”När kanaaneerna och alla de andra som bor i landet får höra det angriper de oss från alla håll och utplånar vårt namn från jorden. Hur skall du då rädda ditt namns ära” (Jos. 7:9)?

Detta avslöjar ett tema och en princip som var central i Guds avsikter med Israel. Även om han ville att de hedniska nationerna runt omkring dem skulle se vilka stora saker han skulle göra för sitt folk som lydde honom, kunde de också, som Rachav gjorde, lära känna Israels Gud genom kraften i hans folks erövringar. Om det å andra sidan skulle gå illa, som det gjorde här, skulle nationerna anse att Israels Gud var svag och ineffektiv (se 4 Mos. 14:16; 5 Mos. 9:28), och detta skulle kunna uppmuntra kanaaneerna till att göra motstånd.

Med andra ord, även i samband med att hebreerna intog landet var stora frågor och principer inblandade. De innefattade att ge ära och berömmelse åt Gud, som också var det enda hoppet för hedningarna, såväl som för Israel.

`Läs 5 Mos. 4:5–9. På vilket sätt kan vi här se en parallell mellan Israel och deras vittnesbörd till världen och vårt vittnesbörd som sjundedagsadventister idag?`