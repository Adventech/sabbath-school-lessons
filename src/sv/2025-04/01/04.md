---
title:  Löftenas arvtagare
date:   30/09/2025
---

I Jos. 1:2, 3 säger Herren till Josua att han ger landet till israeliterna. Å andra sidan säger han också att han redan har gett det. Vad innebär detta?

Landet var en gåva från Herren, som var den verklige ägaren. I Jos. 1:2, 3 används två olika former av verbet ”att ge”, vilket återspeglar två viktiga aspekter av att ärva landet. Den första formen uttrycker processen att ge landet. Dittills hade bara områdena på östra sidan av Jordanfloden ockuperats av Israel. Större delen av det utlovade landet hade ännu inte intagits.

I Jos. 1:3 används en verbform som ger intrycket att landet redan har getts till israeliterna. När Gud är föremål för sådana handlingar kallas formen för ”det profetiska perfekt”. Och det beror på att det han lovar i sitt ord är ett säkerställt faktum som man kan lita på som en närvarande verklighet.

Pronomenen i vers 3, ”ni” och ”er”, är plural, så löftet ges inte bara till Josua utan till hela Israels folk. Hänvisningen till det löfte som gavs till Mose förmedlar kontinuiteten i Guds sak.

Det hebreiska ordet kol, ”allt”, ”alla”, upprepas också många gånger i det första kapitlet. Att detta substantiv genomsyrar texten uttrycker den totalitet och integritet som är avgörande för att uppnå det mål som ställts upp för Josua. Det måste finnas fullkomlig samstämmighet mellan Gud, Josua och Israels folk för att säkerställa framgång i den kommande erövringen av det utlovade landet.

`Läs Jos. 1:4–6 och Heb. 6:17, 18. I det ögonblicket var det utlovade landet just det, ett löfte. Ändå kallar Gud det för ett arv. Vad innebär det att vara arvingar till Guds löften?`

Det finns inget magiskt med Guds löften. I sig själva har de inte kraft att säkerställa att de själva blir uppfyllda. Garantin för att de kommer att bli sanna ligger i Guds närvaro, som säger: ”Jag är med dig.” Herrens närvaro var faktiskt avgörande för Israels överlevnad. Utan den skulle de bara vara en bland många nationer, utan någon särskild kallelse, identitet eller mission (2 Mos. 33:12–16). Herrens närvaro var allt som Josua behövde för att lyckas.

Ingenting har förändrats i dag, och det är därför vi har Jesus löfte i Matt. 28:20.