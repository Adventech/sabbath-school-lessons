---
title:  En ny Mose
date:   28/09/2025
---

`Läs 5 Mos. 18:15–22 och Jos. 1:1–9. Varför är det viktigt att Josuas bok börjar med att upprepa ett löfte om vad som skulle hända efter Moses död?`

Även om Mose hade dött och en ny ledare, Josua, hade utsetts av Gud, finns det paralleller mellan dem. Båda männen hade fått veta av Gud att de skulle leda sitt folk in i det land som hade utlovats till deras fäder. Som Herren sa till Josua: ”Varje fotsbredd mark ni trampar ger jag er, så som jag lovat Mose” (Jos. 1:3). Josua skulle avsluta det arbete som Mose ursprungligen hade fått i uppdrag att utföra. Han var i själva verket en ny Mose.

`Läs 2 Mos. 33:11; 4 Mos. 14:6, 30, 38; 27:18, 32:12; 5 Mos. 1:38; 31:23; och 34:9. Vad säger dessa texter om Josua?`

I detta skede är löftet om att Gud skulle låta en profet ”träda fram” som liknade Mose (5 Mos. 18:15) bara en möjlighet snarare än en fullbordad verklighet. Inledningsorden i Josuas bok påminner läsaren om detta löfte och skapar samtidigt en förväntan på att få se det uppfyllt.

Trots att Mose är död dominerar han fortfarande det första kapitlet. Hans namn nämns tio gånger, Josuas bara fyra. Mose kallas ”Herrens tjänare” medan Josua kallas ”Moses medhjälpare” (Jos. 1:1). Det kommer att krävas en livstid av trogen tjänst och lydnad för att Josua ska få titeln ”Herrens tjänare” (Jos. 24:29).

Även om det första kapitlet i Josuas bok skildrar en övergång mellan två av Israels stora ledare, är den viktigaste personen Herren själv. Hans ord inleder boken, och hans vägledning dominerar den. Det finns inga frågor om vem som är Israels verkliga ledare.

`Genom tiderna har Gud kallat män och kvinnor till att leda hans folk. Varför är det så viktigt att komma ihåg vem som är kyrkans sanna, osynliga ledare?`