---
title:  Var starka!
date:   01/10/2025
---

`Läs Jos. 1:7–9. Varför behövde Herren två gånger betona för Josua att han måste vara stark och modig?`

Uppgiften som Josua stod inför tycktes innebära överväldigande utmaningar. De kanaaneiska städernas murar verkade ointagliga, och befolkningen i landet var tränad för strid. Israeliterna var däremot enkla nomader, och de hade inte ens de mest primitiva krigsmaskiner för att ta sig an de befästa murarna. Historien berättar att inte ens Egypten, den tidens supermakt, lyckades få ett stadigt fotfäste i Kanaan.

Men uppmaningen att vara stark och modig handlar här inte bara om stridsmoral eller krigsstrategier. Mod och styrka behövs för att förbli trogen mot Torah och dess specifika krav, som definierade Israels förbund med Jahve.

`Läs Ef. 6:10–18. Även om vi i dag inte behöver delta i militära strider, hur kan vi tillämpa de uppmuntrande ord som Josua fick i våra dagliga andliga strider?`

I dag står de kristna inför liknande utmaningar som Josua när de fullgör det uppdrag som Kristus har anförtrott dem, det vill säga att de måste föra krig mot sina egna syndiga tendenser, mot härskarna, makterna och herrarna i denna mörkrets tidsålder och mot ondskans andekrafter. Liksom Josua har de också det trygga löftet om Kristus närvaro: ”Jag är med er alla dagar till tidens slut” (Matt. 28:20). Liksom Herrens stödjande närvaro var tillräcklig för att fördriva Josuas rädsla, så borde den vara tillräcklig för att fördriva våra tvivel och vår oro idag.

Utmaningen för oss är att känna Herren tillräckligt väl för att kunna lita på honom och hans löften till oss. Och det är därför vi mer än något annat behöver den personliga relationen med honom.

`Den avgörande frågan för oss i dag är inte annorlunda än den som Josua ställdes inför. Hur kan vi hålla fast vid vad Guds ord säger, även när det är impopulärt eller obekvämt att göra det?`