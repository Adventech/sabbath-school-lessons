---
title:  Välmående och framgångsrika
date:   02/10/2025
---

`Läs Jos. 1:7–9 tillsammans med 1 Mos. 24:40; Jes. 53:10 och Ps. 1:1–3. Vad innebär det att vara välmående och framgångsrik utifrån dessa texter?`

Det hebreiska ordet tsalakh, ”lyckas” (Jos. 1:8), innebär ett tillfredsställande genomförande av det som planerats eller ett tillstånd av gynnsamma omständigheter.

Det hebreiska ordet sakal som används i Jos. 1:8 betyder ”att vara vis”. Det kan också översättas med ”blomstra” eller ”ha framgång”. Men det kan också betyda ”att vara försiktig” eller ”att handla klokt”. Det förekommer ofta i Job, Ordspråksboken och Psaltaren, där begreppet framgång är nära knutet till att handla klokt genom att frukta Gud och lyda hans ord.

Enligt denna insikt definieras framgång inte nödvändigtvis som materiellt välstånd, även om det inte utesluter det. Framgång måste ses som ett tillstånd av harmoni med de andliga värden och principer som ligger till grund för Guds skapade värld och som uttrycks i hans lag.

Förtroende för Guds löften, särskilt löftet om frälsning genom tro allena, och lydnad för hans lag står inte i motsatsförhållande till varandra. De utgör två sidor av samma mynt.

`Läs Rom. 3:31 Vad säger den här texten om förhållandet mellan lag och tro?`

Att ställa tron på Jesus försonings- och offerdöd för vår räkning mot lydnaden av Guds lag är att ställa upp ett falskt och farligt motsatsförhållande. Lag och nåd går alltid hand i hand. Endast en ytlig förståelse av lagens roll kan leda till att man uppfattar ”lag” och ”nåd” som motsatser.

Gamla testamentets författare hade stor respekt för lagen och såg den som en källa till glädje (Ps. 1:2; 119:70, 77, 174). När lagen förstås och används på rätt sätt leder den till en djupare förståelse av ens egen syndfullhet (Rom. 7:7) och behov av Kristus rättfärdighet (Gal. 3:24).

`Som kristna försöker vi hålla Guds lag med hjälp av Guds nåd. Hur har din egen erfarenhet visat dig att du då behöver Kristus heltäckande rättfärdighet?`