---
title:  Abrahams kallelse
date:   21/04/2025
---

I 1 Mos. 10 ser vi hur olika nationer, eller folk föds. Det ord som vanligtvis översätts med ”folk” är goyim, som också kan syfta på icke-judar. I detta kapitel berättas att människosläktet delades upp i land, språk, stammar och ”folk” (1 Mos. 10:5; se även Upp. 14:6).

Nästan omedelbart efter att detta begrepp introducerats kallar Gud Abraham ut ur ett av dessa folk för att skilja sig från dem och från det som de representerar.

`Läs 1 Mos. 12:1–9. Varför kallade Gud Abram (senare Abraham) ut från hans ursprungsland?`

Gud hade för avsikt att använda Abraham för att grunda en nation, ett folk, som skulle vara motsatsen till mänskliga riken. De skulle inte ha någon annan kung än Gud själv. Folket skulle visa vad som skulle hända om människosläktet återvände till sin Skapare. Israel grundades för att vara en välsignelse för ”alla folk på jorden” (1 Mos. 12:3). Gud hade överöst dem med ljus och privilegier som kanske inte hade skådats i världen sedan före syndafloden.

`Läs 5 Mos. 4:5–9. Vad sa Herren till Abrahams barn, det folk som hade blivit en uppfyllelse av det löfte som Gud hade gett Abraham?`

Detta var inte en enskild individ som vittnade i ett enskilt samhälle; detta var ett folk, en hel nation som, genom att arbeta tillsammans och i samarbete med Gud kunde uppvisa härligheten i hans karaktär. Lägg också märke till i de ord som talades till dem att det inte bara var de ”stadgar och domar” som Gud hade gett dem som gjorde dem så speciella, utan att det var deras efterlevnad av dessa som skulle få de andra nationerna att säga: ”‘Detta stora folk är verkligen ett vist och insiktsfullt folk’” (5 Mos. 4:6). Hur underbara sanningar som än gavs till folket, skulle dock deras misslyckande att leva upp till dem, att lyda dem, medföra förbannelser i stället för välsignelse och död i stället för liv.

`Hur gäller samma princip, att inte bara känna till dessa sanningar utan också lyda dem, för oss som kristna idag?`