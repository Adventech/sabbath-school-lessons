---
title:  Nimrod och Nineve
date:   20/04/2025
---

Eden skapades som det idealiska hemmet för mänskligheten. När synden kom in hade Gud inget annat val än att skilja mänskligheten från lustgården och livets träd, åtminstone för tillfället.

Utanför lustgården var människorna tvungna att arbeta hårt för att kunna överleva. Livet blev hårdare; vi fick leva med smärta och i vårt anletes svett (1 Mos. 3:16–19). Våra första föräldrar litade på att den rättmätige kungen skulle erbjuda en väg tillbaka till lustgården, och de förde offer till Edens portar i trogen väntan på den frälsning som Gud redan från början erbjöd den fallna världen.

”Edens lustgård fanns kvar på jorden under lång tid efter att människan hade blivit förvisad från dess behagliga stigar. … Adam och hans söner kom dit för att tillbe Gud. Där förnyade de sina löften om att lyda lagen som de hade överträtt, och som hade lett till att de blev utvisade från Eden. När orättfärdighetens ström översvämmade jorden blev människornas ondska så stor att Gud beslöt att förgöra dem genom en vattenflod. Då togs Eden bort från jorden av den hand som hade planterat den. Men när allting blir slutgiltigt återställt ska det bli ´en ny himmel och en ny jord´ (Upp. 21:1), och då ska den bli återställd och vara ännu härligare och vackrare än vad den var i begynnelsen” (Ellen White, Det var mycket gott, s. 45).

Andra arbetade dock med människobaserade ”lösningar” på våra nytillkomna problem, och vi ser hur stadsstater uppstår i ett försök att skapa ett enklare liv och kanske för att försöka återta det som förlorades i Eden.

`Läs 1 Mos. 10:1–12. Det är här Bibeln introducerar ett antal viktiga politiska aktörer som återfinns i resten av Bibeln, bland annat Nineve och Babylon. Med tanke på vad vi vet om dessa städers roller senare, vad kan vi dra för slutsatser av dessa texter?`

En del har läst om Nimrod och kommit fram till att han är en ädel hjälte, ungefär som erövringshjältarna i den hedniska mytologin. Men när Bibeln beskriver honom som ”den förste som fick stor makt på jorden” och en ”väldig jägare inför HERREN” (1 Mos. 10:9; jfr 1 Krön. 1:10, FB), är det inte en komplimang. Nimrod är stor i sin egen uppskattning, och han står ”inför” Herren i den meningen att han trotsar Gud. Det vi ser i dessa texter är hur upproret mot Gud sprider sig, ett uppror som kommer att bestå tills allt uppror slutligen utplånas för alltid.

`Varför är synden att göra uppror mot Gud mer raffinerad än vi kanske inser? Hur kan vi skydda oss mot detta mycket mänskliga drag?`