---
title:  Missionsnytt Från Hela Världen
date:   25/04/2025
---

### Från predikan till fångbesök!

En fredagskväll höll Renato på att läsa igenom en predikan som han planerade hålla nästa dag på sin 37:e födelsedag.

Renato var född i Brasilien, och detta var hans första år som missionär och skollärare i Thailand. Han hade frågat pastorn om han kunde få predika på sin födelsedag.

”Jag är långt hemifrån”, hade han sagt. ”Jag vet inte vad jag ska göra på min födelsedag. Snälla, låt mig predika. Det är det enda sättet för mig att fira min födelsedag.”

Medan Renato läste igenom sina anteckningar fick han ett telefonsamtal. Det kom från den sydamerikanska divisionens huvudkontor i Brasilien.

Det verkade som om Gud hade något annat än en predikan planerat för Renatos födelsedag.

”Kan du åka till Bangkoks flygplats?” frågade en röst. Det var en av avdelningsledarna på huvudkontoret. ”En ung man som tidigare har varit samfundsmedlem har gripits för narkotikahandel.”

Renato hörde oron i pastorns röst och blev rörd. Det var långt mellan Brasilien och Thailand.

”Vi behöver en missionär som kan träffa honom och be med honom”, sa avdelningsledaren. ”Du kanske kan ge honom en bibel. Han har gjort fel, men han skulle behöva en kram.”

Renato lade sin predikan åt sidan och åkte till flygplatsen. Han kunde inte thailändska särskilt bra och var inte säker på hur han skulle kommunicera med polisen. Han kände sig också orolig över att behöva tala med dem om någon som han inte kände.

Men på flygplatsen sa polisen att han hade kommit för sent. Den unge mannen hade redan förflyttats till en annan plats.

Flera veckor gick och Renato fick ett nytt telefonsamtal. Den här gången var det från den unge mannens advokat i Brasilien.

Hon sa att hennes klient satt i ett fängelse inte långt från Bangkok och frågade om Renato kunde besöka honom.

Renato åkte dit. Det blev det första av många regelbundna besök.

Den unge mannen erkände för Renato att han hade begått ett stort misstag, och han uttryckte en önskan om att ställa saker och ting till rätta inför Gud. De två talade om Gud och hans kärlek.

Efter en tid bad den unge mannens advokat Renato att besöka en annan brasiliansk fånge. Han var också hennes klient och satt i samma fängelse. Renato hade kommit till Thailand för att undervisa 100 fjärdeklassare i en adventistskola. Nu blev han också missionär till två brasilianska fångar i ett thailändskt fängelse. I dag besöker han de två männen varje månad och är villig att besöka andra utländska fångar om Gud ger honom möjlighet.

”Jag ber att deras hjärtan ska bli förändrade”, säger Renato. ”I framtiden hoppas jag kunna se resultat av mina böner.”

Tack för era missionsgåvor, som detta kvartal kommer att hjälpa till att sprida evangeliet i Södra Asien-Stilla havet divisionen.

_Av Andrew McChesney | Thailand | Södra Asien–stilla Havet Divisionen_