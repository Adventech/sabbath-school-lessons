---
title:  Daniel – Håll tyst om orden
date:   01/04/2025
---

`Läs Dan. 12:4. Vad var det Herren sa till Daniel här? Jämför detta med Upp. 22:10.`

Det är inte ovanligt att höra predikanter använda Dan. 12:4 för att förutsäga ökningen av teknisk och vetenskaplig kunskap strax före Kristus ankomst. Många använder det också för att beskriva de framsteg inom snabba resor som har ägt rum under det senaste århundradet eller så. Många av våra egna böcker har använt sig av detta tillvägagångssätt. Även om det säkert är rimliga tolkningar kan det också betyda något annat.

Läs avsnittet igen. Ängelns instruktion till Daniel inleds med en uppmaning att ”hålla orden hemliga och försegla boken”. Det ämne som diskuteras är själva Daniels bok. Kanske kan då den kunskap som plötsligt ökar vid tidens slut vara kunskap om själva Daniels bok?

Detta gör att Daniels bok skiljer sig något från Uppenbarelseboken, eftersom Johannes uppmanades att inte försegla sin bok. Uppenbarelseboken var avsedd att förstås från första början, eftersom ”stunden är nära” (Upp. 22:10). Daniels bok skulle däremot förstås tydligare någon gång i en avlägsen framtid.

Under århundradenas lopp har många framstående kristna tänkare försökt förklara Daniels bok, och vissa har gjort stora framsteg. Förståelsen av Daniels bok ökade dock snabbt efter slutet av den 1 260-åriga profetian, som avslutades 1798, då flera utläggare runt om i världen började komma till slutsatsen att något spektakulärt skulle hända omkring 1843. Den mest framstående av dessa var William Miller, vars predikan blev startskottet för den stora adventrörelsen på 1800-talet. Det inledde en kedja av händelser som skulle ge upphov till ”återstoden”<sup>1</sup> av kyrkan och en klar förståelse av de tre änglarnas budskap.

Vår globala rörelses födelse är med andra ord en uppfyllelse av Daniels förutsägelse att ”kunskapen skall tillta” i ”den sista tiden” (Dan. 12:4).

I kontrast till detta, och utan att döma människors frälsning, tänk på den okunskap som fortfarande existerar i en stor del av kristenheten. Något så grundläggande som sjundedagssabbaten, som instiftades i Eden, ignoreras, till och med avfärdas, till förmån för söndagen. Eller tänk på den totala okunnigheten om döden, där den stora majoriteten kristna tror på idén att de döda omedelbart förflyttas till en annan existens, vilket för vissa också innebär ett evigt brinnande helvete.

I motsats till detta borde vi vara så tacksamma – och ödmjuka – inför kunskapen om sanningen.

---

{"style": {"text": {"size": "sm"}}}
<sup>1</sup> I svenska bibelöversättningar finns ingen genomgående benämning för vad som på engelska ofta kallas ”the remnant”. På svenska översätts detta med flera olika begrepp ”en rest”, ”de som är kvar”, ”återstoden” eller ”en kvarleva”. Därför kommer vi variera begreppen i denna studiehandledning.