---
title:  Bildligt eller bokstavligt?
date:   03/04/2025
---

En av de viktigaste frågorna som man måste ta ställning till när man studerar Bibelns profetior är hur man avgör om Bibelns språk ska tolkas bokstavligt eller bildligt. Hur avgör man om författaren använde sig av ett symboliskt språk, och hur vet man vad symbolen avsåg? Det avgörande sättet att göra det är att se hur den figuren, symbolen, har använts genom hela Bibeln, i motsats till att titta på hur en symbol används i modern tid. Till exempel anser vissa att björnsymbolen i Daniel 7 pekar på Ryssland, eftersom den bilden ofta används idag som en symbol för Ryssland. Detta är inte ett sunt eller säkert sätt att tolka profetisk symbolik.

**Slå upp följande texter och låt Bibeln vara sin egen utläggare (definiera sina egna termer). Vilken är den profetiska symbol som är gemensam för texterna i varje exempel, och vad säger Bibeln att den representerar?**

`Dan. 7:7; 8:3; 7:24`

`Upp. 1:16; Ef. 6:17; Heb. 4:12`

`Upp. 12:1; 21:2; Ef. 5:31, 32; Jer. 6:2`

Genom att följa den enkla regeln att Bibeln måste få förklara sina egna uttryck, försvinner helt enkelt det mesta av mystiken bakom den profetiska symboliken. Vi ser t.ex. att ett horn kan symbolisera en politisk makt eller en nation. Ett svärd kan symbolisera Guds ord. Och, ja, en kvinna kan symbolisera kyrkan. Här kan vi tydligt se hur Bibeln förklarar sig själv.

Det som dock återstår att besvara är: Varför skulle Gud tala i symboler i stället för att vara rakt på sak? Varför skulle t.ex. Petrus på ett kryptiskt sätt kalla staden Rom för Babylon i 1 Pet. 5:13?

Det kan finnas många skäl till att Gud har valt att kommunicera symboliskt i Bibelns profetior. Vi kan ta den nytestamentliga kyrkan som ett exempel. Om Uppenbarelseboken tydligt hade pekat ut Rom som den som utförde så mycket ont, skulle den redan svåra förföljelsen av kyrkan kanske ha blivit ännu värre. Oavsett skälen kan vi lita på att Gud vill att vi ska förstå vad symbolerna betyder.

`Hur kan det stärka vår tro att fokusera på det vi förstår i profetiorna, även om vissa symboler förblir mysterier?`