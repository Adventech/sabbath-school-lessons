---
title:  Gud vill bli förstådd
date:   31/03/2025
---

Inget är så frustrerande som att snabbt behöva kommunicera, kanske på en läkarmottagning eller ett apotek, när man befinner sig i ett främmande land där man knappt talar språket. Du vet vad du behöver säga, men du har inte ett tillräckligt ordförråd för att säga det.

Med Gud uppstår ett annat problem. ”Liksom himlen är högre än jorden”, säger han, ”är mina vägar högre än era vägar och mina tankar högre än era tankar” (Jes. 55:9, nuB). Problemet är inte att Gud inte har ordförrådet för att kommunicera med oss; problemet är att vi inte har ordförrådet eller den intellektuella kapaciteten att förstå honom fullt ut.

**Vad tyder följande avsnitt på när det gäller Guds förståelse i jämförelse med vår egen?**

`Ps. 139:1–6`

`Ps. 147:5`

`Rom. 11:33`

`1 Joh. 3:19, 20`

Sanningen är att vi aldrig helt kommer att förstå Guds sinne eftersom han är oändlig och allvetande. När allt kommer omkring kan vi knappt förstå allt om skapelsen; hur skulle vi då fullt ut kunna förstå dess Skapare? Det kan vi inte.

Även om vi aldrig kommer att förstå allt, kan vi förstå det som är nödvändigt för vår frälsning (se 2 Tim. 3:14, 15). När apostlarna förklarade evangeliet för sina åhörare hänvisade de ofta till uppfyllda profetior, och av detta kan vi dra slutsatsen att ett av de viktigaste syftena med profetior är att belysa frälsningsplanen. I slutändan måste faktiskt Bibelns profetior på ett eller annat sätt leda oss till Jesus och det löfte om frälsning som han erbjuder hela mänskligheten.

Herren, genom vilken allting skapades (se Kol. 1:16; Joh. 1:1–3), kommer trots allt ner till denna jord och offrar sig själv på korset för varje människas synder, även de mest eländiga. Det visar hur mycket Gud älskar oss alla. Efter att ha gjort allt detta för oss vill Herren naturligtvis att alla, även de uslaste, ska veta vad han erbjuder oss i Jesus. Och profetior kan göra just det.

Det är visserligen mycket vi inte vet, men varför är det så viktigt att vi nu fokuserar på det vi vet och följer det – i stället för att vara besatta av det vi inte vet?