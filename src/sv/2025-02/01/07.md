---
title:  Studiehjälp
date:   04/04/2025
---

Läs Ellen White, ”En amerikansk reformator”, s. 278–299, i Från mörker till ljus.

”Predikanter och andra förklarade att profetiorna i Daniels bok och i Uppenbarelseboken var en samling hemligheter som ingen kunde förstå eller förklara. Men Kristus själv hänvisade lärjungarna till profeten Daniels ord om händelser som inträffade på deras tid och sa: ‘Läsaren bör förstå det rätt’ (Matt. 24:15). Påståendet att Uppenbarelseboken är ett mysterium, något som vi människor inte kan förstå, motsägs av själva titeln på boken: ‘Detta är Jesu Kristi uppenbarelse, som Gud gav honom för att visa sina tjänare vad som snart måste ske. ... Salig är den som läser upp och saliga de som lyssnar till profetians ord och tar vara på det som är skrivet i den, för tiden är nära’ (Upp. 1:1–3, kursiverat här).

Hur vågar människor gå emot det inspirerade Ordets vittnesbörd och påstå att Uppenbarelseboken är ett mysterium som är utom räckhåll för mänsklig möjlighet att förstå? Den är en uppenbarad hemlighet, en öppnad bok. Studiet av Uppenbarelseboken leder tanken till profetiorna i Daniels bok, och båda innehåller ytterst viktig undervisning. Denna har Gud gett människorna beträffande de händelser som ska inträffa vid tidens slut. För Johannes uppenbarades scener av djupt och hänförande intresse när det gäller församlingens öden. Han såg Guds folks ställning, farorna, kampen och den slutliga befrielsen. Han beskriver det sista budskap som ska få jordens skörd att mogna, antingen till kärvar för den himmelska ladan eller till halm för de sista, förtärande lågorna. Mycket betydelsefulla händelser uppenbarades för honom, framför allt när det gäller den sista församlingen. De som vill vända sig bort ifrån villfarelse till sanning kan där få undervisning om de faror och den kamp som väntar dem. Ingen behöver vandra i mörker beträffande det som ska komma över jorden” (Ellen White, Från mörker till ljus, s. 298, 299).

#### Samtalsstart

Vad har Bibelns profetior betytt för er? Hur har de stärkt er tro?

#### Förbön

Be att det här kvartalets studier ska ge er en djupare förståelse av vad Bibelns profetior vill säga till er.

#### Samtalsfrågor

`På vilket sätt kan studiet av Bibelns profetior öka din tro? Vissa profetior skrevs för tusentals år sedan om händelser som skulle inträffa hundratals, om inte tusentals år senare. Vilka av dessa profetior har bidragit till att öka din tillit till Bibeln och, ännu viktigare, till den Gud som har inspirerat den? Hur ger till exempel Dan. 2 oss kraftfulla och logiska skäl till att inte bara lita på att Gud finns utan också på att han känner till framtiden?`

`Vilka är de bästa sätten att skydda oss mot de många vilda och spekulativa försöken att tolka profetior, ibland till och med från dem inom vår egen kyrka? Varför måste vi vara noga med att ”pröva allt. Ta vara på det som är bra” (1 Thess. 5:21)?`