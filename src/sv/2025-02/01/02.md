---
title:  Låt den som läser förstå
date:   30/03/2025
---

Gå in i vilken kristen bokhandel som helst och leta bland böckerna om Bibelns profetior. Du kommer snabbt att upptäcka att det finns en förbluffande mängd olika åsikter och tolkningar, och det kan vara frestande att tro att ingen verkligen kan förstå vad böcker som Uppenbarelseboken säger. En författare säger till exempel att antikrist bara är en metafor. En annan påstår att han fortfarande kommer i framtiden, och en tredje att han var en hänvisning till något eller någon under det hedniska romarrikets dagar. Som en gammal predikant uttryckte det: ”Bibeln är kanske som en gammal fiol; man kan spela vilken melodi man vill på den.”

Bibeln själv föreslår dock inte något sådant. I stället inbjuder den oss till att läsa och utgår från att Gud inte talar förgäves och att vi kan få veta sanningen om vad han säger genom sitt Ord.

`Läs Matt. 24:15; Upp. 1:3; Matt. 11:29; och Jer. 9:23, 24. Vad antyder dessa texter om Guds avsikt att göra sig förstådd?`

Många kristna universitet erbjuder kurser i ”Bibeln som litteratur” eller något liknande. För den troende kan det vara häpnadsväckande att sitta och lyssna på otaliga föreläsningar, bara för att upptäcka att professorn läser Bibeln på samma sätt som man läser hednisk mytologi. Tanken är att det kan finnas en kärna av moralisk ”sanning” i berättelserna, men att man kan göra vad man vill av dem. För dessa lärare är tanken på att denna bok skulle vara inspirerad av Gud skrattretande.

Läraren läser alltså Bibeln men hör inte Guds röst tala. Andra kommer till slutsatser som står i klar motsättning till Bibelns budskap. Utan att vara överlämnade till Herren och utan ett hjärta som är öppet för att lära sig sanningen, kommer de som läser Bibeln sannolikt att inte bara missa dess budskap. De kommer också att missförstå den kärleksfulla och heliga karaktären hos den Gud som uppenbaras på dess sidor. Detta kan vara lättare att göra än många inser, och därför kan det vara förödande att bara läsa Bibeln utan de rätta verktygen och (viktigast av allt) den rätta inställningen, under den heliga Andens ledning.

`En person som inte var känd för att vara from befanns läsa Bibeln. När man frågade vad han gjorde svarade han: ”Letar efter kryphål. Letar efter kryphål.” Varför är det precis fel inställning att ha när man läser Guds ord?`