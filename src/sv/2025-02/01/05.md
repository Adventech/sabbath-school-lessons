---
title:  Att studera Ordet
date:   02/04/2025
---

Sjundedagsadventisterna kan i hög grad tacka William Miller för sin förståelse av Bibelns profetior. Även om hans förståelse av viktiga avsnitt (som Dan. 8:14) inte var fullständig, var Millers metodik ändå viktig, eftersom den banade väg för födelsen av den sista tidens återstod som rörelse.

`Läs Matt. 5:18; 2 Tim. 3:15–17 och Luk. 24:27. Vad lär oss dessa verser om hur vi bör förhålla oss till Bibelns profetior?`

Att studera Bibeln är på sätt och vis inte olikt att lägga ett stort pussel. Om du bara samlar ihop två eller tre bitar är det nästan omöjligt att urskilja hela bilden. Kanske kan du i de två eller tre bitarna se en häst, och därför drar du slutsatsen att du lägger en bild på hästar. Men med några fler bitar kan man se en kyckling och en ko, och när man sedan har satt ihop hundratals bitar kan man till slut se att man har arbetat med en bild av ett landskap med en stad, en gård och en bergskedja i fjärran.

Ett av de centrala sätt som man kan göra fel i sitt studium av Bibeln är att behandla den som en lös samling ordspråk eller talesätt som man kan använda för att lösa en specifik situation. Vissa vänder sig till den enkla studiehandledningen längst fram i Gideoniternas bibel, där man kan hitta användbara verser om ett antal ämnen, och antar att den utgör summan av Bibelns läror om ett visst ämne.

Tyvärr använder många samma metod när det gäller Bibelns profetior, där de lyfter ut en enskild text ur sitt sammanhang och jämför den med aktuella händelser i stället för med resten av Bibeln. Detta har delvis lett till den ständiga strömmen av moderna böcker om profetior där böckerna måste uppdateras med några års mellanrum eftersom de hade fel om vad de sa skulle hända – och när.

Det är därför det är så viktigt att inte bara välja ut några specifika texter om ett visst ämne, utan att i stället noggrant studera allt som Bibeln säger om det ämnet, och att också ta hänsyn till det sammanhang där det sägs. Det är mycket lätt att dra ut ett avsnitt ur sitt sammanhang och få det att säga vad vi vill.

`Vad har du för erfarenhet av att somliga bara använder vissa utvalda texter för att försöka få fram sin poäng om till exempel de dödas tillstånd? Eller till och med sabbaten? Vad är det bästa sättet att förhålla sig till det?`