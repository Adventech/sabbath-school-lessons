---
title:  Missionsnytt Från Hela Världen
date:   04/04/2025
---

### Från hatad till älskad

Chhaina tillhörde en stor världsreligion i Kambodja. Han och hans familj hatade kristendomen. Men sedan började Chhainas familj hata honom.

Allt började när Chhainas farfar dog. Chhaina älskade sin farfar och hade tillbringat mycket tid med honom. Men i familjens religion anses man som ansvarig om man tillbringar mycket tid med någon och något dåligt händer den personen.

Sedan dog Chhainas farbror plötsligt. Chhaina hade tillbringat mycket tid med honom också.

Sedan gick Chhainas föräldrar i konkurs. De sålde allt de ägde och flyttade till Thailand för att arbeta på en tv-fabrik. Chhaina fick inte följa med.

”Du betyder otur för familjen”, förklarade föräldrarna. Chhaina var 18 år. Han kände sig väldigt ensam.

En vän bad honom att följa med på gitarrlektioner i en adventkyrka. Chhaina kände sig kluven. Han visste att adventisterna älskar Jesus. Och det gjorde han absolut inte. Men han ville verkligen lära sig spela gitarr. Så han följde med på en lektion.

Efter det missade han inte en enda gitarrlektion i kyrkan. Den Jesus som pastorn och hans hustru talade om var mycket olik den Jesus som Chhainas föräldrar hade beskrivit. Pastorn sa att Jesus kärlek är så stor att han dog så att även människor som hatade honom kunde leva för evigt.

Chhaina började gå i kyrkan på sabbaterna. Han lärde känna den riktiga Jesus och blev döpt. Han bad om att få återförenas med sina föräldrar. Men Jesus verkade inte lyssna.

Chhaina hade ännu inte lärt sig hur man ber. Hans familjs religion lade stor vikt vid gärningar. Så när Chhaina bad trodde han att han måste bevisa att han förtjänade att få ett visst bönesvar. Han anmälde sig som volontär till projektet One Year in Mission. Han hoppades att hans engagemang skulle övertyga Jesus om att svara på hans böner. Men Jesus verkade vara tyst.

Efter fem år kom Chhainas föräldrar tillbaka till Kambodja. Myndigheterna i Thailand ville inte förnya deras arbetstillstånd. Eftersom familjen saknade både mark och hem tackade de ja till Chhainas inbjudan att bo hos honom. Kanske bidrog han till deras otur. Men de hade ingen annanstans att ta vägen. På sabbaten inbjöd Chhaina dem att följa med till kyrkan. ”Vi kommer att få mat där”, sa han.

Församlingsmedlemmarna välkomnade Chhainas föräldrar varmt. Även nästa sabbat kom de till kyrkan för att få mat och gemenskap, och deras hjärtan började mjukna. Den Jesus som de hörde berättas om i kyrkan var mycket olik den bild av Jesus som de hade hatat i så många år. Ett år gick, och Chhainas föräldrar blev döpta.

Detta var ett större underverk än det som Chhaina hade bett om. Jesus besvarade inte bara hans bön om att återförenas med föräldrarna, utan han vann också deras hjärtan.

I dag känner sig Chhaina lycklig och älskad. Han studerar teologi vid Asia-Pacific International University i Thailand och förbereder sig för ett liv i Jesus tjänst.

_Av Andrew McChesney | Thailand | Södra Asien–stilla Havet Divisionen_