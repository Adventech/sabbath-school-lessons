---
title:  Den vackra bruden
date:   14/04/2025
---

Hes. 16 ger oss en häpnadsväckande bild av Guds omsorg om sitt folk. Han beskriver nationen Israel som ett övergivet spädbarn, som lämnats på en åker för att dö. Han tar med henne hem, gör henne ren och när hon är fullvuxen gifter han sig med henne. Det är en stark bild på ett osannolikt äktenskap.

`Läs Hes. 16:4–14. Vad lär oss detaljerna om brudens upphöjelse om Guds avsikter med oss?`

Gud sa till Israel att under hans vård växte hon sig ”mycket, mycket vacker” (Hes. 16:13). När Gud först fann henne var det ingen som tyckte att hon var vacker; hon var ett utstött barn bland andra barn, som kastades åt sidan i hopp om att hon skulle dö. Men när Gud gav henne sin uppmärksamhet blev hon vackrare och vackrare, tills hon var världens samtalsämne. Under de hebreiska kungarnas tidigaste dagar, under David och Salomo, var detta särskilt sant. Drottningen av Saba (nuvarande Jemen) gjorde till och med en specialresa för att själv få se Israels prakt, även om hon passade på att förena nytta med nöje genom att också sluta ett handelsavtal med Salomo (läs vidare i 2 Krön. 9 och 1 Kung. 10)!

Israels skönhet var dock helt och hållet en gåva från Gud. Hon var vacker – nationernas samtalsämne – just därför att hon var hans brud. Gud säger att hennes skönhet ”fulländades av den prakt jag höljt dig i” (Hes. 16:14).

Detta är ett återkommande tema i Bibeln: Guds brud är vacker, inte på grund av något hon har gjort, utan för att Gud har överöst henne med sin ynnest och gjort henne till det. På ett liknande sätt är de troende vackra i himmelriket, inte på grund av något vi har gjort för att förtjäna det, utan på grund av Guds ynnest, den frälsning som han har skänkt oss. Vi är vackra därför att vi är täckta av hans rättfärdighet, ”Guds rättfärdighet” (2 Kor. 5:21).

Allt var frid och fröjd ända tills nästa vers i Hesekiels bok: ”Viss om din skönhet och ditt rykte började du hora. Du bjöd ut dina horkonster åt alla som kom förbi” (Hes. 16:15).

Vi skapades för att återspegla Guds godhet och härlighet. När Guds skapelser antar att deras skönhet är deras egen, förringas denna skönhet och problem väntar.

`Vad finns det för faror med att vi litar på vår ”egen skönhet”? Det vill säga, hur kan vi tro att det finns något i och för oss själva som ger oss meriter hos Gud eller gör oss förtjänta av hans kärlek? Hur kan vi skydda oss mot andlig stolthet?`