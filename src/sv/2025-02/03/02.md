---
title:  Ett kött
date:   13/04/2025
---

Få bibliska metaforer understryker den närhet som Gud önskar med människosläktet mer än vad äktenskapet gör. Äktenskapet används så ofta som en metafor i den bibliska berättelsen – och dyker upp så tydligt i Uppenbarelseboken – att det är absolut nödvändigt för den som studerar Bibeln att förstå vad Gud syftar på när han använder den i Ordet.

`Läs 1 Mos. 2:23–25 och Ef. 5:29–32. På vilket sätt speglar ett mänskligt äktenskap Kristus band till mänskligheten?`

Vid ett tillfälle när Jesus talade till fariséerna citerade han Första Mosebokens berättelse om Adams och Evas äktenskap, varpå fariséerna snabbt ställde frågan: ”Varför har i så fall Mose bestämt att mannen skall skriva ett skilsmässobrev för att skilja sig?” (Matt. 19:7).

Mose ansågs naturligtvis vara en av nationens grundande profeter. Tänk att ifrågasätta upphovsmannen till äktenskapets institution genom att ställa honom mot hans egen profet. Deras taktik var typisk för deras inställning till Jesus: de försökte ofta bevisa att hans läror stred mot Bibeln.

Ett livslångt, troget äktenskap var det ideal som Gud etablerade när människosläktet blev till. Den fallna mänskligheten skadade tyvärr denna grundläggande gåva från Gud.

Med tanke på den betydelse som Bibeln tillmäter äktenskapet är det kanske inte en slump att institutionen alltid har varit under obeveklig attack. Tillsammans med sabbaten är det en av de två gåvor som vi fick i Eden. Båda var avsedda att visa Guds önskan om en innerlig relation med sin skapelse.

Äktenskapet för samman och förenar två ofullkomliga människor, och det kommer alltid att ge upphov till spänningar. Ett äktenskap mellan kyrkan och Kristus innebär att en perfekt Frälsare förs samman och förenas med en mycket ofullkomlig brud. Ändå kan ett bra äktenskap lära oss om Guds kärlek.

`Här är tre principer för äktenskapet. För det första: förlåt din make eller maka, även om hen inte förtjänar det, precis som Kristus förlåter oss, även om vi inte förtjänar det. För det andra: acceptera din make/maka, med alla fel och brister, precis som Kristus accepterar oss, med alla fel och brister. För det tredje: sätt din make/maka före dig själv, precis som Kristus satte oss före sig själv. Hur kan alla dessa tre evangeliebaserade principer hjälpa oss att inte bara förstå hur Gud förhåller sig till oss utan också hjälpa alla äktenskap?`