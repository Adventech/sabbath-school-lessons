---
title:  Missionsnytt Från Hela Världen
date:   18/04/2025
---

### En chans till en ljusare framtid

Norra delen av Thailand är känd för att vara hem åt flera olika minoritetsgrupper. De är färgsprakande i sina traditionella dräkter, men livet är inte lätt för dem. En del får aldrig medborgarskap i landet, och det gör att de inte har rätt till utbildning eller sjukvård och måste kämpa för sin överlevnad på många olika sätt.

Detta har gjort att Thailand idag har ett stort problem med trafficking. Skrupulösa människor besöker dessa grupper och lovar familjer att deras barn kan få arbete i hem för att sedan försörja resten av familjen. Det som låter som en bra möjlighet blir bara en direkt biljett till prostitution och misshandel.

I Thailand är det stor skillnad på levnadsförhållandena i storstäderna jämfört med landsbygden. I städerna tjänar en person i genomsnitt ca 30 000 kronor om året. På landsbygden tjänar man ca 5 000 kronor. Detta leder till att många familjer blir desperata. Alkoholoch drogmissbruk är vanligt, och fattigdomen breder ut sig.

Sedan 2004 har ADRA Thailand arbetat med ett projekt som heter ”Keep Girls Safe” (Håll flickor trygga). ADRA befriar flickor som har förts bort från sina hem och räddar andra flickor som riskerar att bli bortförda. ADRA tar hand om flickorna och lär dem att läsa och skriva, laga mat, odla och sömnad. De får också veta vilka rättigheter de faktiskt har. De lär sig hur de kan stödja både sig själva och sina familjer som ofta har det mycket fattigt.

ADRA utbildar också lärare och andra ledare i hur de kan undervisa elever, både flickor och pojkar, till att vara observanta på denna diskriminering mot minoritetsgrupper och stoppa trafficking. De kan då vara med och rädda flickor så att de får en ljusare framtid.

_Av Siri Bjerkan Karlsson | ADRA Sverige | Thailand_