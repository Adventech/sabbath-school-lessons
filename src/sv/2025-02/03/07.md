---
title:  Studiehjälp
date:   18/04/2025
---

Läs Joh. 2:1–11; Matt. 22:1–14; 2 Kor. 11:1–5 och Matt. 25:1–13.

När man väl inser hur mycket information som finns tillgänglig i resten av Bibeln för att hjälpa oss att bredda vår förståelse av profetiorna, kan det vara frestande att överdriva tillämpningen. Genom århundradena har vissa kristna betonat symboliken och bildspråket i Bibelns berättelser till den grad att de nästan börjat behandla den historiska berättelsen som en myt. Även om det finns lager av symboler nästan överallt i Bibeln, måste vi alltid komma ihåg att Gud har ett sätt att ta verkliga händelser som involverar verkliga människor och använda dem för att lära oss saker om hur han kommer att interagera med kyrkan i framtiden.

Bröllopsfesten i Kana kan till exempel ge insikter i den metafor om äktenskapet som används i profetiorna, men bröllopet var en bokstavlig händelse. ”Jesus ord försåg gästerna med allt de behövde. Förrådet av hans nåd är lika rikligt, och den nåden kan utplåna människors orättfärdighet och förnya och uppliva dem” (Ellen White, Messias, s. 128).

Eller, som Ellen White skriver här: ”‘Herren Gud gör ingenting utan att uppenbara sin hemlighet för sina tjänare profeterna’ (Amos 3:7), medan ‘Det fördolda hör Herren vår Gud till. Men det uppenbarade gäller för oss och våra barn till evig tid’ (5 Mos. 29:29). Gud har gett alla dessa profetior åt oss, och de som studerar de profetiska Skrifterna under bön kommer att bli välsignade av honom” (Messias, s. 207).

#### Samtalsstart

Bibeln säger att Jesus älskar sin församling som en brudgum älskar sin brud. Vad betyder det för er?

#### Förbön

Be att Gud ska hjälpa er till en ännu djupare överlåtelse till honom.

#### Samtalsfrågor

`Läs Joh. 2:1–11. Det finns många element i Johannesevangeliet som förebådar Kristus framtida verk, och uttolkare har lagt märke till det medvetna sätt på vilket Johannes för fram sina läsare till korset. Var ser du att olika aspekter av Kristus karaktär och framtida rike demonstreras i den här berättelsen? Vad lär den oss om frälsningsplanen eller om den slutgiltiga bröllopsfesten som har utlovats till Guds Son?`

`Liknelsen om de tio jungfrurna är allmänt känd och älskad av bibelläsare. Vad lär oss denna viktiga berättelse om den sista tidens händelser? Är det betydelsefullt att brudgummen är försenad? Vad kan den här liknelsen lära oss om våra individuella relationer till Kristus jämfört med hur Kristus förhåller sig till kyrkan som grupp?`

`Tänk på falska sedvänjor som har kommit in i kristendomen från utomstående. Förutom den uppenbara, söndagen, i motsats till den bibliska sabbaten, vilka andra falska trosföreställningar har kommit in? Hur har de kommit in och vad kan vi göra inte bara för att skydda oss själva från dem utan också för att hjälpa andra att se vad de verkligen är? På vilket sätt är de tre änglarnas budskap ett försök att göra just detta, att hjälpa människor att se de falska föreställningar som har kommit in i tron?`