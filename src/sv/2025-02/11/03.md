---
title:  Rut och Boas
date:   09/06/2025
---

Noomi bad att hennes namn skulle ändras till Mara på grund av den bitterhet som hade lagt sig över hennes liv (se Rut 1:20). Synden har permanent skadat vår relation till vår Skapare och tvingat in oss i andlig fattigdom. Våra framtidsutsikter är mörka, och vi tillbringar våra liv med att plocka vad vi kan från åkerns kanter och leva på de rester av glädje som fortfarande finns i en trasig värld. Men allt förändras i samma ögonblick som vi gör en anmärkningsvärd upptäckt: Gud har inte glömt oss.

`Läs Rut 2:5–20. Varför är detta ett så avgörande ögonblick i berättelsen? Varför tror du att Noomis upptäckt av sin välgörares identitet var en så god nyhet?`

Noomi hade blivit fråntagen sin egendom. Kanske hade hon för avsikt att komma tillbaka för att sälja sin mark för att betala av gamla skulder. Gud hade gjort det möjligt för besittningslösa personer i Israel att återfå sitt arv i det utlovade landet: en nära släkting kunde lösa in marken åt dem. Boas var inte bara en snäll bonde, han var en släkting. Om en israelit inte kunde betala sina skulder och återfå sin andel i Israels arv kunde en nära släkting göra det åt hen: ”Om någon blir fattig och säljer en del av sin egendom, ska hans återlösare, hans närmaste släkting, lösa tillbaka den” (3 Mos. 25:25, nuB).

Upptäckten att Boas inte bara var godhjärtad och generös utan också en släkting var de bästa tänkbara nyheterna: den fattigdom som dessa två kvinnor levde i behövde inte vara för evigt.

Kristna har länge sett Boas som en förebild på Kristus, som inte bara är vår Skapare utan också valde att bli vår släkting – en människa av kött och blod. Detta var en av anledningarna till att han gång på gång kallade sig ”Människosonen” (Matt. 8:20; Mark. 8:31; Luk. 22:22; Joh. 3:14).

Alltför många människor tänker på Gud i hårda ordalag: kanske släpper han in oss i himlen om vi kryssar i alla de rätta rutorna i en moralisk inventering, men han kommer att göra det motvilligt för att vi har klarat oss på grund av en teknikalitet. Den bild av Kristus som uppenbaras i Boas förskjuter helt och hållet sådana föreställningar. Gud inte bara lägger märke till oss; trots vår djupa andliga fattigdom vill han ha oss som sin brud.

`Försök att föreställa dig att Skaparen inte bara blev en del av sin egen skapelse utan också dog för den. Hur bör denna häpnadsväckande sanning påverka hur vi ser på vår egen existens?`