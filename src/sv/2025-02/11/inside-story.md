---
title:  Missionsnytt Från Hela Världen
date:   13/06/2025
---

### Bön för staden utan församling

När Jerry var barn åkte han från stad till stad med sin pappa när han besökte samfundsmedlemmar på ön Papua i Indonesien. Jerrys pappa var pastor, och nu och då under en resa stannade han till utanför en stad som inte hade någon adventistförsamling.

”Käre Gud”, bad pappa. ”Välsigna den här staden genom att ge den en adventistförsamling en dag.”

Jerry såg Gud besvara dessa böner. I en stad grundades en församling fem år efter att hans pappa hade bett. I en annan stad grundades en församling 20 år senare.

Jerry följde i sin pappas fotspår. Han blev också pastor i Papua när han blev vuxen. Vid ett tillfälle när han besökte församlingsmedlemmar vid Sentanisjön blev han inspirerad av att se ett antal adventkyrkor som tillhörde församlingar som hade planterats i städer där hans pappa hade bett flera år tidigare.

Men Jerry upptäckte en stad vid Sentanisjön där det inte fanns några adventister. Hans lilla båt passerade staden Yoboi när han var på väg till att besöka adventistmedlemmar i en annan stad.

Jerry kom ihåg sin pappas vana att be för städer utan församlingar, och han bad båtkaptenen att sakta ner. Han ville be för Yoboi.

Han böjde sitt huvud och bad: ”Käre Gud, var snäll och välsigna den här staden genom att ge den en adventkyrka en dag.”

Vad som hände sedan fick han reda på senare.En av stadens framstående invånare åkte på en turistresa till Israel bara två månader efter att Jerry hade bett. Mannen, som hette Thonce, tittade ut genom fönstret på sitt hotell i Jerusalem en kväll medan solen höll på att gå ner. Han lade märke till ovanlig aktivitet på gatan. En siren ljöd, och bussarna körde snabbt i väg till sina bussgarage. Sedan blev allt tyst.

Thonce såg på sin klocka. Han insåg att det var en fredagskväll och att det judiska folket avbröt sitt arbete inför sabbaten.

Sedan kom Thonce ihåg att han hade arbetat tillsammans med flera adventister i Papua. De upphörde också med sitt arbete från solnedgången på fredagen till solnedgången på lördagen för att fira sabbaten. Thonce tänkte: ”Adventistsamfundet tillber på samma dag som Israels folk. Varför gör inte min kyrka samma sak?” Han bestämde sig för att hitta svar när han kom hem.

När Thonce kom hem till Papua besökte han en adventkyrka i en grannstad och fick veta att församlingen just då höll en serie evangeliska möten.

I mötena fick Thonce Bibelns svar på alla sina frågor om sabbaten. Han bestämde sig för att fira sabbat, och han och hans hustru blev adventister.

Inte så lång tid efter deras dop besökte Jerry deras hem i Yoboi och hjälpte till att organisera en husförsamling.

”Jag är mycket tacksam för det arv som min pappa har lämnat efter sig”, säger Jerry Jacobs, som idag är pastor vid Klabat University. ”Låt oss fortsätta att be för att församlingen i Yoboi ska växa.”

Ett av det här kvartalets missionsprojekt är att uppföra nya byggnader vid Papua Adventist Theology College. Tack för era gåvor som kommer att stödja utbildningen av pastorer och bibelarbetare på högskolan!

_Av Andrew McChesney | Indonesien | Södra Asien–stilla Havet Divisionen_