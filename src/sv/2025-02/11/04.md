---
title:  Boas som återlösare
date:   10/06/2025
---

Boas blir djupt förälskad i Rut och vill gifta sig med henne, men det finns ett betydande hinder: det finns en närmare släkting som också har anspråk på henne och marken. Om vi betraktar Boas som en förebild för Kristus kan den här situationen avslöja en fråga som står på spel i den stora striden. Kristus älskar oss, men det finns en ”närmare släkting” som också har anspråk på oss: Satan.

`Vad avslöjar följande bibelverser om Satans anspråk på mänskligheten: Job 1:6–11; Matt. 4:8, 9; Judas brev 1:9; Luk. 22:31?`

När Satan framträdde i det himmelska rådet berättade han för Gud att han hade ”vandrat kors och tvärs över jorden” (Job 1:7). När Gud då frågade honom om han hade lagt märke till den rättfärdige Job, gjorde Satan anspråk på honom som en av sina egna och antydde att Jobs hjärta egentligen inte tillhörde Gud.

Det vill säga, han följer dig egentligen bara för att du är god mot honom. Sluta vara god mot honom och se vem som verkligen har Jobs lojalitet.

I Judas brev ser vi en kort hänvisning till en berättelse som var välkänd i Israel: efter att Mose hade begravts av Gud (5 Mos. 34:6), återuppstod han senare. Även om vi inte känner till detaljerna antyder själva texten i Judas brev, som säger att ärkeängeln Mikael och Satan tvistade om Moses kropp, att Satan gjorde något slags anspråk på den.

”För första gången skulle nu Kristus ge liv åt de döda. När Livets Furste och änglarna närmade sig graven blev Satan rädd att han skulle förlora sitt herravälde. Tillsammans med sina änglar protesterade han mot att de trängde in på det område som han gjorde anspråk på. Han skröt över att Guds tjänare hade blivit hans fånge. Han påstod att inte ens Mose hade kunnat hålla Guds lag, och att han hade övertagit äran som tillhörde Herren. Det var samma synd som hade lett till att Satan bannlystes från himlen. Moses synd gjorde att han nu tillhörde Satan” (Ellen White, Det var mycket gott, s. 434). Kristus tillbakavisade naturligtvis Satans påstående och Mose återuppstod (se Matt. 17:3).

I Rut 4:1–12 beger sig Boas till Betlehems port – staden där Jesus kom till vår värld som vår nära släkting. De äldste samlas, och till slut överräcks en sandal (en symbol för att man hade slutit ett avtal).

I en bys portar avgjordes olika fall: detta är en typ av domsscen. Den återspeglar domsscenen i Dan. 7:13, 14, 22, 26, 27. Vi får inte missa denna kritiska aspekt av domen: domen är till ”de heligas fördel”, men bara för att Kristus betalade priset för oss, precis som Boas gjorde för sin brud.