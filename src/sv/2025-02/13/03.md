---
title:  Ett omvändelsearbete
date:   23/06/2025
---

Jona hade ett mycket tydligt budskap till folket i Nineve: ”Och Jona började gå in i staden på den första dagens vandring. Då ropade han ut och sade: ‘Om fyrtio dagar skall Nineve förstöras’” (Jona 3:4). Det verkar ganska tydligt: platsen var dödsdömd. Trots allt så var det här ju ett ord direkt från en Herrens profet.

Men vad hände med Nineve?

`Läs Jona 3:5–10. Varför uppfylldes då inte denna profetia?`

Ja, hela staden omvände sig, och den profeterade undergången avvärjdes, åtminstone för en tid. ”Straffdomen mot dem avvändes, Israels Gud blev upphöjd och ärad i hela den hedniska världen, och hans lag hölls i ära. Inte förrän många år senare skulle Nineve bli ett byte för de kringliggande rikena på grund av att man glömt Gud och på grund av skrytsam stolthet” (Ellen White, Från makt till maktlöshet, s. 184).

Kan vi förvänta oss något liknande i de sista dagarna, med det slutliga budskapet till den fallna världen? Ja – och nej. Det vill säga att det över hela världen kommer att finnas många människor som hörsammar uppmaningen: ”Dra bort från henne, mitt folk, så att ni inte deltar i hennes synder och drabbas av hennes plågor” (Upp. 18:4). Över hela världen kommer människor att ta ställning och trotsa vilddjuret ”för här behövs uthållighet hos de heliga, hos dem som bevarar Guds bud och tron på Jesus” (Upp. 14:12). Dessa människor, liksom de i Nineve, kommer att skonas från den dom som drabbar de förlorade.

Samtidigt är vissa profetior, till exempel Guds tillkännagivande att Nineve skulle förstöras, villkorade; det skulle förstöras om inte folket vände sig bort från sin ondska (se Jer. 18:7–10). Men de allra flesta profetior kommer inte med dessa villkor. De kommer att uppfyllas, oavsett hur människorna reagerar, exempelvis de messianska profetiorna om Kristus första och andra ankomst. Om vi väljer att tillhöra Jesus kommer vi att vara trygga när de slutliga händelserna, som profeterna har förutsagt, utspelar sig.

`Vilka val gör du nu som kan bidra till att avgöra vilka val du kommer att göra när frågan om att dyrka Gud eller avbilden blir aktuell i världen?`