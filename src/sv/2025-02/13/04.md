---
title:  Belshassars festmåltid
date:   24/06/2025
---

Staden Nineve förstördes år 612 f.Kr. av en koalitionsarmé som omfattade både meder och babylonier och som leddes av Nebukadnessars far. Efter det upplevde staden Babylon en pånyttfödelse som den inte hade sett maken till sedan Hammurabis dagar, deras store lagstiftare. Under Nebukadnessar, som nu var befriad från problemet med assyriska räder, växte staden Babylon i rikedom och inflytande till den grad att grannländerna inte hade något annat val än att motvilligt erkänna hennes dominans. Hon var världens drottning, och de nationer som ville blomstra förklarade sin lojalitet mot henne.

Såvitt vi kan förstå dog Nebukadnessar som en troende som bekände att Daniels Gud verkligen är den rättmätige härskaren över alla nationer (Dan. 4:34–37). Nästa berättelse som Daniel skriver ner handlar om Nebukadnessars efterträdare, vicekungen Belshassar.

`Läs Dan. 5. Vilka viktiga andliga budskap kan vi ta med oss från den här berättelsen? Vad var det som till slut fick Belshassar på fall?`

Den kanske sorgligaste och mest tragiska delen av denna berättelse finns i Dan. 5:22. Efter att ha berättat för kungen om Nebukadnessars fall och hans återupprättelse säger Daniel till honom: ”Men du, Belshassar, som är hans son, du har inte blivit ödmjuk, fast du vet allt detta”. Det vill säga, trots att han hade möjlighet att få veta sanningen; trots att han kanske till och med hade bevittnat på nära håll vad som hände Nebukadnessar valde han att ignorera dessa händelser och slog i stället in på samma väg som hade gett hans föregångare så många problem.

Precis som Nebukadnessar hade gjort genom att resa den gyllene statyn, trotsade Belshassar öppet det som Daniels Gud hade förutsagt. Genom att använda tempelkärlen på ett profant sätt underströk han sannolikt det faktum att Babylon hade erövrat judarna och nu ägde deras Guds religiösa föremål. Med andra ord hade de fortfarande överhöghet över den Gud som hade förutspått deras undergång.

Det var verkligen en handling av totalt trots, trots att Belshassar hade mer än tillräckligt med belägg, ”bevis”, för att veta bättre. Han hade tillräckligt med intellektuell kunskap för att veta sanningen; problemet var i stället hans hjärta. Under de sista dagarna, när den slutliga krisen bryter ut över världen, kommer människor också att ges möjlighet att få veta sanningen. Det som avgör deras val kommer, precis som för Belshassar, att vara deras hjärtan.