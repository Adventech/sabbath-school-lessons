---
title:  Kyros, den smorde
date:   26/06/2025
---

När Kyros plundrade staden Babylon var åren av fångenskap över för Guds folk och perserna lät dem som ville återvända till det förlovade landet och återuppbygga templet. En del gjorde så även om många valde att stanna kvar i Babylon. Under Kyros blev det persiska imperiet det dittills största i historien, med vad historikern Tom Holland kallar ”den största ansamlingen av territorier som världen någonsin hade skådat” (Tom Holland, Dominion Basic Books, Kindle Edition, s. 25).

Som brukligt var bland perserna kallades Kyros till och med för ”den store kungen” eller ”kungarnas kung”.

Kyros förebådar vad som kommer att hända när Kristus återvänder för att hämta sin församling: han är kungen som kommer från öster (jämför Matt. 24:27), för krig mot Babylon och befriar sitt folk så att de slutligen kan fly från Babylon och återvända till löftets land (Se Upp. 19:11–16.) Det är därför Gud kallar Kyros för ”sin smorde” (Jes. 45:1); denna berömda perser befriade inte bara Guds folk, utan hans fälttåg mot Babylon är också en förebild på Kristus andra ankomst.

`Läs 2 Krön. 36:22, 23. På vilket sätt är berättelsen om Kyros en parallell till Nebukadnessars historia? På vilka sätt skiljer den sig åt? Vad har dekretet för betydelse? Hur påverkade det Jesus första ankomst århundraden senare?`

Den ursprungliga ordningen på Gamla testamentets böcker har i våra dagar ändrats till att sluta med Malaki, men ursprungligen var det här Gamla testamentet slutade – med denna deklaration från Kyros. Nästa avsnitt i Bibeln blev sedan Matteusevangeliet, som börjar med Kristus födelse, den antitypiska Kyros. Kyros skulle möjliggöra återuppbyggnaden av det jordiska templet; Jesus skulle inviga sin tjänst i den himmelska helgedomen, vilket skulle leda fram till hans återkomst och vår befrielse.

Kyros var naturligtvis inte en perfekt representation av Kristus; ingen typ stämmer perfekt överens med sin antityp, och vi måste vara försiktiga så att vi inte läser in för mycket i varje liten detalj. Ändå fungerar han i stort sett som en typ av ”frälsare”.

`Vad säger det dig om Gud att han använde en hednisk kung för att befria sitt folk från en annan hednisk härskare?`