---
title:  Den motvillige profeten
date:   22/06/2025
---

Berättelsen om Jona (se Jona 1–4) är visserligen kort, men den har ett stort genomslag. Många troende har funnit speglingar av sig själva i denne motvillige profet. Berättelsen innehåller också anmärkningsvärda övertoner av framtida händelser.

`Läs Matt. 12:38–42. Vilka delar av berättelsen om Jona hänvisar Jesus till när han tilltalar de skriftlärda och fariséerna? Vilka lärdomar om domen finns i hans uttalande?`

Jesus förklarade att han var större än Jona. Han visste att hans ankomst till den här världen skulle innebära hans död på korset, och ändå kom han för att ”söka efter det som var förlorat och rädda det” (Luk. 19:10). Jona tillbringade tre dagar i den stora fisken på grund av sina egna synder. Jesus tillbringade tre dagar i graven på grund av våra synder. Det var vad som krävdes för att rädda de förlorade.

I dag känner vi Jona som en motvillig profet, som inte ville åka till Nineve. Ur ett mänskligt perspektiv är det lätt att förstå: assyrierna hade en brutal regim. Assyriska väggmålningar är fulla av scener med ovanlig grymhet: erövrade folk dödades med de mest grymma metoder man kan föreställa sig. Vem skulle vilja stå inför utsikten att predika omvändelse i deras huvudstad?

Det finns ett viktigt ögonblick i berättelsen som kan peka framåt mot den sista tiden och den grupp människor som är trogna till slutet: när Jona blir tillfrågad om vem han är svarar han: ”‘Jag är hebré, jag dyrkar Herren, himlens Gud, han som har gjort både hav och land’” – ett uttalande som liknar den första ängelns budskap (Jona 1:9; Upp. 14:7). Hans betoning på Herren som den som ”skapade havet och det torra” landet (FB) pekar naturligtvis på Herren som Skaparen. Detta faktum är grunden till varför vi bör tillbe honom, och tillbedjan är central för händelserna i den sista tiden.

Samtidigt har vi också fått i uppdrag att predika ett potentiellt impopulärt budskap i det så kallade andliga Babylon. Att säga ”dra bort från henne, mitt folk” (Upp. 18:4) är att tala om för världen att de måste omvända sig – ett budskap som nästan alltid har framkallat ett negativt gensvar från många människor – även när det har framförts på det vänligaste sätt som är möjligt. Vem av oss som vittnar har inte fått negativa, eller till och med fientliga, reaktioner? Det hör helt enkelt till ”jobbet”.

`Hur mycket av Jona hittar du i dig själv? Hur kan du komma bort från det?`