---
title:  Missionsnytt Från Hela Världen
date:   09/05/2025
---

### Padas långa vandring till Gud–del 2

Förra veckan: I Thailand undrade tolvårige Pada varför hans storebror Morja hade blivit kristen och adventist. Han fick bo hos Morja för att själv upptäcka svaret.

Veckor och månader gick. Varje sabbat följde Pada med Morjas familj på den 13 kilometer långa vandringen till kyrkan.

Men Pada undrade fortfarande varför Morja hade blivit adventist. Han hade inte fått något omedelbart svar. Men han lade märke till att Morja troget gick till kyrkan varje sabbat. Det spelade ingen roll om det regnade eller var kallt, familjen gick alltid upp före gryningen för att gå 13 kilometer till kyrkan. Pada lade också märke till att varje sabbat lade Morja lite pengar i kollektfatet. Morja förklarade för sin lillebror att pengarna i själva verket tillhörde Gud.

”Jag ger Gud det som redan är hans som en tackgåva”, sa han.

De första tolv åren av sitt liv hade Pada bott hos sin mamma i ett mycket fattigt hem. Han förstod inte hur Morja hade råd att ge bort pengar. Men han lade märke till att Morja aldrig tycktes sakna pengar. Det fanns alltid tillräckligt med mat och andra förnödenheter.

Morjas tre söner blev äldre och började studera vid en adventistskola i en annan stad. Morja var inte rik, men på något sätt hade han alltid råd till att betala barnens skolavgifter.

Pada hade aldrig gått i skolan. Nu var han 15 år, och han önskade att han också fick gå i skolan. Han undrade: ”Kan detta vara anledningen till att Morja blev adventist? Han är inte rik, men han saknar aldrig något. Han älskar himlens Gud, och himlens Gud sörjer för alla hans behov. Skulle han göra samma sak för mig?”

Kärlek och tillit till Gud slog rot i Padas hjärta. Han gav sitt hjärta till Gud och blev döpt. Trots att Pada inte hade någon familj som kunde hjälpa honom började han ettan när han var 17 år. Han studerade hårt. Och han arbetade hårt för att betala för sina studier.

När Pada hade tagit sin examen bestämde han sig för att undervisa andra om den Gud som sörjer för allas behov. Han gick på Mission College (idag AsiaPacific International University) och blev pastor.

Idag är Pada pastor och ledare för Adventistsamfundet i Thailand. Han har en fru och tre döttrar. Hans familj har alltid tillräckligt med mat och kläder.

Mer än något annat älskar han att berätta för andra om himlens Gud. Han besöker sin barndoms by på gränsen mellan Thailand och Myanmar. Bergsbefolkningen där är fortfarande mycket fattig, och få tror på Gud. Pada fyller alltid 50 eller fler kuvert med 50eller 100-baht-sedlar för att ge till byborna. Det är inte mycket pengar för honom, men det är en värdefull gåva i deras ögon. När han delar ut kuverten hör han byborna säga till varandra: ”Pada är en av oss. Han växte upp här, men hans Gud tar hand om honom. Kanske kan hans Gud också ta hand om oss.”

Pada ber att bergsbefolkningen, hans folk, ska lära känna Gud och få uppleva att han tar hand om dem.

_Av Andrew McChesney | Thailand | Södra Asien–stilla Havet Divisionen_