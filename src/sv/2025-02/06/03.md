---
title:  Blodet från tjurar och getter
date:   05/05/2025
---

Vissa har kritiserat hela offertraditionen och hävdat att den är grym, hård och på sätt och vis orättvis. Ändå är det just det som är poängen. Kristus död var grym, hård och orättvis – den oskyldige dog för den skyldige. Det var vad som krävdes för att lösa syndaproblemet. Och den döden, Kristus död, var vad alla dessa hårda, grymma och orättvisa offer pekade på.

`Läs Heb. 10:3–10. Vad lär oss detta avsnitt om de offer som Guds folk bar fram i Gamla testamentet? Om syndare faktiskt inte kunde bli frälsta genom dem, varför bära fram dem över huvud taget?`

Lammen och de andra offerdjuren var bara symboler som pekade framåt mot Guds Lamms försoningsoffer. De var troshandlingar som gav syndarna ett konkret sätt att uttrycka sin tro på den kommande Messias verk. Vi kallar ofta den här typen av symboler för typer, som uppfylls av en antityp, eller förebådelse av den sak eller händelse som kommer att uppfyllas. Vissa har till och med beskrivit offren som ”miniprofetior” om Jesus död på korset. De ritualer som var förknippade med offren var lite som att betala för en resa. När du köper en tågbiljett, en bussbiljett eller en flygbiljett får du inte omedelbart den resa du betalat för. I stället får man en biljett eller ett boardingkort: en symbol eller ett löfte om den kommande resan. Du kan sitta på den där pappersbiten hur mycket du vill, men den kommer inte att föra dig till någon destination. När du väl har gått ombord och resan börjar har du dock fått det du betalade för: pappersbiljetten blir onödig.

Så var det också med offerdjuren. De hade en viktig roll att spela, men när det verkliga offret hade gjorts blev de meningslösa — en verklighet som illustrerades när förhänget mellan det heliga och det allra heligaste i den jordiska helgedomen revs sönder vid Jesus död. ”Och då brast förhänget i templet i två delar, uppifrån och ända ner” (Mark 15:38). Hela offersystemet, med tempel och allt, pekade framåt mot Jesus död på korset. När Jesus uppfyllde sitt löfte på korset och uppstod som segrare över döden, blev typerna onödiga.

`Tänk på hur ond synden måste vara då bara Jesus död, det inkarnerade Ordet (se Joh. 1:1–3, 14), kunde sona den. Vad säger detta oss om vilken inställning vi behöver ha till synden?`