---
title:  För Du skapade allting!
date:   08/05/2025
---

Vid några få tillfällen har profeterna i syner förts så nära Gud att de har fått se Guds tron. Hesekiel såg den ovanför himlavalvet (Hes. 1:26), Jesaja besökte templet i himlen för att se den (Jes. 6:1), och i en av de mest uttrycksfulla beskrivningar som vi har fått, fördes Johannes dit i en syn i Upp. 4 och 5. De gammaltestamentliga typerna i helgedomsgudstjänsten visade att det bara fanns en väg genom vilken mänskligheten kunde komma in i Guds närvaro: Kristus blod (Se t.ex. 3 Mos. 16:2, 14).

`Läs Jes. 6:1–5 och Upp. 4:7–11. Vilka gemensamma drag finns det mellan dessa två syner? Lägg märke till händelseförloppet: Vilket ämne presenteras först? Vad kommer därefter? Vilken sanning om Gud betonas i dessa syner?`

I var och en av dessa syner om tronsalen är det första som händer att himmelska varelser understryker Guds helighet. I Jesajas syn är scenen imponerande: templet fylls med rök och ”dörrposterna” skakas när serafer förkunnar Guds helighet. I Johannes syn gör keruber samma tillkännagivande: ”Helig, helig, helig.” (Se Hes. 10:14, 15 för att finna de levande varelser som beskrivs som keruber.) Varje profet fick se en bländande scen av Guds härlighet.

Sedan får vi se profetens reaktion på scenen. Jesaja ropar ut att han är en man med orena läppar (Jes. 6:5), och Johannes gråter för att han ställs inför den tragiska sanningen att ingen värdig kan hittas (Upp. 5:4). När vi direkt ställs inför Guds värdighet börjar vi äntligen förstå människans situation: vi är helt ovärdiga och vi behöver Kristus som vår Frälsare.

Satan har kastat många anklagelser mot Gud och hävdat att han är godtycklig, självisk och sträng, men även en kort stund i Guds tronsal avslöjar Satans lögner. Det är genom att se Kristus för den han verkligen är, ”Lammet som blev slaktat” (Upp. 5:12), som det blir möjligt för oss att se Fadern som han verkligen är. Så trösterikt att veta att när vi ser Jesus ser vi hur Fadern är (Joh. 14:9). Och den största uppenbarelsen av hur Fadern är ser vi när Jesus dör på korset för oss.

Korset vill därför visa oss två saker: för det första att Gud älskar oss så mycket att han gjorde detta, offrade sig själv, för oss; för det andra vill det visa oss hur syndiga och fallna vi är och att vi bara kunde räddas genom korset.