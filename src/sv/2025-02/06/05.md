---
title:  Jesus i templet
date:   07/05/2025
---

Det finns en spänning i hela frälsningshistorien. Gud vill återupprätta den gemenskap som vi en gång hade med honom och längtar efter att komma oss nära. Men att föra syndare in i hans närhet skulle förgöra dem. ”Du är inte en Gud som kan tåla brott”, skriver David, ”och ondskan skall inte heller bo hos dig” (Ps. 5:5). Samtidigt skriver David också: ”Men jag får gå in i ditt hus, ty din godhet är stor. Jag faller ner i vördnad, vänd mot ditt heliga tempel” (Ps. 5:8).

`Läs Hag. 2:7–10. När det andra templet höll på att byggas gav profeten Haggaj ett häpnadsväckande löfte: det nya templet skulle bli härligare än det tidigare. Vad menade han med den profetian?`

När Salomo invigde det första templet fylldes templet av Shekinah-glansen – Guds närvaro som hade följt Israels barn på vägen till Kanaan – och därför kunde inte prästerna stanna kvar för att fullfölja sitt arbete (1 Kung. 8:10, 11). När det andra templet invigdes saknades förbundsarken, som representerade Guds tron, eftersom Jeremia hade gömt den. Guds bokstavliga närvaro fyllde inte templet den här gången. Det var hjärtskärande. Hur skulle Haggajs löfte kunna bli verklighet?

Det var i det andra templet som Jesus, Guds inkarnation, framträdde i egen person, i kött och blod. Gud själv hade trätt fram bakom slöjan för att bli en av oss och för att förena sig med oss i denna trasiga värld. Eftersom Guds Son nu var Människosonen kunde vi se hans ansikte, höra hans röst och bevittna när han till exempel rörde vid en oren spetälsk och gjorde honom frisk (Matt. 8:3). I stället för att föra oss närmare i sin riktning förde Gud oss närmare sig genom att röra sig i vår riktning. Han kom ner, personligen, till oss. Inte undra på att Bibeln säger om Jesus: ”Jungfrun skall bli havande och föda en son, och man skall ge honom namnet Immanuel (det betyder: Gud med oss)” (Matt. 1:23). Tänk på vad detta innebär: kosmos Skapare nedlät sig inte bara till att leva bland oss utan också till att dö för oss.

`Korset är den överlägset största manifestationen av Guds kärlek. På vilka andra sätt kan vi se och uppleva att Guds kärlek är verklig?`