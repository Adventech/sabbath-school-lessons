---
title:  Satans fall
date:   15/05/2025
---

Det verkar obegripligt att Satan en gång hade uppgiften som skyddande kerub, med en upphöjd ställning nära intill Guds tron. Säkert skulle hans liv ha hjälpt till att uppenbara Guds härlighet för universum. I stället började han tänka på sin egen ära, inte på sin Skapares ära; eller, för att vara mer exakt, han började inbilla sig att han inte fick den respekt som tillkom honom.

`Läs Hes. 28:11–17 och Jes. 14:12–15. Vad ledde till Satans fall? Jämför dessa avsnitt med Upp. 14:1–12. Hur påverkar kontrasten mellan Satans fall och mänsklighetens höga ställning i Kristus din förståelse av det som sker i Upp. 14?`

Lägg märke till hur Satan avlägsnades från det heliga berget, medan de återlösta står på Sions berg tillsammans med Guds Lamm. Satan beskrivs här som att han befann sig i Eden; mänskligheten var också där en gång i tiden, men i motsats till Satans öde kommer mänskligheten att återföras till paradiset genom Kristus (se Upp. 22:1–3).

I detta sammanhang är följande citat från Ellen White mycket lärorikt: ”Himlen kommer att triumfera, ty de platser som blivit lediga i himlen genom Satans och hans änglars fall kommer att fyllas av Herrens återlösta” (The Advent Review and Sabbath Herald, 29 maj 1900).

Och de är där, i himlen, endast tack vare evangeliet. Faktum är att evangeliets tema, återlösningen, på ett målande sätt återfinns i tronsalen i Upp. 4 och 5. Till exempel ropar änglarna: ”‘Du är värdig att ta boken och bryta dess sigill, ty du har blivit slaktad, och med ditt blod har du friköpt åt Gud människor av alla stammar och språk och länder och folk’” (Upp. 5:9). Vilken bild av evangeliet, Jesus död för mänsklighetens återlösning!

Lägg också märke till hur språket återspeglar den första ängelns budskap, som kallar oss till att predika ”ett evigt evangelium ... för jordens invånare, för alla länder och stammar och språk och folk” (Upp. 14:6). Vilken kraftfull bild av fullheten i det som Kristus har gjort för världen. Det finns inte en enda människa i hela jordens historia för vilken Kristus inte har dött. De behöver bara lära sig om det och välja att acceptera det.

`Vilken roll har vi som kyrka, och som individer, när det gäller att låta människor få veta vad Kristus har gjort för dem?`