---
title:  Som glödande kol
date:   13/05/2025
---

Keruber, antingen som levande varelser (Hes. 10:8) eller som guldsymboler av dem (2 Mos. 25:18), förekommer i hela Gamla testamentet. De avbildas ofta som stående omedelbart intill Guds tron och utstrålar hans härlighet till universum. Keruber är också broderade på förhänget framför det allra heligaste (2 Mos. 26:1). I Psaltaren beskrivs Guds högsta makt över skapelsen poetiskt som att Gud bärs genom luften av keruber (Ps. 18:11). Gud befallde att förbundsarken skulle krönas av två keruber i massivt guld med vingarna utsträckta mot varandra (2 Mos. 25:18–20).

`Läs Hes. 1:4–14. Vilka likheter ser du mellan detta avsnitt och de scener som skildras i Jes. 6:1–6 och Upp. 4:1–11?`

Hesekiel får se en imponerande uppvisning av Guds makt. Det är en förvirrande scen till att börja med, och den stämmer med den svåra situation som Guds folk befann sig i just då: delar av det utvalda folket befann sig inte i löftets land utan i babylonisk fångenskap. När Hesekiel studerar scenen framför sig tittar han upp och ser Guds tron över alltihop.

Lägg märke till de viktiga likheterna med andra ”tron”-syner. De levande varelser som Hesekiel ser har samma ansikten som de levande varelserna i Johannes syn: ett lejon, en örn, en oxe och en man.

De mystiska varelserna med fyra ansikten namnges inte specifikt i Hesekiels första beskrivning, men senare, i en annan scen i tronsalen (se Hes. 10:1–21), kallas de ”cherubim” (keruber), och vi finner också de brinnande kolen från Jesajas syn med seraferna. De har samma ansikten som de levande varelser som nämns i Johannes syn.

Närhelst vi ser Guds tron – vare sig det är i den typiska förbundsarken, som fungerade som Guds mötesplats med Mose (2 Mos. 25:22), eller i profeternas hisnande syner – är keruberna alltid där. De är intimt knutna till Guds tron. Alla Guds varelser är skapade för att återspegla hans härlighet – vare sig vi talar om människosläktet som är skapat till hans avbild eller änglaväsendena som är placerade omedelbart intill hans härliga tron.

`Hur står du dig i kontrast till den helighet som Hesekiel bevittnar? Jämför med Jes. 6:3, nuB: ”‘Helig, helig, helig är härskarornas Herre’”. Vad säger ditt svar om ditt behov av evangeliet?`