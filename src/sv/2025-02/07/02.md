---
title:  Här är jag, sänd mig
date:   11/05/2025
---

För många år sedan bestämde sig en församling för att renovera en föråldrad källare för att skapa en ny samlingslokal. En av de första sakerna de gjorde var att installera nya lampor i tron att det skulle få utrymmet att verka vackrare. Men när de väl hade installerats såg lokalen ännu värre ut, eftersom starka lampor har en förmåga att avslöja brister.

Jesajas fantastiska syn av Guds tron gjorde honom smärtsamt medveten om sina brister. ”Ve mig”, klagade han, ”Jag är förlorad, ty jag har orena läppar och jag bor bland ett folk med orena läppar, och mina ögon har sett Konungen, Herren Sebaot” (Jes. 6:5). Vi skulle känna likadant om vi plötsligt fördes in i Herrens närvaro. Ljuset är tillräckligt starkt för att ta bort alla våra ursäkter. I Guds närvaro känner vi att vi är förlorade. Men Jesaja skulle få sitt livs överraskning.

`Läs Jes. 6:6–8. Jesaja visste att synd innebär att vi är ”förlorade”. Syndens lön är döden. Men i stället för att lämna oss åt syndens konsekvenser drar en älskande Gud oss närmare. Vad blev resultatet av det här mötet, och varför är det viktigt?`

Jesaja blev renad från sin synd när en seraf tog ett kol från altaret och rörde vid hans mun med det. Detta var troligen rökelsealtaret, där förbön gjordes av och för Guds folk (se Upp. 8:3, 4). Hans synder var förlåtna och han ansågs nu lämplig att stå i Guds närvaro – men mer än så, han fick också i uppdrag att representera Gud inför världen.

Intressant nog betyder ordet seraf ”den brinnande”. Lägg märke till Jesus beskrivning av Johannes döparens verksamhet i Joh. 5:35 – ”Johannes var en lampa som brann och lyste, och en kort tid hänfördes ni av hans ljus.”. Även om Johannes själv naturligtvis var en syndare i behov av nåd och frälsning, pekade hans verksamhet på den Ende som kunde ge nåd och frälsning.

Jesus kom som den perfekta representationen av Faderns härlighet – och Gud sände en profet, en syndare, som utförde en liknande uppgift som en av himlens serafer.

`Först när Jesaja visste att hans synd var renad, svarade han på Guds kallelse: ”sänd mig!” (se Jes. 6:8). Hur kan var och en av oss, vars synder har renats genom Jesus blod, svara som Jesaja gjorde här?`