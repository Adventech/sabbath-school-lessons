---
title:  Missionsnytt Från Hela Världen
date:   16/05/2025
---

### Vägen ut ur fattigdom

Sampa Begum (30) och hennes man Zilhaj (35), som bor i Mymensingh i Bangladesh, hade gett upp! Det verkade som om de bara inte kunde komma ur den enorma fattigdom som de levde i. Ofta hade de inte nog att äta, och med så lite mark att odla på verkade livet helt dömt att misslyckas.

Sampa fick höra talas om ADRA och hur hennes ena granne hade blivit hjälpt att komma ur en förödande fattigdom. Hon hörde också att ADRA är en kristen organisation, så varför skulle den vilja hjälpa henne, en fattig muslimsk kvinna?

Hon var skeptisk men lyssnade noga på vad utbildarna berättade. Och när hon pratade med sina grannar och såg hur väl livet hade artat sig för dem blev hon övertygad om att ge ADRA en chans – vad hade hon att förlora?

För första gången i sitt vuxna liv började Sampa känna hopp om en ljusare framtid. Hon sparade några småslantar varje vecka och fick snart ta ett lån. Med det köpte hon frön för att odla grönsaker som hon skulle kunna sälja på marknaden med stor vinst. På sin lilla åker tog hon hand om de små plantorna som om de var hennes barn.

Det gick bra, och för första gången gick Sampas odlingar med vinst. Hon betalade av lånet, hade pengar kvar och kunde ta sitt andra lån. Hon lärde sig att sy och sålde kläder. Hennes man blev så imponerad av sin fru att han började en dialog med henne om att de kanske kunde köpa en ko som han kunde ta hand om. Han var boskapsskötare, men de hade aldrig haft råd med en egen ko.

Sampa startade en liten fiskodling då de hade lite våtmarker, och från den kunde hon sedan spara ihop pengar till det som hennes man önskade sig – en egen ko! Från kon kunde de nu producera egen kompost som kunde användas på deras odlingar, och överskottet kunde bli till en extra inkomst för familjen.

Idag har familjen flera kor, en fiskodling, grönsaksodlingar och en egen syateljé.

Samhället runt dem kan kritisera dem för att de har kommit ur sin svåra fattigdom tack vare en kristen organisation, men Sampa fnyser åt dem: ”ADRA är en organisation som verkligen visar Guds kärlek genom handlingar istället för att bara prata. Guds kärlek har nått in i mitt hjärta och min familjs hjärta, och jag är så lycklig över ADRA:s arbete. Vi var hopplöst förlorade, men ADRA vände vår olycka till lycka och framgång.”

Som ringar på vattnet har Sampas berättelse nått ut till andra grannar, och ADRA-gruppen växer. På det här sättet lever ADRA Jesus stora utmaning till oss: ”Jag var hungrig och ni gav mig att äta, jag var törstig och ni gav mig att dricka ... jag var naken och ni gav mig kläder” (Matt. 25:35, 36). ADRA predikar med sina händer och gör livet ljusare för människor som Sampa och Zilhaj, och genom ADRA:s arbete lär människor känna Gud bättre.

_Av Siri Bjerkan Karlsson | ADRA Sverige | Bangladesh_