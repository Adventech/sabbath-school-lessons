---
title:  De båda keruberna
date:   12/05/2025
---

Så snart våra första föräldrar hade fördrivits från lustgården gav Gud dem hopp om Messias (1 Mos. 3:15). Sedan placerade han en kraftfull symbol vid Edens portar: två keruber med ett flammande svärd mellan sig (1 Mos. 3:24, nuB). Det borde inte gå oss förbi att denna scen är så lik förbundsarken, en symbol för Guds tron (2 Mos. 25:18).

`Läs 1 Mos. 3:21–24. Vilken uppgift hade keruberna – och varför?`

Keruberna fick visserligen ansvaret för att hindra syndare från att komma åt livets träd (1 Mos. 3:22), men de var också en symbol för hopp, ett löfte om att människorna en dag skulle återföras till paradiset. ”Edens lustgård fanns kvar på jorden under lång tid efter att människan hade blivit förvisad från dess behagliga stigar. Under lång tid tilläts de fallna människorna att se på oskuldens hem. Det var bara de vaktande änglarna som hindrade dem från att gå in där. Porten till paradiset försvarades av keruber. Där uppenbarade sig den gudomliga härligheten. Adam och hans söner kom dit för att tillbe Gud. Där förnyade de sina löften om att lyda lagen som de hade överträtt, och som hade lett till att de blev utvisade från Eden. … Men när allting blir slutgiltigt återställt ska det bli ‘en ny himmel och en ny jord’ (Upp. 21:1), och då ska den bli återställd och vara ännu härligare och vackrare än vad den var i begynnelsen” (Ellen White, Det var mycket gott, s. 45).

Formuleringen i 1 Mos. 3:24 är också intressant: Bibeln säger att Gud ”placerade” (nuB) keruberna öster om Eden. Det hebreiska ordet som används är shakan, rotordet för det heliga ”tabernaklet” (se 2 Mos. 25:9; 4 Mos. 3:25, 26), där Gud fanns närvarande hos sitt folk. Även om ordet Shekinah för Guds närvaro inte förekommer i Bibeln, är det också baserat på detta ord som ofta översätts med ”tabernakel”. En bokstavlig översättning av shakan i 1 Mos. 3:24 skulle kunna lyda: Gud hade ”tabernaklat” keruberna öster om Edens lustgård.

I Bibeln förknippas keruberna med Guds närvaro (se 1 Krön. 13:6; Ps. 80:2; Jes. 37:16), i synnerhet med hans tron, som är den plats där hans namn förkunnas. Vi kan inte undgå att lägga märke till att de 24 äldste som finns vid Guds tron (Upp. 4 och 5) sjunger hans lovsång och förklarar hans rätt att härska som den som har skapat allting (Upp. 4:11). Detta kan hjälpa oss att förstå scenen i tronsalen och vår roll som förlåtna syndare i förhållande till vår Skapare.