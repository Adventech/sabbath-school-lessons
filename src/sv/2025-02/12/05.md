---
title:  Förföljelse av den tidiga kyrkan
date:   18/06/2025
---

Det är inte bara Gamla testamentet som ger oss föregångare till de slutliga händelserna, utan även Nya testamentet gör det. Livet var inte lätt för de kristna under det första århundradet. De var först hatade av många av sina egna trosfränder, som såg dem som ett hot mot Moses tro. De mötte också det hedniska romerska rikets vrede. ”Världens och mörkrets makter samlade sig mot Kristus och förföljde hans anhängare. Den hedniska världen insåg att om evangeliet skulle segra, skulle hedendomens egna tempel och altaren förstöras. Därför samlade den sina krafter för att utrota kristendomen. Förföljelsens eld tändes” (Ellen White, Från mörker till ljus, s. 39).

Det finns en berättelse i Apostlagärningarna som på ett ganska kraftfullt sätt visar vad Guds folk kan förvänta sig när vi går mot det scenario som beskrivs i Upp. 13.

`Läs Apg. 12:1–19. Vilka delar av den här berättelsen kan ge en föraning den yttersta tidens händelser?`

Jakob hade halshuggits och Petrus skulle stå på tur; det fanns ett dödsstraff mot kristna. En av de kanske mest anmärkningsvärda aspekterna av den här berättelsen är att Petrus sover under vad som borde vara den värsta natten i hans liv – så gott att ängeln faktiskt måste stöta till honom för att väcka honom!

Petrus blev naturligtvis mirakulöst befriad och hittade vägen till ett möte med troende som hade svårt att tro att han verkligen hade blivit befriad, trots att de hade bett. Bibeln säger att de blev förvånade – vilket får en att undra hur ofta vi ber och knappt vågar tro att Gud faktiskt kommer att svara oss.

Vissa troende skonades, andra dödades. Så har tragiskt nog de kristnas lott blivit genom alla tider. Även Petrus, som skonades då, dog till sist för sin tro. Jesus själv berättade för honom hur det skulle gå till: ”‘Sannerligen, jag säger dig: när du var ung spände du själv bältet om dig och gick vart du ville. Men när du blir gammal skall du sträcka ut dina armar och någon annan skall spänna bältet om dig och föra dig dit du inte vill’. (Så angav han med vad för slags död Petrus skulle förhärliga Gud.) Sedan sade han till honom: ‘Följ mig’” (Joh. 21:18, 19)!

`Lägg märke till att Jesus, efter att ha berättat för Petrus hur han skulle dö, ändå säger till honom: ”Följ mig”. Vad tror du Jesus menade med den uppmaningen? Vad berättar Nya testamentet om hur Petrus följde den?`