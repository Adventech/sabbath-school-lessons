---
title:  Att dyrka en avbild – del 1
date:   16/06/2025
---

Hur mycket trohet Nebukadnessar än visade till Gud så varade den inte, trots att han var imponerad av vad Daniel hade gjort (se Dan. 2, särskilt vers 46–48).

`Läs Dan. 3:1–12. Vilken betydelse har det faktum att statyn var av guld och att kungen krävde att den skulle tillbes?`

Kungen underströk sitt motstånd mot Guds budskap genom att bygga en staty helt i guld. Budskapet? Babylon kommer aldrig att falla, och Nebukadnessar kommer alltid att vara kung. Och alla som vågade utmana den idén skulle dödas. Det är en kraftfull påminnelse om att vår mänskliga önskan om självbestämmande snabbt kan göra oss blinda för sanningen om hur den stora striden med största sannolikhet kommer att utspela sig.

På vissa sätt liknar Nebukadnessar Satan: han var ambitiös, självupptagen och stolt nog att öppet göra uppror mot Guds auktoritet. På andra sätt finns det naturligtvis markanta skillnader: Nebukadnessar kom så småningom till tro på den sanne Guden, och det är troligt att vi kommer att möta honom i det kungarike som han ursprungligen kämpade så hårt för att trotsa.

`Läs i Dan. 3:17, 18 de tre hebreiska pojkarnas ord när de trotsar kungen. Vad lär oss detta om tro och vad den ibland kan kräva av oss?`

Tänk så lätt de här tre männen logiskt kunde ha tagit sig ur den här farliga situationen. Var de verkligen ”fanatiker” som var villiga att brännas levande för att de vägrade att böja sig ner?

Kunde de inte bara ha fejkat det, böjt sig för att knyta skosnörena medan de bad till sin egen Gud? Var det verkligen värt vad de utsattes för? Uppenbarligen tyckte de det, även om deras ord visade att de visste att de kanske inte skulle klara sig undan med livet i behåll.

`Hur kan vi undvika enkla utvägar som kanske leder till att vi kompromissar med vår tro? Hur passar det ihop med det Jesus sa: ”Den som är trogen i smått är trogen också i stort, och den som är ohederlig i smått är ohederlig också i stort” (Luk. 16:10).`