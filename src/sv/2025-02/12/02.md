---
title:  Daniel 2 och det historiska synsättet på profetior
date:   15/06/2025
---

En av de mest kraftfulla profetiorna i hela Bibeln är Dan. 2. Profeten skrev mer än femhundra år före Kristus och beskrev världshistorien, med början från hans tid i Babylon, och sedan genom Medien-Persien, Grekland, Rom och Roms upplösning till nationerna i det moderna Europa som de existerar idag.

När det gäller dessa europeiska nationer står det faktiskt i en text att ”man trots blodsband inte kan hålla samman — liksom järn aldrig kan blanda sig med lera” (Dan. 2:43). Denna profetia har på ett förbluffande sätt uppfyllts. Det vill säga, trots alla slags giftermål mellan människor (från prinsar till vanliga människor) i dessa nationer förblir de splittrade.

Till exempel kallas den brittiska monarkin The House of Windsor (Huset Windsor), ett fint engelskt namn. Det namnet är dock relativt nytt — från 1917, faktiskt. Innan dess kallades familjen Saxe-Coburg och Gotha, ett utpräglat tyskt namn, eftersom den nuvarande brittiska kungafamiljen ursprungligen kom från den tyska staten Hannover. Genom ”giftermål” (Dan 2:43, FB) blev de släkt med många av de europeiska kungliga familjerna. Dessa blodsband räckte dock inte för att hålla dem borta från krig, och under första världskriget bytte de därför namn till The House of Windsor, för att ta avstånd från sina hatade fiender.

`Läs Dan. 2:31–45. Vad var Nebukadnessars dröm och hur tolkade Daniel den?`

De apokalyptiska profetiorna (profetior som använder bilder för att föra fram sitt budskap) i Daniels bok bygger alla på den grund som lades i Dan. 2. Det vill säga att resten av dessa profetior, liksom Dan. 2, följer sekvensen av det ena världsimperiet efter det andra tills Gud upprättar sitt eviga rike (se Dan. 2:44; 7:13, 14). Med andra ord går profetiorna genom historien i en obruten följd av imperier, som börjar i antiken och slutar i framtiden, inklusive vår tid. Detta är det historiska sättet att tolka profetiorna, och det är vad texterna kräver. Denna användning av det historiska synsättet är avgörande för att förstå händelserna i den yttersta tiden, särskilt så som de skildras i Uppenbarelseboken.

`Hur bevisar Dan. 2 för oss att Gud inte bara känner till framtiden, utan att han också är den som i slutändan bestämmer över den?`