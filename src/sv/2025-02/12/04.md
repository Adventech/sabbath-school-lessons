---
title:  Att dyrka en avbild – del 2
date:   17/06/2025
---

Många som studerat Bibeln har länge sett sambandet mellan Dan. 3 och det som Uppenbarelseboken lär oss om den yttersta tidens händelser. Och det med all rätt! Dan. 3 innehåller uppmaningen att ”tillbe bilden”, och uppmaningen åtföljs av ett dödsstraff. Den texten återspeglar vad Uppenbarelseboken lär om uppmaningen att tillbe en annan bild, och även den uppmaningen är belagd med dödsstraff:

”Och det fick rätt att ge livsande åt odjurets bild, så att bilden också kan tala och se till att alla som inte tillber odjurets bild blir dödade” (Upp. 13:15).

`Läs Upp. 13:11–17; 14:9, 11, 12; 16:2; 19:20; och 20:4. Vilken kontrast finns här som ställer Guds bud mot människors bud?`

Guds folk är kallat att tillbe ”honom som skapade himmel och jord, havet och vattenkällorna” (Upp. 14:7), det vill säga Skaparen, i motsats till vilddjuret och dess bild. De tre hebreiska pojkarna som stod inför ett liknande hot vägrade att tillbe någon annan än Skaparen. Hur olika omständigheterna än är mellan det som hände på Duraslätten, med uppmaningen att tillbe avbilden i stället för Skaparen, och det som kommer att hända över hela världen enligt texterna ovan så är principen densamma.

`Läs Rom. 1:18–25 (Lägg märke till kopplingen mellan Rom. 1:18 och Upp. 14:9, 10 om ”Guds vrede”). På vilket sätt är då frågan om att dyrka en avbild bara en annan manifestation av samma princip om vem människor i slutändan ger sin trohet till?`

Tillbedjan behöver inte nödvändigtvis innebära att man bugar och offrar rökelse, även om det kan göra det. Vi tillber det som har vår yttersta lojalitet. När man tänker på vem Gud är, vår Skapare, är det självklart att han ensam ska dyrkas – särskilt när vi tänker på vad han har gjort för oss i Jesus. Allt annat är avgudadyrkan. Kanske hjälper detta till att förklara Jesus hårda ord här: ”Den som inte är med mig är mot mig, och den som inte samlar med mig, han skingrar” (Matt. 12:30). De sista händelserna kan komma att bli en uppfyllelse av denna sanning.