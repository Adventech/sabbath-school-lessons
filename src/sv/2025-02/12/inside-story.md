---
title:  Missionsnytt Från Hela Världen
date:   20/06/2025
---

### Underverket i djungeln – del 1

En liten flicka i Indonesien var elev vid en missionsskola i djungeln. Hon berättade för sin lärare Armi om en mamma som inte kunde gå.

Armi var inte läkare och visste mycket lite om sjukvård. Han var lärare, och hans uppgift var att undervisa skolbarnen om Jesus. Men han blev gripen när han hörde om mamman som inte kunde gå. Han och en kollega bestämde sig för att besöka henne. Det tog åtta timmar att gå uppför berget till hennes by.

Armi och hans vän hittade mamman i en liten gräshydda. Hon låg på en säng och grät av smärta. Hennes högra knä hade ett öppet sår och var svullet.

Armi och hans vän förstod inte mycket av vad hon sa. Hon förstod inte mycket av vad de sa. De talade olika dialekter. Men med handgester förklarade mamman att hon hade fallit ner från ett träd sju år tidigare och inte kunnat gå sedan dess. Byn var så avlägsen att det inte var möjligt att få hjälp av en läkare eller behandling på ett sjukhus. Efter olyckan övergav hennes man henne och deras fyra barn.

”Hjälp mig att gå igen”, vädjade hon.

Armi och hans vän gick ut från hyddan. De behövde be till Överläkaren. ”Herre, ge oss vishet”, bad Armi.

”Visa oss hur vi kan hjälpa den här kvinnan trots att vi inte vet så mycket om sjukvård.”

De gick in i hyddan igen. Armi och hans vän tvättade såret försiktigt. Grannarna kom dit och såg på. Armi och hans vän började undra om deras liv kunde vara i fara när grannarna iakttog allt de gjorde.

Sedan talade Armi till kvinnan om Jesus.

”Bara en person kan bota dig”, sa han och gjorde gester med händerna för att hjälpa henne att förstå. ”Den personen är Jesus.”

”Jag vet ingenting om din Jesus”, sa mamman. ”Men jag tar emot vem som helst som kan hjälpa mig.”

När såret var rengjort gav Armi kvinnan de enda naturläkemedel som han hade i sin ryggsäck: träkol och C-vitamintabletter. Sedan inbjöd han mamman och grannarna att be. När Armi öppnade ögonen såg han att mamman och grannarna grät. Han fick panik och undrade vad som var fel. Grannarna, som inte heller talade hans dialekt, förklarade att bönen hade rört deras hjärtan.

”Det var som om någon tolkade din bön åt oss så att vi hörde den på vårt eget språk”, sa någon.

Då vände sig Armi om och såg på mammans ansikte. Det hade förändrats totalt. I stället för smärta och lidande såg han glädje och frid.

Armi lovade att komma tillbaka om en vecka för att se hur det gick med kvinnans knä.

Armi och hans vän vandrade de åtta timmarna hem. Medan de gick bad de. Inför nästa besök behövde de få råd av någon som var sjukvårdskunnig. Men de bodde i bergen och hade inte haft någon mobiltäckning på flera månader. Hur skulle de då kunna ringa ett samtal?

I nästa veckas berättelse får vi veta vad som hände.

_Av Andrew McChesney | Indonesien | Södra Asien–stilla Havet Divisionen_