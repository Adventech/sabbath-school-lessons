---
title:  Hopp mitt i tumultet
date:   26/05/2025
---

Mycket av språket i Psaltaren är symboliskt, men när det gäller det språk som pekar framåt mot den slutliga återställningen av vår planet har vi liten anledning att tro att det bara är symboliskt. Ps. 46 påminner oss om att den fysiska jorden kommer att påverkas djupt av Kristus återkomst. Men det är inte bara klipporna och havet som kommer att påverkas; den stora höjdpunkten i jordens historia kommer att innebära att de världsliga rikena bryts ned – de eländiga system av mänskligt styre som har orsakat så mycket lidande under årtusendena.

Till slut kommer alla dessa makter, och all ondska och allt lidande som de har orsakat mänskligheten, att få ett fullständigt slut.

`Läs Jer. 4:23–26. Vad säger de verserna om den här världens öde, åtminstone fram till dess att det finns en ”ny himmel och en ny jord” (Upp 21:1)?`

Bibelns profetior visar oss vad som kommer att hända med denna värld. Synen i Dan. 7 visar oss t.ex. ett stormigt hav där världens nationer uppstår. Stridernas och krigens vindar blåser över det hedniska havet (jorden) och skapar det ena världsliga riket efter det andra, men inte ett enda av dem kan lösa de mycket verkliga problem som mänskligheten brottas med. De världsliga ledare som vi vågar lita på visar sig nästan alltid vara lika syndiga och själviska som vi andra.

Inget av de riken som Daniel fick se visade sig vara ett tryggt hem för Guds folk (även om vissa var bättre än andra). Men vi vet att vi har medborgarskap i Guds rike (Fil. 3:20, FB), och högt ovanför kaoset på den här planeten finns en tron som inte kan flyttas (se Hes. 1:26). Jesus lärde oss att världen kommer att gå in i en djupare oordning när vi närmar oss tidpunkten för Kristus återkomst (Matt. 24), men vi kan hålla ut i tro, oavsett planetens tillstånd, eftersom vi kan veta att Gud inte har tappat kontrollen och att han kommer att uppfylla sina löften: ”Folken larmar, riken vacklar. Då hörs hans röst och jorden bävar. Herren Sebaot är med oss, Jakobs Gud är vår borg” (Ps. 46:7, 8). På kort sikt går det inte så bra. Men på lång sikt? Det är – tack vare Jesus – en helt annan sak.

`Det råder ingen tvekan om att vår värld verkar kaotisk och utom kontroll. Hur kan t.ex. profetian i Dan. 7 hjälpa oss att se att i slutändan kommer allt att gå bra för oss om vi förblir trogna?`