### Profetians förstadier

_Shawn Boonstra, kvartalets huvudförfattare_

Under det första Gulfkriget (1991) var en välkänd protestantisk författare och talare övertygad om att Uppenbarelseboken förutsåg denna konflikt. Hans argument baserades på det faktum att några av helikoptrarna i kriget såg ut som gräshopporna som avbildas i Upp. 9. ”Och stjärnan öppnade avgrundsbrunnen, och rök steg upp ur brunnen som röken från en stor ugn, och solen och luften förmörkades av röken från brunnen. Ur röken kom gräshoppor över jorden, och de fick samma makt som skorpionerna på jorden” (Upp. 9:2, 3).

Inte precis det bästa sättet att tolka bibliska profetior, eller hur? Ändå är tolkningar som denna ganska vanliga. Faktum är att det under årtiondena har kommit en ström av böcker, artiklar, videor och nu även webbplatser som alla ägnar sig åt profetior, och som har gjort många förutsägelser, inklusive datumbestämningar, om slutliga händelser – vanligtvis centrerade kring krig eller oroligheter i Mellanöstern.

Och vilken överraskning: i samtliga fall har dessa förutsägelser inte besannats.

Som sjundedagsadventister har vi ett annat synsätt, ett Kristuscentrerat synsätt, där profetiorna inte längre fokuserar på en enda geografisk plats i Mellanöstern och vilka militära konflikter som än utspelar sig där. I stället ser vi profetiorna genom linsen av den stora striden mellan Kristus och Satan – en världsomspännande andlig kamp som kommer att kulminera när Guds folk, judar och hedningar (se Upp. 12:17; 14:12) står inför den slutliga krisen, som handlar om att tillbe Skaparen (se Upp. 14:7), i motsats till vilddjuret och dess avbild.

En viktig del i förståelsen av dessa profetior om den yttersta tiden är Dan. 2, som inte bara innehåller profetiorna i historisk form utan också tolkningsnyckeln till deras innebörd.

Dan. 2 skildrar fyra världsimperier – Babylon, Medien-Persien, Grekland och Rom – som följs av att Gud upprättar sitt eviga rike, ”‘som aldrig någonsin skall gå under. Inget annat folk skall få makten över detta rike. Det skall krossa och tillintetgöra alla de andra rikena, men självt skall det bestå för evigt’” (Dan. 2:44). De parallella profetiorna i Dan. 7 och 8 innehåller samma grundläggande beskrivning, nämligen att dessa världsliga imperier uppstår och försvinner tills Guds rike är etablerat för evigt.

I Dan. 7 beskriver änglatolken allt detta för oss: ”‘Dessa stora djur, fyra till antalet, betecknar fyra kungar som träder fram på jorden. Därefter skall den Högstes heliga få riket och besitta det för evigt, ja, i evigheters evigheter‘” (Dan. 7:17, 18).

Fyra världsliga imperier (Babylon, Medien-Persien, Grekland och Rom) rör sig i en obruten följd genom historien tills Gud, efter Jesus andra ankomst, upprättar sitt eviga rike.

Naturligtvis befinner vi oss fortfarande här, i Roms tid, det fjärde och sista jordiska riket innan Kristus återvänder.

Med detta historiska perspektiv som grund för förståelsen av profetiorna ska vi detta kvartal studera temat hur man tolkar Bibelns profetior, särskilt några av de allusioner, berättelser, bilder och metaforer som avslöjar den profetiska sanningen och de slutliga händelserna.

Vi utgår från Första Mosebokens skapelseberättelse som är viktig för att förstå inte bara profetiorna utan också det som följer, särskilt korset och Jesus försoningsdöd. Vi fortsätter till Babels torn, till helgedomsgudstjänsten, till psalmerna och till och med till vissa gammaltestamentliga äktenskap. I allt detta och mycket mer kan vi hitta bilder, symboler och metaforer som, när de studeras i bön och med en ödmjuk, undergiven anda (om du går till Bibeln med ett upproriskt hjärta slösar du bort din tid), kommer att hjälpa till att göra profetiorna om sluttiden levande, särskilt profetiorna i Uppenbarelseboken.

Ett kvartal räcker inte ens för att börja studera alla de berättelser och bilder som hjälper till att låsa upp den profetiska sanningen. Vem vet – vi kanske behöver en evighet för det. Fram till dess kommer vi, genom Guds nåd, att studera det vi kan.

_Shawn Boonstra är talesman/ansvarig för Voice of Prophecy Ministry. Hans sändningar och böcker har varit en inspirationskälla över hela världen, och under årens lopp har hans evangelistiska live-evenemang presenterats på alla kontinenter utom Antarktis._