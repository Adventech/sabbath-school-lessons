---
title:  Vår överstepräst
date:   18/05/2025
---

När Mose övervakade byggandet av tabernaklet fick han inte använda vilken design som helst. Gud gav honom en ritning att följa. ”Se till att du gör detta efter de förebilder som du har fått se på berget” (2 Mos. 25:40). I Heb. 9 upptäcker vi att det mönster som användes var mönstret för en högre verklighet, den himmelska helgedomen.

`Läs Heb. 9:11–15, om Kristus som vår överstepräst i himlens helgedom. Vad säger de verserna om vad han gör för oss?`

Den jordiska helgedomen förebådade Jesus i häpnadsväckande detalj, från prästen och offergåvorna till möblerna och andra designdetaljer. Allt detta talar om Jesus.

Uppenbarelseboken är naturligtvis mycket rik på bilder hämtade från helgedomen. Vi finner helgedomens ljusstake i de inledande verserna, förbundsarken i 11:19, och Guds tron liksom många andra uttryckliga anspelningar på templet i kapitel fyra. Utan en förståelse av den gammaltestamentliga helgedomen blir det omöjligt att förstå vad Johannes syftar på när han beskriver sina syner. Israels erfarenheter, skriver Paulus, ”är exempel, och det skrevs ner för att vägleda oss som har tidsåldrarnas slut inpå oss” (1 Kor. 10:11).

Det finns mycket vi kan lära oss genom att studera detaljerna i templet. I Psaltaren finner vi en viktig komponent för att förstå några av dessa detaljer: hur Guds folk personligen förhöll sig till templet. Vi får en glimt av hur David förhöll sig till helgedomen och dess tjänster, och vi ser hur Guds folk reagerade på vad Messias skulle göra för dem. Det är inte bara mönstren som hjälper oss att se Jesus; vi kan också ta del av de personliga erfarenheterna hos dem som förstod vad Gud lärde oss genom helgedomen och dra lärdomar för oss själva och för våra egna erfarenheter av Gud.

`Läs Ps. 122. Vi kan inte bokstavligen kan gå till det jordiska ”Herrens hus” (det finns inte där, och även om ett sådant skulle byggas på samma plats skulle det vara meningslöst). Vilka bilder finner vi ändå i denna psalm som kan uppmuntra oss om vad Kristus har gjort för oss? Lägg märke till teman som frid, trygghet, lovprisning och dom.`