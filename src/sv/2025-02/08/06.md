---
title:  Lär överträdare ditt sätt
date:   22/05/2025
---

Efter att Herren hade uppenbarat sig för Jesaja i tronsalen (Jes. 6:1–8), och efter att Jesaja hade fått höra att hans ”skuld är borttagen” och hans ”synd försonad”, svarade han på Guds uppmaning genom att säga: ”‘Här är jag! Sänd mig’” (Jes. 6:7, 8, FB). Det vill säga, när han visste att han hade blivit ren inför Gud, och trots att han kände till sina fel, var han redo att arbeta för Herren.

Är det inte samma sak med oss? Hur kan vi förkunna frälsning för andra om vi inte har den själva? Och det kan vi få, genom tron på Jesus och det han har gjort för oss.

`Läs Ps. 51:3–17. Vad lovar David att göra efter att han har blivit benådad och renad från sina synder?`

Att kallas in i Guds närvaro är i slutändan att skickas ut igen. I sin visdom har Gud gett de återlösta i uppdrag att tjäna som hans främsta röst till en fallen värld. Vid någon tidpunkt kommer hans folks inverkan på jorden att märkas på ett kraftfullt sätt. Uppmaningen till den fallna världen i Upp. 18:1 bärs fram av en ängel vars härlighet lyser upp hela jorden.

”Så snart någon kommer till Jesus får han en längtan i sitt hjärta att berätta om vilken vän han har funnit. Det går inte att hålla tyst med en sanning som har förmåga att rädda och förvandla. Om vi har fått del av Jesus rättfärdighet och hans ande finns i oss kan vi inte tiga. Vi är fyllda av glädje. Vi har fått uppleva att Herren är god. Vi har något att berätta. Filippos bad andra att komma när han hade funnit Jesus. Det ska vi också göra” (Ellen White, Vägen till Kristus, s. 93).

I Upp. 14 grundar sig de tre änglarnas budskap på ”ett evigt evangelium” (Upp. 14:6). Det vill säga, evangeliets grund, frälsning genom Jesus, förkunnas redan innan kungörelserna går ut om att dyrka honom som ”har skapat himlen och jorden och havet och vattenkällorna” (Upp. 14:7), om Babylons fall (Upp. 14:8) eller om att dyrka ”odjuret och dess bild” (Upp. 14:9). Och det beror på att de tre änglarnas varningar och budskap inte betyder någonting utan det hopp och löfte som de som förkunnar dessa budskap har i Jesus och vad han har gjort för dem. Förutom det ”eviga evangeliet” har vi egentligen ingenting av värde att säga till världen.

`Fundera mer på det faktum att redan innan förkunnelsen av de tre änglarnas budskap börjar blir vi påminda om det ”eviga evangeliet” (Upp 14:6). Vad säger detta oss om hur grundläggande denna sanning är för allt vi tror på?`