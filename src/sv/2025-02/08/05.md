---
title:  Psalm 5
date:   21/05/2025
---

`Läs Ps. 5. I den här psalmen drar David skarpa kontraster mellan dem som är förlorade och dem som har blivit återlösta. Jämför den psalmen med språket i Upp. 14:1–12. Vilka likheter finner du, och hur påverkar detta din förståelse av vad det innebär att vara en del av rörelsen bestående av Guds återstod i den sista tiden?`

Det är lärorikt att notera att David insisterar på att ”ingen ond får bo” hos Gud (Ps. 5:5). Meningen med tabernaklet var att Gud skulle kunna bo bland sitt folk, och detsamma kommer att gälla i Kristus rike (se Upp. 21:3). De som vill närma sig Guds tron måste vara återlösta.

Det är också anmärkningsvärt att David beskriver tillbedjan i Ps. 5:8, vilket är kärnfrågan i den stora striden . I Upp. 13 nämns ”tillbedjan” fem gånger, och de tre änglarnas budskap uppmanar världen att ”tillbe honom som har skapat” (Upp 14:7). David säger: ”jag böjer mig ner i din fruktan” (Ps. 5:8, nuB), och budskapet från återstoden kallar världen till att: ”Frukta Gud och ge honom er hyllning, ty stunden för hans dom är inne” (Upp. 14:7).

Lägg också märke till vad som sägs om de återlösta i Upp. 14: ”i deras mun har det aldrig funnits någon lögn” (Upp. 14:5); de är sanningssägare, vars ord och gärningar återspeglar Guds rättfärdiga karaktär. De ogudaktiga har enligt David ”ingen sanning” i sin mun (Ps. 5:10).

Det är en häpnadsväckande scen som Johannes presenterar i denna centrala del av Uppenbarelseboken: vanliga syndare har dragits tillbaka från döden och har privilegiet att stå i Guds närvaro. De har inte förtjänat denna rätt, utan den ges dem genom det faktum att Guds lamm – den rättfärdige Människosonen – står där med dem. De är förlåtna, återlösta; de behöver inte längre bära sin egen skuld (jämför Ps. 5:11), eftersom Guds lamm har burit den åt dem (jämför Jes. 53:12 och 2 Kor. 5:21).

När Guds namn väl är inskrivet i hjärtat är det svårt att hålla tyst. Med ”hög röst” ges Guds folk ett sista erbjudande om barmhärtighet (Upp. 14:7). ”Men låt alla dem glädjas, som tar sin tillflykt till dig! Låt dem för evigt sjunga av glädje, för du beskyddar dem. De som älskar ditt namn ska fröjdas i dig” (Ps. 5:12, nuB).

`Föreställ dig att du står inför en helig och fullkomlig Gud i domen, med varje gärning som du någonsin har gjort helt exponerad inför honom. Vad säger den här tanken dig om ditt behov av Kristus rättfärdighet?`