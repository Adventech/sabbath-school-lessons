---
title:  Lagen i våra hjärtan
date:   20/05/2025
---

Den återstod som samlats på Sion har ett namn skrivet på sina pannor: Faderns och Lammets namn. (Huruvida detta är två olika namn är tveksamt; Jesus är själva bilden av Fadern!) Ett ”namn” i Bibeln betyder mer än en benämning som människor använder för att tilltala varandra; det står för karaktär. Än i dag säger man i många kulturer att någon har ett ”gott namn” när man har höga tankar om personens karaktär.

`Läs 2 Mos. 33:18–23; 34:1–7 och Ps. 119:54–56. När Mose bad att få se Guds härlighet, vad lovade då Gud att visa honom? Vad hände sedan när Gud förkunnade sitt namn för Mose (2 Mos. 34:5 nuB/FB)?`

Vissa föreställer sig Guds härlighet som ett oåtkomligt, strålande ljus, vilket förvisso är en träffande beskrivning. Men Guds härlighet är mer än bara en visuell uppvisning; hans härlighet är hans karaktär. Samma sak gäller med Guds namn.

När Bibeln beskriver en återstod med Guds namn inskrivet i pannan, handlar det inte om att ha bokstavliga bokstäver skrivna där; det handlar om att ha Guds karaktär inskriven i sinnet, i hjärtat, och därför återspeglar vi nu i våra liv Guds kärlek och karaktär. Vi har dragits nära Gud, och vi älskar honom för den han är och för vad han har gjort för oss.

Det är också intressant att när Gud beskriver sig själv för Mose, gör han det i samband med att Mose får en annan kopia av de tio budorden, som också är en avskrift av hans karaktär. På samma sätt beskrivs de människor som har Guds ”namn” i Upp. 14 som de som ”bevarar Guds bud” (Upp. 14:12). Lägg sedan märke till de ord som finns i Hebreerbrevet: ”‘Detta är det förbund som jag skall sluta med dem i kommande dagar, säger Herren. Jag skall lägga mina lagar i deras hjärtan och inrista dem i deras sinnen’”. Sedan tillägger han: ”‘Deras synder och överträdelser skall jag aldrig mer komma ihåg’” (Heb. 10:16, 17). Vilket uttryck för evangeliet: trots att Guds lag återspeglas i våra liv, har vi ändå behov av att våra synder ”inte mer” ska kommas ihåg.

Guds namn är hans karaktär. Hans morallag är en avskrift av hans karaktär. Och de som är samlade på Guds heliga berg i de sista dagarna är fyllda av kärlek till Gud, en kärlek som visar sig genom lydnad för hans lag.

`Om vi är frälsta genom tro och inte genom lag, hur viktig är då Guds lag? (Se 1 Joh. 5:3).`