---
title:  Att förstå Guds kärlek
date:   07/04/2025
---

Att vi har ärvt en syndig natur innebär bland annat att vår uppfattning av universum har fördärvats av vår egen benägenhet till själviskhet och stolthet. Vi ser världen ur vårt eget begränsade perspektiv, snarare än ur Guds allvetande perspektiv (uppenbarligen). Kanske har inget begrepp blivit mer förvrängt av den syndiga mänskligheten än begreppet ”kärlek”. Populärkulturen tenderar att främja en förståelse av kärlek som fokuserar på självförverkligande snarare än på andra människor. Detta självcentrerade förhållningssätt till ämnet gör det svårt för oss att förstå hur Gud ser på det.

Att förstå kärlekens natur är en viktig nyckel till att förstå Bibelns profetior. Ett av de viktigaste temana i den stora striden är att det finns ett stort missförstånd om Guds karaktär. Ellen White avslutar sin sammanfattning av den stora striden med att skriva följande: ”Hela världsalltet är rent. Samstämmighet och glädje går som pulsslag genom hela den väldiga skapelsen. Från honom som skapade allt flyter liv, ljus och glädje ut genom världsalltets oändliga rymder. Allting, från den minsta atom till den största värld, organisk eller oorganisk, förkunnar i fullkomlig skönhet och glädje att Gud är kärlek” (Ellen White, Från mörker till ljus, s. 583).

`Läs 1 Mos. 22:1–13. Även om det kanske inte är det absolut första så hittar vi ett bland de första omnämnandena av kärleksbegreppet i Bibeln i 1 Mos 22:2. Vad lär oss den här berättelsen om vad Guds kärlek innebär?`

Förutom att hitta den första förekomsten av ett begrepp i Bibeln, kan det ibland vara användbart att hitta det första omnämnandet av samma begrepp i enskilda böcker i Bibeln – särskilt i evangelierna. I Matt. 3:17; Mark. 1:11; Luk. 3:22 och Joh. 3:16 hittar vi det första omnämnandet av ”kärlek” eller att ”älska” i vart och ett av evangelierna.

Till exempel är det första omnämnandet av ”älska” i Johannes evangelium (Joh. 3:16) särskilt upplysande: det verkar anspela på berättelsen om Isak på altaret. Abrahams tro på Gud var sådan att han litade på honom och valde att tro att Gud skulle kunna uppväcka hans son om han genomförde offret (Heb. 11:19). Det var en förebild för Guds kärlek till mänskligheten. Han älskade oss så till den grad att han ”gav sin enfödde Son” (se 1 Mos. 22:2, 12, 16) – och sedan uppväckte honom från döden. På så sätt får vi en uppenbarelse av den typ av kärlek, den självuppoffrande kärlek, som Gud har till oss.

`Hur ska vi ens kunna börja visa andra den självuppoffrande kärlek som Gud har till oss? Varför är denna typ av kärlek inte nödvändigtvis grundläggande för de flesta av oss?`