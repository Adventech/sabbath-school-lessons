---
title:  Principen om ”första omnämnandet”
date:   06/04/2025
---

De flesta akademiska program inleds med en allmän översiktskurs, en kurs som behandlar breda och allmänna principer som kommer att ligga till grund för vidare studier när du gräver djupare i ämnet. På samma sätt upptäcker man snabbt när man läser igenom hela Bibeln att Gud också har en allmän översiktskurs i Första Moseboken, där han introducerar idéer som kommer att undersökas mer i detalj i resten av Bibeln.

När ett begrepp eller en symbol nämns för första gången i Bibeln – särskilt om det sker i de inledande kapitlen i Första Moseboken – kommer du i allmänhet att upptäcka att det skapar en allmän förståelse för begreppet, vilket hjälper dig att förstå hur det används senare.

Vissa bibelexperter kallar detta för ”lagen om första omnämnandet”, även om det snarare skulle kallas en princip (eller ett mönster) än en lag, eftersom den verkligen inte är järnhård och det finns många undantag från regeln. Det mönster som tycks framträda, både i allmänna bibelstudier och i Bibelns profetior, är att Gud långsamt matar sina barn med information över tid, börjar med ett grundläggande begrepp och sedan utvidgar det många gånger under åren, eller till och med århundradena.

`Läs Jes. 40:7, 8; Mal. 3:6; och Heb. 13:8. Vilken princip kan du härleda från dessa texter, och hur kan den hjälpa dig att förankra ditt studium av profetior på rätt sätt?`

I den moderna världen talar man ofta om olika grader av ”sanningshalt” i stället för ”sanning”, eftersom man antar att ”sanning” är något formbart som kan förändras över tiden. Eller i vissa fall anses själva begreppet ”sanning” vara suspekt.

Men när Gud etablerar sanningen ändrar han sig inte. När han väl har börjat undervisa sitt folk om sanningen, kan vi räkna med att upprepningar av samma bibliska princip eller tema inte förändrar dess innebörd, utan tvärtom kastar ytterligare ljus över denna innebörd. När man studerar profetior är det därför mycket meningsfullt att utveckla en god förståelse av Första Moseboken, där många nyckelbegrepp förklaras för första gången, och sedan ta med sig denna grundläggande förståelse när man utforskar resten av Bibeln.

`Varför är det så viktigt att vi inte tillåter att någon eller något, hur vältaligt eller logiskt det än må vara, försvagar vår tro på Bibeln och de ofelbara sanningar som den lär ut? Vad finns det för raffinerade sätt på vilka en sådan försvagning kan ske?`