---
title:  Ormen
date:   10/04/2025
---

Tillbedjan är ett centralt ämne i Uppenbarelseboken. Draken identifieras som ”ormen från urtiden” (Upp. 12:9), den som utövar och möjliggör falska system för tillbedjan Upp. 13:2–4), och beskrivningen av denna fallna kerub, hos oss främst känd som Satan, som förrädisk är ingen tillfällighet. Den pekar tydligt tillbaka till Edens lustgård, där en orm kom in i paradiset och förrädiskt förförde Adam och Eva till att följa honom i uppror mot Skaparen.

`Jämför 1 Mos. 3:1–5 med Upp. 12:1–9. Vilka är de gemensamma temana i de båda berättelserna? Hur kan de detaljer som finns i introduktionen av ormen i Första Moseboken hjälpa oss att förstå några av de frågor som tidigare hade lett till det krig i himlen som nämns i Uppenbarelseboken?`

Det finns två berättelser i Bibeln där Satan leder hela världen vilse. I Första Moseboken vid en tidpunkt då det bara fanns två människor; och sedan i den berättelse som återfinns i Upp. 12 och 13, där Satan identifieras som den som ”förför hela världen” (Upp. 12:9) och som den som ger vilddjuret makt och får ”hela jorden” att dyrka det (Upp. 13:2, 3). Ett av de teman som återfinns i Bibelns profetior är den stora stridens oföränderliga natur. Guds karaktär och Ord förändras inte, och det gör inte heller djävulens ambitioner.

Eftersom den stora stridens natur inte förändras, och eftersom vi har tydliga referenspunkter i de profetiska skrifterna, kan kristna lyckligtvis sålla bland trender och börja känna igen var andliga fallgropar kan finnas. Gud kommer alltid att vara den han är, och detsamma gäller för djävulen. Satan må bära tusen förklädnader, men årtusenden av mänsklighetens fallna historia, tillsammans med det profetiska scenario som målas upp i Uppenbarelseboken, visar att han aldrig avviker från den spelplan som han använde i Eden. Gud har lovat oss vishet (Jak. 1:5) och omdömesförmåga, och beväpnade med Bibelns tillförlitlighet behöver vi inte falla för djävulens lögner. Men tyvärr har så många fallit för dem, och många fler – majoriteten – kommer också att göra det.

`Fundera över hur kulturen förändras över tid. Samhällsnormer förändras; saker som en gång var acceptabla blir oacceptabla och vice versa. De underliggande frågorna och aktörerna i den stora striden förändras dock inte, så vilka saker bör en kristen tänka på när hen undersöker det skiftande kulturella landskapet? Till exempel: de ursprungliga lögnerna som djävulen berättade, som att du inte ska dö och att du ska bli som gudar – var kan du hitta dem berättade i din kulturella miljö idag?`