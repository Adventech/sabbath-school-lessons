---
title:  Att handskas med döden
date:   09/04/2025
---

Den kanske grymmaste aspekten av att leva i en värld som är avskild från sin Skapare är att döden lurar i bakgrunden av varje liv, redo att slå till när som helst. Det är ”syndens lön”, det straff som vi får betala för att vi har kopplats bort från den enda källan till liv i universum: Skaparen. Som sådan spelar den en framträdande roll i Bibelns profetior, både som en verklighet och, vilket är ännu viktigare, att det finns en lösning, och den finner vi endast i Jesus och hans död och uppståndelse.

Både det första omnämnandet av döden i Bibeln och dess första förekomst kastar mycket ljus över detta viktiga tema i profetiorna, hjälper oss att förstå allvaret i syndens problem och ger oss viktiga verktyg för att förstå Guds lösning på problemet.

`Läs 1 Mos. 2:15–17; 4:8–15; 1 Kor. 15:15–19 och Upp. 1:18. Dessa avsnitt innehåller det första omnämnandet och den första förekomsten av döden. Vad säger de om varför människor dör, hur Gud ser på döden och vad hans lösning på vårt problem är?`

Vi säger ofta att ”döden är bara en del av livet”. Det är en lögn. Döden är motsatsen till livet, det som gör livet ogjort; den är en främmande inkräktare som aldrig var menad att vara en del av vår upplevelse här. Trots att vi har vant oss vid döden protesterar våra hjärtan fortfarande starkt när vi möter den, som om mänskligheten fortfarande kollektivt inser att det är något fundamentalt fel med den. Även om döden är smärtsam finns det vissa dödsfall som verkar ännu mer tragiska än andra, till exempel när ett barn dör. För det mesta förväntar vi oss att föräldrar ska dö före sina barn, och vi har kommit att acceptera det som den normala ordningen.

Det första dödsfallet som omnämns i Bibeln går dock emot den förväntade normen. Innan Adam och Eva själva gick igenom döden, upplevde de dödens tragedi när deras rättfärdige son mördades av sin orättfärdige bror. Det var en synnerligen orättvis död.

`Tänk på Jesus, den rättfärdige som mördades av den orättfärdige, precis som Abel. Vilken död kan ha varit mer orättvis än Jesus död? Vilka andra paralleller kan man finna mellan Abels död och Kristus död på korset? Hur kan Abels död hjälpa oss att förstå varför Jesus har ”nycklarna till döden och dödsriket” och vad Gud erbjuder oss i honom?`