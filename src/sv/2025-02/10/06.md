---
title:  Domen före Jesus återkomst
date:   05/06/2025
---

Beskrivningen av domen i Dan. 7 ger oss en glimt bakom slöjan – en häpnadsväckande möjlighet att se hur Gud löser problemet med synden samtidigt som han återlöser dem som vill leva i en förbundsrelation med honom.

`Läs beskrivningen av domen före Jesus återkomst i Dan. 7:9, 10, 13, 14, 22, 26 och 27. Vad är det primära fokuset i domen? Vilken är domen som avkunnas i slutet av processen? Vad säger detta oss om frälsningsplanen?`

Det råder knappast någon tvekan om att mänskligheten kommer att dömas av Gud. Pred. 12:14 försäkrar oss att ”för varje gärning skall Gud kräva räkenskap”, och Paulus påminner oss om att vi inte behöver döma varandra, eftersom vi alla ”skall … en gång stå inför Guds domstol” (Rom. 14:10). Gud behöver naturligtvis inga uppteckningar för att veta vem som är frälst eller förlorad, men änglar – som hela tiden har undersökt frälsningsplanen (1 Pet. 1:12) – skulle naturligtvis ha frågor. De var vittnen till Satans uppror och såg en tredjedel av himlens änglar fördrivas från himlen (Upp. 12:4) – och nu för Gud oss in i sin närvaro. Gud öppnar böckerna och låter de heliga se allt.

Berättelsen om Abrahams vädjan för Sodom och Gomorra – en typ av dom – ger oss en viktig inblick i domen. Sodoms synder var uppenbarligen under utredning; Gud nämner att stadens ondska hade gett den ett sådant rykte att upprördheten mot den var stor (1 Mos. 18:20). Men det var inte bara Sodom och Gomorra som undersöktes innan de förstördes. Gud öppnade också dörren för Abraham att undersöka om Gud handlade rättfärdigt eller inte i sitt beslut att förgöra de onda.

Men vem är det som framträder mitt under den himmelska domen i Daniels bok, om inte ”Människosonen” Jesus (Dan. 7:13; se även Matt. 20:28), vars framträdande är den enda anledningen till att denna dom ”gav den Högstes heliga deras rätt” (Dan. 7:22). Hans fullkomliga rättfärdighet är det enda som hjälper hans folk genom domen.

`Föreställ dig att stå inför rätta med alla dina hemligheter blottade inför vår helige Gud. Vad är ditt enda hopp vid den domsstunden? Se även fredagens studium.`