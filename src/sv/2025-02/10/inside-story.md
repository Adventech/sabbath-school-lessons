---
title:  Missionsnytt Från Hela Världen
date:   06/06/2025
---

### Stort land – många utmaningar

Många människor har aldrig hört talas om Namibia. Om de har hört något om landet vet de oftast ändå väldigt lite om det. Namibia ligger i södra delen av Afrika och gränsar mot Sydatlanten, Botswana, Angola, Sydafrika och Zambia. Landet är två och en halv gånger större än Tyskland men har bara ca tre miljoner invånare, vilket gör att det är mycket glest befolkat.

Redan 1884 blev Namibia en tysk koloni och kallades då för Tyska Sydvästafrika. 1915 till 1990 styrdes landet av Sydafrika, men idag är det en egen nation med eget styre.

Namibia är känt för sina unika ökenlandskap och för en del djur som finns i landet och som gör att det är ett intressant land att göra en safariresa i. Sabelantilopen är just ett sådant djur, men naturligtvis finns det även många andra spännande djur och fåglar i landet.

Tyvärr finns det mycket fattigdom i landet, och hiv och aids har härjat i detta land som i så många andra länder i södra delen av Afrika. Det har lett till att många barn har blivit föräldralösa, och de tas då om hand av myndigheterna tills de är 18 år gamla. Efter det lämnas de bokstavligen ”på gatan” och de får klara sig bäst de kan. Detta leder till stora problem med prostitution och kriminalitet.

ADRA Namibia hjälper just dessa barn att få en bättre framtid. De får bli medlemmar i vänskapsgrupper där ADRA stöttar och leder dem till bättre grundläggande utbildning, yrkesutbildning, att starta egna små företag som de kan försörja sig på. ADRA ger dem också mentorskap för att de ska kunna få en ljus framtid.

Flera av de unga har lyckats starta små butiker, börjat baka, fiska eller laga mat som de kan sälja eller har fått en utbildning så att de kan bli medarbetare i en organisation eller ett företag.

Ofta blir de också ledare eller lärare för andra ungdomar, och på så sätt blir det positiva ringar på vattnet av att ungdomar lär upp andra utsatta ungdomar. Programmet kallas Youth Empowerment Program (YEP) och har förändrat livet för många barn och ungdomar.

Flera ungdomar berättar: ”Jag var ingen, hade inga föräldrar, ingen framtid och inget hopp om ett bättre liv. Idag försörjer jag både mig själv och mina syskon, och människor ser upp till mig. YEP-programmet har gett mig en helt ny syn på både mig själv och min framtid.”

Det känns så positivt att YEPprojektet kan förbättra livet för så många unga människor i ett stort land med många utmaningar.

_Av Siri Bjerkan Karlsson | ADRA Sverige | Namibia_