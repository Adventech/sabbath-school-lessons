---
title:  Hela jordens domare
date:   04/06/2025
---

Strax före Sodoms förstörelse utspelar sig en märklig historia på Mamres slätter. Gud uppenbarar sig för Abraham, åtföljd av två änglar. När Abraham ser dem bjuder han in de himmelska besökarna till en måltid, och det är vid denna tidpunkt som Gud lovar att Abraham och Sara ska få en son som ska bli stamfar till Messias. Jesus kom verkligen från Abrahams släkt (jämför med Gal. 3:16). Sedan vänder sig berättelsen plötsligt till frågan om de onda städerna på slätten.

`Läs 1 Mos. 18:17–32. Vad lär vi oss av dessa verser om Guds karaktär och om hur han i slutändan planerar att hantera ondskan på vår planet?`

Gud är inte skyldig oss någon förklaring, men han väljer att inte dölja sina motiv och planer för mänskligheten. ”Herren Gud gör aldrig något”, säger profeten Amos, ”utan att avslöja sina planer för sina tjänare profeterna” (Amos 3:7).

Innan Gud förstör Sodom och Gomorra förklarar han att det enda rätta är att informera Abraham om vad som är på väg att hända, och vad han snart kan förvänta sig att bevittna.

Gud dröjer sig kvar hos Abraham medan de två änglarna beger sig till den onda staden för att kalla ut dem som kommer att lyssna på deras varning. Man kan inte låta bli att tänka på de profetiska änglar som utför samma uppgift i den yttersta tiden och kallar de av Guds folk som bor i Babylon att komma ut ur henne (Upp 14:6–12; 18:1–4). När den sista varningen utfärdas diskuterar Gud med Abraham vad som ska hända, och han under–kastar sig villigt patriarkens frågor.

”‘Så kan du inte göra, döda den rättfärdige tillsammans med den orättfärdige, så att det går den rättfärdige på samma sätt som den orättfärdige’”, utbrister Abraham. ”‘Skall inte den som är hela jordens domare göra vad som är rätt’” (1 Mos. 18:25)? Abraham undersöker inte bara fallet Sodom, utan han undersöker också Guds karaktär. På samma sätt kommer Gud, innan slutet kommer, att öppna himlens böcker (Upp. 20:4, 11–15) och låta oss undersöka bevisen innan han slutligen låter eld falla ner på jorden. Det vill säga, vi kommer att ha tusen år på oss att få svar på många frågor som än så länge är obesvarade.

`Innan Herren kommer med den slutliga domen över de förlorade, ger han oss tusen år för att förstå vad som kommer att hända med vem och varför. Vad säger detta oss om hans karaktär och om hur öppen han är för granskning av skapade varelser – varelser som är helt beroende av honom för sin existens – och som inte har någon naturlig rätt att veta dessa saker?`