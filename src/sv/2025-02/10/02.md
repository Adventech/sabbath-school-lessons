---
title:  Lammets vrede
date:   01/06/2025
---

`Läs Upp. 6:12–17. Fundera över detaljerna i dessa människors reaktion på att plötsligt se den sista tidens händelser utspelas. Vad lägger du märke till i deras reaktion?`

Det är intressant att notera att de förlorade inte ropar: ”Vad är det här?” eller ”Vem ligger bakom det här?” De verkar veta vad som håller på att hända. De kallar Jesus för ”Lammet” (Upp. 6:16), vilket förutsätter att man känner till något om Kristus. De verkar också vara medvetna om att hans ”stora vredesdag har kommit” och att de befinner sig i en hopplös situation: ”Vem kan då bestå” (Upp. 6:17)?

Före slutet bärs evangeliet ut till varje nation på jorden (Matt. 24:14) och de tre änglarnas budskap förmedlas till hela planeten. Ändå kommer det att finnas människor som blir tagna på sängen – inte på grund av brist på information utan på grund av att de vägrar att tro och lyda. Detta kommer att vara orsaken till att sådana människor går förlorade under de sista dagarna.

`Läs Matt. 24:36–44. Vilka lärdomar säger Jesus att vi bör dra av berättelsen om Noa?`

Jesus pekar på berättelsen om syndafloden för att varna oss för att hans andra ankomst kommer att komma som en överraskning för många. Precis som med den andra ankomsten kom inte syndafloden som en överraskning för världen på grund av brist på information. Noa predikade i 120 år för en värld som vägrade att tro. De fick veta vad som skulle hända. De trodde bara inte.

Under tiden intalar sig många människor att de långa tidsperioder som passerat innebär att profetiorna är falska. Med syndafloden som bakgrund skriver Petrus ”att i de sista dagarna kommer det hånare, som styrs av sina egna begär och som hånar er och frågar: ‘Hur blir det med löftet om hans ankomst? Våra fäder har redan dött, och allt är som det har varit sedan världens skapelse’” (2 Pet. 3:3, 4). För varje år som går kommer denna känsla bara att växa.

`Varje enskild människa kommer att uppleva att Jesus andra ankomst inträffar bara ett ögonblick efter döden, och vi vet alla hur snabbt livet går. Hur kan detta perspektiv hjälpa oss att hantera ”fördröjningen”?`