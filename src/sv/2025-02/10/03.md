---
title:  Noas evangelisation
date:   02/06/2025
---

Petrus påminner oss om att många kommer att vara oförberedda på Kristus återkomst eftersom de avsiktligt glömmer (”bortser medvetet”, 2 Pet. 3:5, FB) vad som hände vid syndafloden. Världen idag har ett kollektivt minne av en stor översvämning. Ett häpnadsväckande antal globala kulturer berättar om en förödande översvämning, från de gamla grekerna till mayafolket. Trots detta är berättelsen om Noa idag kanske en av de mest förlöjligade av Bibelns berättelser. Som väntat avfärdar världen medvetet berättelsen som en myt, trots att den så tydligt och klart skildras i Gamla testamentet och omnämns ett stort antal gånger i Nya testamentet.

`I Matt. 24:37–39 sa Jesus att världssituationen skulle komma att likna ”Noas dagar”. Jämför detta avsnitt med 1 Mos. 6:1–8. Vilka var de moraliska förhållanden som ledde fram till syndafloden? Vilka paralleller finns det mellan de två tiderna?`

Det finns en annan viktig lärdom för återstoden av Guds folk i de sista dagarna som framkommer vid ett noggrant studium. Heb. 11:7 säger oss att Noa byggde ”en ark för att rädda de sina, sedan han hade fått en uppenbarelse om det som ännu inte kunde ses. Därmed blev han till en dom över världen och fick själv del i den rättfärdighet som kommer av tro.”

Tänk dig att predika i mer än ett århundrade utan att ha något annat att visa upp än din egen familj i arken. Om Noa hade varit en modern evangelist skulle vi kanske vara frestade att avskriva honom som ett misslyckande: decennier av predikande och vad som verkar vara inga resultat.

Lyckligtvis är många delar av världen just nu mycket lyhörda för de tre änglarnas budskap. Evangelistisk uppsökande verksamhet – förkunnandet av vårt unika sista budskap till världen – visar sig vara oerhört effektiv på många platser, och många lär känna Herren. Vi har ännu inte nått den punkt när det inte längre syns några resultat, även om vi har fått höra att den stund kommer när ”nådens tid ... avslutas och nådens dörr ... stängs. Detta uttrycks i en enda kort mening: ‘De som var redo gick med honom in till bröllopsfesten. Och dörren stängdes’ (Matt. 25:10). Detta för oss ner till Frälsarens sista tjänst och till den tid då det stora frälsningsverket för människorna har fullständigt genomförts” (Ellen White, Från mörker till ljus, s. 372).

Fram till dess har vi som kyrka ett arbete att utföra.

`Hur kan vi lära oss att inte bli modfällda om våra personliga evangelisationsinsatser inte verkar bära så mycket frukt för tillfället? Varför måste vi fortsätta våra ansträngningar (Se Joh. 4:37)?`