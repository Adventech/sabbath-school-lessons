---
title:  Det allra första budordet
date:   27/04/2025
---

Edens lustgård var ett klassrum för Guds första människobarn, en plats där deras samspel med skapelsen skulle ge dem och deras avkomma oändliga lärdomar om Skaparen. ”Det heliga paret var inte bara barn som stod under Guds faderliga omvårdnad”, påpekade Ellen White, ”utan även elever som tog emot undervisning från den allvise Skaparen. … Den synliga världens förunderliga ting – ‘den allvises underverk’ (Job 37:16) – var en outtömlig källa till undervisning och glädje för dem” (Det var mycket gott, s. 33).

`Läs 1 Mos. 2:9–17. Vilket var det första budet, ett förbud, som Gud gav till mänskligheten och varför var det så viktigt?`

Första gången som det hebreiska verbet tswh, ”att befalla”, används i Bibeln är när Gud ger människorna befallningen att inte äta av trädet med kunskap om gott och ont (1 Mos. 2:16). Hur kan viss kunskap vara förbjuden? Är det inte alltid nyttigt att uppleva och att veta mer?

Inte enligt Bibeln: Gud hade för avsikt att ge sitt folk en grundlig utbildning och samtidigt skona dem från det långsiktiga lidande som viss kunskap skulle orsaka, till exempel det som senare skulle hända när människor valde att styra sig själva i stället för att låta sig styras av Herren själv.

Årtusenden senare, när Israel bad om en kung, redogjorde Herren för konsekvenserna (som vi upptäckte förra veckan), och han informerade sitt folk om att beslutet att avstå från hans direkta styre skulle vara ända till tidens ände.

I takt med att Israels kungar blev alltmer ondskefulla blev Guds förbundsfolk så världsligt och så avlägset från sitt syfte att han gav dem ännu mer av vad de ville ha: en mänsklig regering.

Att närma sig Daniels bok med denna bakgrund i åtanke kan vara lärorikt: imperiernas framfart som skildras i bokens visioner är inte bara en anklagelse mot de hedniska nationerna utan också en anklagelse mot Israels misslyckanden, deras vägran att följa Guds mitswot (bud). I stället för den frihet som först gavs i Eden, skulle århundraden av underkastelse bli ett nytt klassrum där villiga hjärtan kunde bevittna den slående kontrasten mellan denna världens riken och Guds rike.

`Fundera på vilken typ av kunskap som många av oss skulle må bättre av att inte känna till. Hur hjälper detta oss att förstå vad som var förbjudet i Eden?`