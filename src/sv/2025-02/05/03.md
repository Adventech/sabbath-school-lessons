---
title:  Daniel 2
date:   28/04/2025
---

Det var under den babyloniska fångenskapen som Gud genom profeten Daniel presenterade de mest övertygande beskrivningar vi har av förhållandet mellan hans folk och denna världs kungariken. Hans folk var inte längre självständigt; de skulle nu skörda konsekvenserna av sina val. (Och kanske lära sig av dem?)

`Läs Dan. 2:31–35, som ger en svepande panoramavy över världshistorien fram till tidens slut. Vilka viktiga sanningar kan vi lära oss av denna fantastiska profetia?`

I slutet av 1800-talet var det många människor som utstrålade en ny tilltro till människans framsteg. Till exempel var Parisutställningen som hölls år1900 en anmärkningsvärd uppvisning i framtidsoptimism. Tack vare alla våra tekniska och vetenskapliga framsteg skulle säkert många av mänsklighetens värsta problem vara över! När mänskligheten gick in i 1900-talet fanns det bland många tänkare en stor optimism om att upplysningstidens ideal – som människans möjlighet att fullkomnas och förnuftets makt – skulle leda till en underbar ny era för mänskligheten.

Första världskriget krossade dock snabbt dessa drömmar, och i slutet av 1900-talet hade vi förlorat mer än 200 miljoner människor i krig. Vi må ha gjort tekniska framsteg, men absolut inte moraliska. För att parafrasera dr Martin Luther King Jr. har vi styrda missiler men vilseledda män. Och det är en mycket skrämmande kombination.

Många som studerar profetiorna har lagt märke till att metallerna i Dan. 2 går från det mest värdefulla till det minst värdefulla: guld devalveras till silver, silver devalveras till koppar och koppar till järn, tills vi till slut bara har järn och lera.

Charles Darwin, Karl Marx och andra tänkare på 1800-talet försökte övertyga oss om att mänskligheten på något sätt är på väg uppåt – att vi utvecklas biologiskt och socialt. Och även om den mänskliga tillvaron på vissa sätt har förbättrats (åtminstone på ett fysiskt plan), vem ser egentligen fram emot framtiden för den här världen, så som den nu styrs, med någon större optimism om fred, säkerhet och välstånd?

`Jesus varnade: ”‘Ni kommer att få höra stridslarm och krigsrykten. …Folk skall resa sig mot folk och rike mot rike, och det blir hungersnöd och jordbävning på den ena platsen efter den andra’” (Matt. 24:6, 7). Hur kan vi finna tröst och hopp när vi vet att framtiden kommer att bli svår?`