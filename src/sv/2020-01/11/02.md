---
title:  Ännu En Gång Fasta Och Bön
date:  08/03/2020
---

`Läs Dan. 10:1–3. Vad finner vi återigen att Daniel gör?`

Daniel beskriver inte orsakerna till sin långa tid av sorg. Men en sådan intensiv förbön är mest sannolikt motiverad av judarnas situation när de just hade återvänt från Babylon till Palestina.

`Läs Esra 4:1–5. Vilka utmaningar möter judarna vid deras återkomst?`

Vi vet från Esra 4:1–5 att judarna vid denna tid möter starkt motstånd när de försöker återuppbygga templet. Samarierna sänder falska rapporter till det persiska hovet och försöker få kungen att stoppa bygget. I mötet med sådana kriser vädjar Daniel till Gud under tre veckor om att  Gud ska påverka Kyros så att denne låter arbetet  fortsätta.

Vid denna tid är Daniel troligen nära nittio år gammal. Han tänker inte på sig själv utan på sitt folk och de utmaningar de möter. Han håller ut i bönen i tre hela veckor innan han får något svar från Gud. Under denna tid äter profeten en mycket mager kost, avstår från läckerheter och även vin. Han är totalt ointresserad av sin egen bekvämlighet och sitt utseende och djupt koncentrerad på hur hans landsmän har det i Jerusalem hundratals mil därifrån.

När vi ser på Daniels böneliv får vi några värdefulla lärdomar. För det första bör vi hålla ut i bönen, även när det vi ber om inte besvaras på en gång. För det andra bör vi ägna tid till att be för andra. Det är någonting speciellt med förböner. Kom ihåg att ”när Job bad för sina vänner återupprättade Herren honom” (Job 42:10). För det tredje påverkar bönen Gud att göra någonting konkret och verkligt. Så låt oss alltid be, och låt oss be alla sorters böner. När vi möter outhärdliga prövningar, stora problem och överväldigande utmaningar, låt oss ta våra bördor till Gud i bön (Ef. 6:18).

`Läs Dan. 10:12. Vad säger detta oss om bönen som en objektiv erfarenhet som får Gud att göra något snarare än en subjektiv upplevelse som får oss att må bra inför Gud?`