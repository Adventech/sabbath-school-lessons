---
title:  Missionsnytt
date:   13/03/2020
---

#### Hon fick ett nytt liv

Sedan 2013 har ADRA Sverige arbetat med ett hiv- och aidsprogram i ett av områdena i Namibia där Adventistsamfundet har mer än 20 000 medlemmar. Det är också ett område som har mycket hög hiv-prevalens. Detta beror delvis på att området ligger som en korsning mellan Zambia, Zimbabwe och Botswana, och trafiken mellan dessa länder är mycket omfattande. Många barn som föds är hivpositiva.

27-åriga Albania var ett av dem. Hon var bara ett barn när hon fick reda på att hon bar på ett mycket farligt virus, att hon var tvungen att äta mediciner men att hon inte fick berätta för någon om viruset! Hon växte upp med en stor skam över någonting som hon inte alls hade orsakat.

När hon blev äldre började hon förstå lite mer om viruset som härjade i hennes kropp. Skulle hon någonsin få känna sig ”normal”? Tanken på att föra viruset vidare till sina egna barn gjorde att hon drog sig undan förhållanden. Hon ville inte att hennes barn skulle få uppleva det hon hade upplevt.

I Katima hörde hon talas om att en organisation som kallades ADRA hade startat ungdomsgrupper där man kunde få stöd och samtala om hiv. Albania ville inte alls gå till gruppen. Men när en av hennes väninnor (som kände till hennes hemlighet) sa att hon tänkte bli medlem i gruppen, tog Albania mod till sig och gick dit för att ta reda på vad de pratade om.

Hon blev så förvånad när hon hörde ledarna prata om att det var möjligt att leva ett positivt hivpositivt liv! Kunde de läsa hennes tankar? Hon lyssnade noga och fick veta att det fanns möjlighet att få personliga samtal med en rådgivare. Då kunde hon få stöd med medicineringen och lära sig hur hon själv skulle kunna bli mamma utan att föra viruset vidare.

Ett hopp väcktes i Albanias hjärta. Hon gick som på små moln efter det första mötet. Hon var inte bara en bärare av virus – hon var en människa, en människa som hade fått ett litet, spirande hopp för framtiden!

Efter rådgivningstimmarna och samtal kring medicinering började ett helt nytt liv för Albania. Hon började ta medicinerna som hon skulle, började äta bättre, och hennes självkänsla växte när hon märkte att hennes hälsa blev bättre för varje dag som gick.

Samtalen med rådgivaren gjorde att hoppet som växte inom henne till slut blev till glädje. Hon var värdefull! Hon kunde göra någonting med sitt liv. För första gången insåg hon att hon kunde hjälpa andra genom att berätta om sin egen erfarenhet. Hon visste ju hur andra hivpositiva ungdomar kände sig, men det fanns hopp!

Idag är Albania en av ADRA:s ungdomsrådgivare. Hon berättar för unga människor om hur hennes eget liv var innan och efter att ADRA gav henne människovärdet tillbaka och hon kunde börja leva livet fullt ut.

Projektet som ADRA bedriver i Namibia heter ”Youth Alive” (Levande ungdomar), och för Albania och alla dem som hon ger råd till har detta blivit en verklighet. De hon möter förstår att de är älskade, värdefulla och har en levande framtid att se fram emot!