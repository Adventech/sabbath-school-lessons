---
title:  Den Stora Striden
date:  11/03/2020
---

`Läs Dan. 10:20, 21. Vad uppenbaras för Daniel här?`

Den himmelska budbäraren drar undan förhänget och visar Daniel den kosmiska striden som lyser genom den mänskliga historiens scener. Så snart Daniel börjar be startar en andlig strid mellan himlen och jorden. Himmelska varelser börjar kämpa mot Persiens kung för att han ska låta judarna fortsätta med tempelbygget. Vi vet från inledningen av Dan. 10 att Persiens kung är Kyros. Men den mänsklige kungen kan inte med egna krafter komma med något betydande motstånd mot den himmelska varelsen. Detta antyder att bakom den mänsklige kungen står en andlig agent som påverkar Kyros att stoppa judarna från att återuppbygga templet.

En liknande situation uppstår i Hes. 28 där kungen av Tyros står för Satan, den andliga makten bakom den stadens mänskliga kung. Alltså bör det inte vara förvånande att Persiens kungar som Mikael kommer för att strida mot även omfattar Satan och hans änglar. Detta visar att det mänskliga motståndet mot återuppbyggandet av templet i Jerusalem har en motsvarighet i den andliga världen.

`Läs Dan. 10:13. Vilken sorts strid beskrivs här?`

”När Satan försöker påverka de högsta makterna i det medo-persiska riket till att visa sitt ogillande av Guds folk arbetade änglarna samtidigt för de landsförvisade. Denna strid var något som hela himlen var intresserad av. Genom profeten Daniel får vi en glimt av denna mäktiga kamp mellan det godas och det ondas krafter. I tre veckor brottades Gabriel med mörkrets makter och försökte motverka de inflytanden som var verksamma i Kyros sinne. Innan kampen slutade kom Kristus själv till Gabriels hjälp. ’Fursten över Persiens rike stod emot mig under tjugoen dagar’, säger Gabriel. ’Då kom Mikael, en av de förnämsta furstarna, till min hjälp, och jag blev kvar där hos Persiens kungar’ (Dan. 10:13). Allt som himlen kunde göra för Guds folk gjordes också. Till slut blev segern vunnen; fiendens styrkor hölls tillbaka under hela Kyros tid, och även under hans son Cambyse, som regerade ungefär sju och ett halvt år” (Ellen White: Prophets and Kings, s. 571, 572).