---
title:  En Segerrik Furste
date:  12/03/2020
---

Den mest framstående i Daniels bok är han som först sades ”liknade en människoson” (Dan. 7:13, nuB) eller ”härens furste” (Dan. 8:11). Till slut får vi lära oss att han heter Mikael (Dan. 10:12), som betyder ”vem är lik Gud?” Han kommer till Gabriels hjälp i striden mot den persiske kungen (Dan. 10:13). Ängeln hänvisar till denna himmelska varelse som ”er änglafurste Mikael” (Dan. 10:21), nämligen Guds folks furste. Mikael visar sig senare i Daniels bok som den som beskyddar Guds folk (Dan. 12:1). I Jud. 9 lär vi oss att Mikael, som också kallades ärkeängel, strider mot Satan och uppväcker Mose. Upp. 12:7 visar att Mikael står som ledare för den himmelska hären, som slår Satan och hans fallna änglar. Alltså är Mikael ingen annan än Jesus Kristus. Liksom det persiska riket har en överbefälhavare, en andlig styrka som står bakom dess mänskliga ledare, så har Guds folk i Mikael sin överbefälhavare, som träder in i striden och segrar i det kosmiska kriget för deras skull.

`Läs Kol. 2:15. Hur har Jesus segrat i den kosmiska striden?`

När vi möter ondskans makter kan vi tro på Jesus som vår försvarare. Han besegrar Satan i början av sin offentliga verksamhet. Under sitt jordiska liv besegrar han Satan i prövningarna i öknen. Han strider mot demoniska makter och befriar sitt folk från mörkrets makter. Jesus besegrar det onda även när det döljer sig bakom Petrus försök att hindra honom att gå mot Golgota. I sina sista ord till lärjungarna talar Jesus om sin nära förestående död som en kamp som ska kulminera i en avgörande seger över Satan: ”Nu faller domen över denna världen, nu skall denna världens härskare fördrivas. Och när jag blir upphöjd från jorden skall jag dra alla till mig” (Joh. 12:31, 32).

Ibland ser vi oss omkring, och allting verkar mycket dåligt. Våld, omoral, korruption och sjukdomar finns överallt. En fiende som inte är av kött och blod angriper oss från alla sidor. Men oavsett hur svåra de strider är som vi måste utkämpa, strider Jesus för oss och står som vår Furste och Överstepräst i den himmelska helgedomen.

`Läs Rom. 8:37–39. Hur kan vi göra löftet om att vinna seger till en verklig erfarenhet i våra egna kristna liv?`