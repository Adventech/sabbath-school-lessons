---
title:  Vidrörd Av En Ängel
date:  10/03/2020
---

`Läs Dan. 10:10–19. Vad händer varje gång ängeln rör vid Daniel?`

Överväldigad av det gudomliga ljusets glans faller profeten ner. Då närmar sig en ängel, rör vid honom och tröstar honom. När vi läser berättelsen kan vi lägga märke till att ängeln vidrör Daniel tre gånger.

Den första beröringen får Daniel att resa sig och höra de tröstande orden från himlen: ”Var inte rädd, Daniel. Ända sedan den dag du började söka efter insikt och ödmjuka dig inför din Gud har dina ord blivit hörda. För dina ords skull har jag kommit” (Dan. 10:12). Daniels bön har satt himlarna i rörelse. För oss kommer detta som en försäkran om att Gud hör våra böner, en stor tröst i tider av nöd.

Den andra beröringen får Daniel att tala. Profeten tömmer ut sina ord inför Herren och uttrycker sina känslor av fruktan och bävan: ”Herre, synen var så plågsam att jag inte har någon styrka kvar. Hur skulle jag, din ödmjuke tjänare, kunna tala med en sådan som du? Mina krafter är slut och jag kan inte längre andas” (Dan. 10:16, 17). Gud inte bara talar till oss utan vill att vi öppnar vår mun så att vi kan berätta för honom om våra känslor, behov och ambitioner.

Den tredje beröringen ger Daniel styrka. När han inser sin otillräcklighet rör ängeln vid honom och tröstar honom med Guds frid: ” ’Var inte rädd, du högt älskade’, sade han, ’allt skall gå väl. Var stark, var stark!’ ” Kom ihåg att ängeln är sänd till Daniel som svar på hans böner, för att ge honom insikt och förstånd. Med andra ord är synen som följer i kapitel 11 avsedd för att uppmuntra Daniel som svar på hans klagan och böner över den nuvarande situationen i Jerusalem. Med Gud vid vår sida kan vi finna frid även när vi möter motgång. Hans kärleksfulla beröring gör det möjligt för oss att se på framtiden med hopp.

`”I vårt vardagliga arbete kan himlen vara mycket nära oss” (Ellen White: Messias, s. 39). Hur ofta tänker du på hur nära sammankopplade himlen och jorden är? På vilka sätt skulle du leva annorlunda om du alltid höll denna sanning vid liv i ditt hjärta och sinne?`