---
title:  Guds Ords Centrala Plats
date:  01/03/2020
---

`Läs Dan. 9:1, 2. Daniel säger att det var i i Skrifterna som han uppmärksammade den profetia som han studerar så noggrant. Vilken eller vilka av Bibelns böcker kan han ha syftat på?`

När vi ser på denna bön står det klart att den uppstår från ett djupt studium av Guds tidigare uppenbarelse till Mose och profeterna. Daniel har lärt sig ur Jeremias bokrulle att hans fångenskap ska vara i sjuttio år (se Jer. 25:11, 12; 29:10) och förstår hur viktig den stund i historien han lever i är.

Låt oss tänka på att Daniel ber denna bön 539 f.Kr., året då det persiska riket ersätter Babylon. Alltså har nästan sjuttio år gått sedan Nebukadnessar erövrade Jerusalem och förstörde templet. Därför ska Guds folk, enligt Jeremias profetia, snart återvända till sitt hemland. Daniel litar på Guds Ord och vet att någonting betydelsefullt håller på att hända hans folk, och att precis som Gud lovat i sitt Ord ska exilen i Babylon snart vara över och judarna återvända hem.

Från det studium av de skrifter som Daniel har tillgång till inser han också hur allvarliga hans folks synder är. Eftersom de hade brutit förbundet och skadat sin relation till Gud, blev den oundvikliga konsekvensen därför exil (3 Mos. 26:14–45). Alltså är det studiet av Guds uppenbarelse som ger Daniel en insikt om att det är bråttom med att vädja till Gud för folket.

När vi närmar oss världshistoriens sista tid behöver vi mer än någonsin studera och leva efter Guds Ord. Bara Bibeln kan ge oss en tillförlitlig förklaring till den värld vi lever i. Bibeln berättar ju om den stora striden mellan gott och ont och uppenbarar att mänsklighetens historia slutar med utplåning av ondskan och upprättandet av Guds eviga rike. Ju mer vi studerar Bibeln desto bättre kan vi förstå situationen i världen idag och vår plats i den, liksom våra skäl till att hoppas i en värld som inget hopp har att ge.

`Hur hjälper Bibeln oss att till en viss del förstå den värld, som i sig så lätt kan verka meningslös?`