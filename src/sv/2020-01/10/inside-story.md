---
title:  Missionsnytt
date:   06/03/2020
---

#### Samma dröm i tio år

Endast tre adventistbarn gick i grundskolan utanför Rumäniens huvudstad Bukarest. Alla tre var elever i Laurentiu Stefan Drugas åttondeklass, och det dröjde inte länge förrän de inbjöd honom till adventkyrkan. Laurentiu lärde känna Jesus där och blev döpt.

En önskan grodde inom honom att bli pastor. Adventisthögskolan i Bukarest hade bara 20 studieplatser. Laurentiu måste få ett bra resultat på inträdes- provet. Han gick in i klassrummet, satte sig vid ett stort bord och skrev provet. Han placerade sig som 21:a.

”Inga problem”, sa han till sina föräldrar. ”Jag får försöka igen nästa år.”

Under året var han dock inte lika mån om sitt andliga liv. Laurentiu flyttade till Spanien och blev byggnadsarbetare. Han gifte sig och gled längre bort från Gud. I 23-årsåldern träffade han en släkting som var adventist och som också arbetade i Spanien. Laurentiu mindes sin första kärlek till Gud och sin önskan att bli pastor. Han och hans hustru bestämde sig för att bli döpta.

Laurentiu började undra hur han skulle planera sitt nya liv. ”Gud”, bad han, ”vad är din plan för mig?”

Två nätter efter dopet drömde Laurentiu att han gick in i ett klassrum, satte sig vid ett stort bord och tittade ner på ett papper. Till hans skräck insåg han att han skrev ett matteprov som han inte hade studerat inför. I samma ögonblick vaknade han. Klockan var tre på morgonen. ”Det var bara en dröm”, tänkte han.

När han somnade om fick han en helt annan dröm. Den här gången stod han i predikstolen i sin församling i Madrid. Människor lyssnade med stort intresse. Frid strömmade igenom honom, och han kände Guds närvaro.

Nästa kväll bad han som vanligt: ”Gud, vad är din plan för mig?”

Han somnade, drömde att han gick in i ett klassrum och satte sig vid ett stort bord. Han tittade ner och såg att han höll i ett språkprov i rumänska. Han hade inte studerat på ett år. Det kändes helt tomt i hjärnan, och han fick panik. En stund senare satt han dock vid ett annat bord. Nu log han och talade till en grupp människor som lyssnade med intresse. Han kände sig lycklig och upplevde Guds närvaro.

Han fick liknande drömmar nästan varje natt. Klassrummet var alltid detsamma, men provet varierade. Han var aldrig förberedd för provet. Sedan förändrades platsen till en kyrka, ett annat bord, eller en skara människor. Han undervisade och kände Guds närvaro.

Efter ungefär tre månader undrade Laurentiu om det var Guds mening att han skulle bli pastor. ”Men hur ska det gå till?” frågade han Gud. ”Jag är gift och har en familj att försörja.”

Först efter tio år berättade Laurentiu för sin hustru om drömmarna. ”Du måste studera vid seminariet”, sa hon. Tre månader senare flyttade Laurentiu, hans hustru, och deras nioåriga son till Sagunto Adventist College. Efter den dagen slutade drömmarna.

Laurentiu går nu sitt andra år på pastorsutbildningen. ”Jag saknar verkligen inte den första delen av mina gamla drömmar”, säger han. ”Den andra delen är nu verklighet i mitt liv.”