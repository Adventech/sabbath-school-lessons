---
title:  Den Profetiska Kalendern
date:  05/03/2020
---

Vid slutet av synen om de 2300 kvällarna och morgnarna är profeten förbryllad eftersom han inte kan förstå den (Dan. 8:27). Tio år senare kommer Gabriel för att hjälpa Daniel att ”förstå” synen (Dan. 9:23). Denna senare uppenbarelse ger information som saknats och avslöjar att Messias gärning ska utföras mot slutet av de sjuttio veckorna. Enligt år-dag-principen och de förutsagda händelserna måste de sjuttio veckorna förstås som 490 år. Startpunkten för den tiden är påbudet att Jerusalem skulle återuppbyggas (Dan. 9:25). Detta påbud gavs av kung Artaxerxes år 457 f.Kr. Det låter judarna under Esras ledarskap återuppbygga Jerusalem (Esra 7). Enligt bibeltexten är de sjuttio veckorna ”bestämda”, eller ”avskurna”. Det antyder att tiden 490 år har skurits av från en längre tidsperiod, de 2300 åren som synen i kapitel 8 talar om. Därav följer att de 2300 åren och de 490 åren måste ha samma startpunkt, nämligen 457 f.Kr.

Profetian om de sjuttio veckorna är uppdelad i tre delar: sju veckor, sextiotvå veckor och den sjuttionde veckan.

De sju veckorna (49 år) syftar med största sannolikhet på tiden för Jerusalems återuppbyggnad. Efter dessa sju veckor följer sextiotvå veckor (434 år) som leder fram till ”den som är smord till furste” (Dan. 9:25). 483 år efter Artaxerxes påbud, år 27 e.Kr. döps Jesus, Messias, och smörjs av den heliga Anden till sitt messianska uppdrag.

Under den sjuttionde årsveckan äger andra viktiga händelser rum: 1) då ”kommer han som är smord att förgöras” (Dan. 9:26), vilket syftar på Kristus död. 2) Messias kommer ”att sluta ett starkt förbund med många” (Dan. 9:27). Detta är Jesus och apostlarnas speciella uppdrag för den judiska nationen under den sista ”veckan”, åren 27–34. 3) ”Under en halv vecka avskaffar han både slaktoffer och matoffer” (Dan. 9:27). Tre och ett halvt år efter sitt dop (i mitten av veckan) för Jesus offersystemet till dess slut, på så sätt att det inte längre har någon profetisk betydelse. Han gör det genom att offra sig själv som ett slutgiltigt och fullkomligt offer i det nya förbundet. Därför behövs det inte längre några djuroffer. Den sista veckan av profetian om de 70 veckorna slutar år 34 när Stefanos dör martyrdöden och evangeliet börjar spridas inte bara till judarna utan också till hedningarna.

`Läs Dan. 9:24–27. Även i samband med  det fantastiska hoppet och löftet om Messias läser vi om våld, krig, ödeläggelse. Hur kan detta hjälpa oss att lita på att även mitt bland livets olyckor finns det fortfarande ett hopp?`