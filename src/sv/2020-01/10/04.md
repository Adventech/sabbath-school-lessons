---
title:  Värdet Av Förbön
date:  03/03/2020
---

`Läs Dan. 9:5–13. Vad är det betydelsefulla i att Daniel fortsätter att säga att ”vi” har handlat fel och  därmed  innefattar sig själv i de synder som ytterst medfört en sådan katastrof för  nationen?`

Daniels bön är bara en bland många andra viktiga förböner i Bibeln. Sådana böner berör Guds hjärta, avvärjer dom och för i stället in befrielse från fiender. När Gud är redo att förgöra hela den judiska nationen hejdar Moses bön hans hand (2 Mos. 32:7–14; 4 Mos. 14:10–25). Även när allvarlig torka håller på att förgöra landet svarar Gud på Elias bön och låter ösregnet återuppliva landet (1 Kung. 18).

När vi ber för familjemedlemmar, vänner och andra människor eller situationer hör Gud våra böner och kan gripa in. Ibland kan svaret ta  längre tid, men vi kan vara övertygade om att Gud aldrig glömmer sina barns behov (se Jak. 5:16).

Här spelar Daniel en förebedjares eller medlares roll mellan Gud och folket. Genom sitt studium av Skrifterna inser profeten hur syndigt folket har blivit i sina överträdelser av Guds lag och i sin vägran att höra Guds varningar. Daniel inser alltså deras desperata andliga tillstånd och ber om helande och förlåtelse. Men profeten identifierar också sig själv med sitt folk. I vissa avseenden illustrerar Daniel Kristus roll som vår förebedjare (Joh. 17). Men där finns en radikal skillnad: Kristus är utan synd (Heb. 4:15) och har därför inget behov av att bekänna sin egen synd eller offra för att få förlåtelse (Heb. 7:26, 27). Men han identifierar sig själv på ett unikt sätt med syndarna: ”Han som inte visste vad synd var, honom gjorde Gud till ett med synden för vår skull, för att vi genom honom skulle bli till ett med Guds rättfärdighet” (2 Kor. 5:21).

`”Även om du samlade ihop allt som är gott och heligt och ädelt och älskvärt hos människan och sedan presenterade det för Guds änglar som en del av frälsningen skulle det förkastas som ett skambud” (Ellen White: Faith and Works, s. 24). Vad lär dessa ord oss om vårt behov av en medlare?`