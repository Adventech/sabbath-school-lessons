---
title:  Messias Gärning
date:  04/03/2020
---

Daniels förbön koncentrerar sig på två saker: folkets synder och Jerusalems ödeläggelse. Gud svarar också på dessa två böner. Genom Messias gärning ska folket återlösas och helgedomen smörjas. Men de två bönerna besvaras på sådana sätt som går bortom Daniels närmaste historiska horisont: Messias gärning ska gagna hela människosläktet.

`Läs Dan. 9:21–27. Vilket verk skulle utföras under de sjuttio veckornas tidsperiod? Varför kan bara Jesus göra det?`

1. 	Ondskan ska ”hejdas”. Det hebreiska ordet för ”ondska” (pesha´) antyder medvetna brott av en person i lägre ställning mot en annan person i en högre ställning (t.ex. Ords. 28:24). Ordet används också i Bibeln om öppet motstånd mot Gud (Hes. 2:3). Men genom Jesus blod krossas upproret mot Gud och människan erbjuds förtjänsterna från Golgota.
2. 	Synden ska ”stävjas”. I verbet ingår tanken att ”försegla” och betyder här att synden är förlåten. Sedan syndafallet har människan varit oförmögen att leva upp till Guds krav, men Messias tar hand om våra misslyckanden.
3. 	”Skulden sonas.” Som Paulus säger: ”ty Gud beslöt att låta all fullhet bo i honom och att genom hans blod på korset stifta fred och försona allt med sig genom honom och till honom, allt på jorden och allt i himlen” (Kol. 1:19, 20). Även här kan bara Jesus förverkliga detta.
4. 	”den eviga rättfärdigheten kommer i dagen”. Kristus tog vår plats på korset och gav därmed oss det välsignade tillståndet att ”ställas rätt” inför Gud. Bara genom tro kan vi få denna rättfärdighet som kommer från Gud.
5. 	”den profetiska synen förseglas.” När Kristus offrade sig själv förseglades de av Gamla testamentets profetior som pekade på hans försoningsgärning i den betydelsen att de gick i uppfyllelse.
6. 	”det allra heligaste invigs.” Det allra heligaste  är här inte en människa utan en plats. Uttrycket syftar på att Kristus medlartjänst i den himmelska helgedomen börjar (Heb. 8:1).