---
title:  Väntans Tid
date:  26/03/2020
---

`Läs Dan. 12:5–13. Hur avslutas boken?`

Intressant nog äger den sista scenen rum vid ”floden”, Tigris, platsen för Daniels sista stora syn (Dan. 10:4). Men ordet som används här är inte det vanliga hebreiska ordet för ”flod” [nahar] utan je´or, som vanligtvis syftar på Nilen. Detta påminner oss om Israels uttåg från Egypten och visar att precis som Herren befriade Israel kommer han att befria sitt folk i den sista tiden.

Den profetiska tidtabellen är given. Den första, ”en tid, två tider och en halv tid”, svarar på frågan: ”Hur länge dröjer slutet, då dessa under sker?” (Dan. 12:6). ”Under” syftar på det som beskrivs i synen i Dan. 11, som utvecklar tankegången i Dan. 7 och 8. Mer specifikt nämndes denna tidsperiod i Dan. 7:25 och senare i Upp. 11:3; 12:6, 14 och 13:5. Det motsvarar också de 1260 åren för påvemakten, från 538 till 1798. Dan. 11:32–35 syftar på samma förföljelse utan att nämna hur länge den varar.

De två övriga tidsperioderna, 1290 och 1335 dagar, svarar på frågan: ”vad blir slutet på allt detta?”, som Daniel ställer till mannen i linnekläder. Båda dessa tidsperioder börjar med att ”det dagliga offret” avskaffas och ”den vanhelgande skändligheten” sätts upp. I studiet av Dan. 8 såg vi att ”det dagliga offret” syftar på Kristus ständiga medling som ersattes av ett falskt system för tillbedjan där prästerna tar över Kristus medlartjänst. År 508 konverterade Clovis, den franske kungen, till katolicismen. Denna viktiga händelse banade väg för föreningen mellan kyrka och stat, som fortsatte genom medeltiden. 1290 ”dagar” senare, år 1798, greps påven under den franske kejsaren Napoleon. Utifrån detta resonemang slutar sedan de 1335 dagarna, den sista profetiska tidsperioden i Daniel, år 1843. Det var tiden för den milleritiska rörelsen och förnyat studium av Bibelns profetior. Det var en tid av väntan på och hopp om Jesus nära förestående ankomst.

`I hela Daniel bok ser vi två saker: Guds folk som förföljs, och Guds folk som till slut rättfärdigas och räddas. Vilken betydelse har det för oss i de prövningar vi möter idag?`