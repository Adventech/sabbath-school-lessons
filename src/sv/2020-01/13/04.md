---
title:  Uppståndelsen
date:  24/03/2020
---

`Läs Dan. 12:2, 3. Vilken händelse talar han om här? Vad säger texten om döden?`

Daniel ger den antagligen tydligaste hänvisningen till uppståndelsen i Gamla testamentet. Verserna lyfter fram flera viktiga poänger. För det första: som metaforen ”sover” antyder har människan ingen odödlig själ. Människan är en odelbar enhet av kropp, sinne och ande. I döden förblir personen omedveten fram till uppståndelsen. För det andra pekar texten på den kommande uppståndelsen som något som sker i omvänd ordning jämfört med det som är syndens konsekvens. ”Mullen” i Dan. 12:2 är i hebreiskan här en ovanlig kombination av ”jord” och ”stoft”, ”stoftets jord”. Ordvalet pekar tillbaka på 1 Mos. 3:19, det enda ytterligare stället där ”jord” står före ”stoft”. Det antyder att uttalandet om döden som gjordes vid Adams fall här kommer att ske i omvänd ordning. Döden kan inte längre behålla sitt grepp. Som Paulus säger: ”Döden är uppslukad och segern är vunnen” (1 Kor. 15:54).

`Läs Rom. 8:18 och Heb. 2:14, 15. Av vilka anledningar behöver vi inte vara rädda för döden?`

Döden förstör allting och får det att ta slut. Men vi får löftet att döden inte har det sista ordet för de trogna. Döden är en besegrad fiende. När Kristus bryter dödens band och kommer levande ut från graven, ger han döden dödsstöten. Nu kan vi se bortom dödens tillfälliga verklighet mot den slutliga verklighet som består av livet vi får av Gud i Kristus. Eftersom Mikael ”träder fram” (se Dan. 12:1) kommer också de som tillhör honom att stå upp. De uppstår från ”stoftets jord” för att lysa som stjärnor för evigt.

`Vilken skillnad gör löftet om uppståndelsen vid tidens slut för dig i ditt liv? Vad säger det om vad som är viktigast i livet?`