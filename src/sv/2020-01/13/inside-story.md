---
title:  Missionsnytt
date:   27/03/2020
---

#### Peters församling

De 2 000 invånarna i en romerbosättning i Slovakien betraktade sig som kristna. Men ingen av dem gick i kyrkan. Ingen hade någonsin läst Bibeln.

Efter Slovakiens självständighet år 1993 började olika missionärer komma till Rakúsy-bosättningen. Peter Mižigar var mer intresserad av att uppträda i sitt band än att lyssna till missionärerna. Han spelade basgitarr vid bröllop och begravningar. Vanligtvis brukade bandmedlemmarna, inklusive Peters lillebror Pavol, använda bandets inkomster till att köpa alkohol. Men Peter som körde bilen drack aldrig under ett uppträdande.

I sitt nyktra tillstånd märkte Peter att varje uppträdande slutade i ett berusat slagsmål, t.o.m. på begravningar. När en berusad publik i Tjeckien anföll Peter och de andra musikerna bestämde sig Peter och hans bror för att sluta spela offentligt.

Pavol hade lyssnat på kristen musik. Och snart spelade Peter, Pavol och de andra bandmedlemmarna kristen musik hemma hos Pavol. En dag upptäckte Peter en Bibel som låg på bordet.

”Vad är det här för bok?” frågade han och plockade upp den.

Pavol ryckte bort den. ”Det är inget för dig”, sa han. Pavol studerade Bibeln och ville inte berätta om det.

Medan Pavol och de andra spelade stack Peter Bibeln under armen och gick. Hemma läste han Bibeln, först Uppenbarelseboken och sedan evangelierna. Efter ett tag erkände han för sin bror att han hade tagit Bibeln.

En dag läste Petrus Markusevangeliet 16:16, där Jesus säger: ”Den som tror och blir döpt skall räddas.” Han stängde Bibeln och öppnade den. Samma vers stirrade tillbaka på honom. ”Den som tror och blir döpt skall räddas.” Peter grep tag i Bibeln och sprang till sin brors hus.

”Du måste döpa mig!” ropade han. Pavol var tveksam, men Peter var bestämd. De två bröderna och deras två vänner vadade ner i en meterdjup bäck utanför bosättningen och döpte var-andra. De bekände sina synder för Gud och upplevde förlåtelse.

De fyra vännerna bestämde sig för att studera Bibeln tillsammans varje dag. Andra personer anslöt sig till gruppen. Ofta trängdes mellan 50 till 100 män-niskor ihop sig i Peters vardagsrum.

Under ett sent kvällsmöte fångades Peters uppmärksamhet av Markusevan-geliet 16:9, som börjar: ”När Jesus hade uppstått på morgonen efter sabbaten ...”. Peter kom ihåg att Jesus och hans lärjungar hade vilat på den sjunde dagen, lördagen. Han undrade varför missionärerna som besökte hans bosättning firade söndagen.

En dag berättade Peter om sina funderingar för en främling som var på besök hos en släkting. Mannen, Josif, råkade vara adventist. Han kunde berätta för Peter att det fanns kristna som firade den bibliska vilodagen.

Peters vardagsrum blev en adventisthemförsamling. 2018 byggdes det en Adventkyrka i bosättningens utkanter. Varje sabbat brukar ca 100 mötesbesökare komma dit, och kyrkan är fullsatt. Detta är församlingen som Gud byggde från grunden i Peters hem.