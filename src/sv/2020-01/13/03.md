---
title:  Skrivna I Boken
date:  23/03/2020
---

`Dan. 12:1 talar om dem som är ”skrivna i boken.” Vad innebär det?`

Tiden för Mikaels ingripande beskrivs också som ”en tid av betryck som aldrig förr”. Detta motsvarar den tid då Guds Ande dras undan från det upproriska människosläktet. Då kommer de sju sista plågorna, som uttryck för Guds vrede över nationerna, att utgjutas över den sista tidens Babylon (Upp. 16; 18:20–24) och mörkrets makter släpps över världen. Ellen White skriver om denna tid: ”Då kommer Satan att störta jordens invånare in i den sista stora prövningen. När Guds änglar inte längre håller tillbaka människornas fruktansvärda lidelser kommer alla stridens element att släppas lösa. Hela världen kommer att uppleva en mer fruktansvärd ödeläggelse än den som en gång drabbade det forntida Jerusalem (Ellen White: Från mörker till ljus, s. 529).

Men Guds folk befrias under denna fruktansvärda tid, eftersom de i domen före Jesus återkomst som har pågått i den himmelska domstolen har visat att de redan har blivit frikända av Jesus, den himmelske översteprästen, och deras namn har skrivits i livets bok.

Bibeln nämner två sorters himmelska böcker. Den ena innehåller namnen på dem som tillhör Herren och kallas ibland livets bok (2 Mos. 32:32; Luk. 10:20; Ps. 69:28; Fil. 4:3; Upp. 17:8). Bibeln nämner även böcker som innehåller människors gärningar (Ps. 56:8; Mal. 3:16; Jes. 65:6). Dessa böcker ger en trygghet i att Gud inte har glömt de rättfärdiga, och inte heller vad de fått utstå. Allt detta är upptecknat i böckerna. Gud har alltså kontrollen, han är rättvis, och det är han som ska döma – inte vi (Rom 12:19). Detta himmelska arkiv ger också rättsliga bevis för hela universum att vi tillhör Jesus och har därför rätt till skydd under tiden av betryck.

När det gäller våra egna synder står det: ”Jag skall förlåta dem deras orättfärdighet, och deras synder skall jag aldrig mer komma ihåg” (Heb. 8:12). Våra synder är förpassade till havets botten (Mika 7:19). När vi överlåter våra liv åt Kristus skrivs våra namn i livets bok, och på grund av vad Jesus har gjort så är vi frikända (Upp. 13:8). ”Sannerligen, jag säger er: den som hör mitt ord och tror på honom som har sänt mig, han har evigt liv. Han faller inte under domen utan har övergått från döden till livet” (Joh. 5:24).

`Vad gör det möjligt för oss att få våra namn skrivna i livets bok? Ta med dig ditt svar till studiegruppen på sabbaten.`