---
title:  Mikael Vår Furste
date:  22/03/2020
---

`Läs Dan. 12:1. Vem förändrar historiens gång i den sista tiden? Hur hjälper Rom. 8:34 och Heb. 7:25 oss att förstå vad denna text betyder?`

Varje kapitel i Daniels bok har hittills börjat med att nämna en hednisk nation. Dan. 12 börjar också med en härskare, men till skillnad från alla andra kapitel är härskaren en gudomlig furste som reser sig för att befria Guds folk från sina fiender.

En återkoppling till kap. 10 visar att Mikael är samma mäktiga himmelska varelse som visar sig för Daniel vid Tigrisfloden. Här kommer han som Guds folks himmelska representant. Han visar sig också på andra ställen i Daniel som en som liknar en människa (Dan. 7), härens furste (Dan. 8), den som är smord till furste (Dan. 9). Mikael, vars namn betyder ”vem är lik Gud?” måste därför vara Jesus själv.

Det är viktigt att lägga märket till tiden för Mikaels ingripande. Enligt Dan. 12:1 sker det ”på den tiden” (FB). Det syftar på den tid som just nämnts i Dan. 11:40–45. Det är tiden som sträcker sig från påvedömets fall 1798 till de dödas uppståndelse i den sista tiden (Dan. 12:2).

Det står i texten att Mikael ska ”träda fram” [vars grundbetydelse i hebreiskan är ”stå, stå upp”, övers. anm.]. Det gör han i egenskap av ”den store fursten som beskyddar ditt folk” (Dan. 12:1 nuB). Det påminner om domsscenen i Dan. 7:9–14. Mikael ”står” där som en advokat i en himmelsk domstol. Som Människoson träder han fram inför den uråldrige som Guds folks representant i domen före Jesus återkomst (Dan. 7:9–14). Han är den som har makt att slå ner Guds fiender och att representera Guds folk i den himmelska domstolen.

`Vad betyder det att Mikael träder fram för oss, även nu? Vilket hopp ger det alla oss syndare?`