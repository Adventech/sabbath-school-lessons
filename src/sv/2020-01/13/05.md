---
title:  Den Förseglade Boken
date:  25/03/2020
---

`Läs Dan. 12:4. Varför ska Daniels bok förseglas fram till den sista tiden?`

Som avslutning på bokens huvuddel (Dan. 10:1–12:4) får profeten befallningen att försegla bokrullen fram till den sista tiden. I samma andetag förutsäger ängeln: ”Många kommer att avfalla [forska i den, FB, det hebreiska verbet shut kan tolkas olika, övers. anm.], men kunskapen skall tillta” (Dan. 12:4). En del som studerar Daniels bok har tagit detta som en förutsägelse om vetenskapens framsteg, vilket också skulle kunna ingå i tanken, men sammanhanget verkar antyda ett studium av själva Danielsboken. När vi ser tillbaka på historien lägger vi märke till att Daniels bok har förblivit svårtolkad i århundraden. Den kan ha varit känd och utforskad på sina håll, men vissa av dess viktiga lärdomar och profetior har förblivit dolda. T.ex. har upprättelsen av den himmelska helgedomen, domen, det lilla hornets identitet och handlingar, tillsammans med tidsramen för dessa profetior, varit långt ifrån klara.

Från den protestantiska reformationen och framåt har dock allt fler börjat studera Daniels bok. Men det var först i den sista tiden den till slut öppnades och dess innehåll avslöjades mer fullständigt. Som Ellen White skriver: ”Men från år 1798 har förseglingen avlägsnats från Daniels bok. Kunskapen om profetiorna har blivit omfattande. Många har förkunnat det allvarliga budskapet att domens dag är nära” (Ellen White: Från mörker till ljus, s. 311). ”I slutet av 1800- talet och i början av 1900-talet väcktes ett nytt intresse för Daniels och Uppenbarelsebokens profetior på olika håll i världen. Studiet av dessa profetior ledde till en utbredd tro på att Kristus andra ankomst var nära. Många förkunnare i England, Joseph Wolff i Mellanöstern, Manuel Lacunza i Sydamerika, och William Miller i USA, tillsammans med en skara andra som studerade profetior, förklarade utifrån sina studier av Daniels profetior att Jesus andra ankomst var nära. Idag har denna övertygelse blivit en drivkraft i en världsomfattande rörelse” (The Seventh-day Adventist Bible Commentary, vol. 4, s. 879).

`Vi som lever idag har den stora förmånen att kunna titta tillbaka på historien och se hur dessa historiska profetior av Daniel har gått i uppfyllelse. På vilket sätt kan det vara till hjälp för oss när det gäller att lita på alla Guds löften?`