---
title:  Vägd På En Våg Och Befunnen För Lätt
date:  05/02/2020
---

`Läs Dan. 5:13–28. Vilken orsak ger Daniel till att kungen snart ska dö?`

Tvingad av omständigheterna går kungen med på att konsultera Daniel, men han verkar göra det motvilligt. Det kan säga mer om kungens attityd mot Daniels Gud än mot Daniel själv.

Daniels svar till kungen säger i sin tur mycket om Daniels prioriteringar och karaktär. Det är också sannolikt att Daniel, som vet vad de mystiska orden betyder, inser hur värdelös belöningen verkligen är.

Daniel anklagar sedan kungen för tre saker.

För det första har Belshassar helt ignorerat Nebukadnessars erfarenhet. Annars skulle han ha ångrat sig och ödmjukat sig som sin företrädare.

För det andra har Belshassar använt tempelföremålen till att dricka vin och prisa sina avgudar. Här nämner Daniel de sex sorters material som användes till att göra avgudar, i samma ordning som tidigare.

För det tredje har kungen inte ärat ”den Gud som har ditt liv och ditt öde i sin makt” (Dan. 5:23).

Efter att ha tagit upp kungens misstag går Daniel vidare med uttydningen. Nu lär vi oss att den gudomliga graffitin består av tre arameiska verb (varav det första upprepas). Deras grundbetydelse borde ha varit känd för kungen och hans vise: MENE: ”räknat”, TEKEL: ”vägt”, och PERES: ”delat”.

Med den medo-persiska armén vid Babylons portar måste kungen och de vise ha misstänkt att det fanns något olycksbådande i skriften, men de vise vågar inte säga något obehagligt till kungen. Bara Daniel visar sig vara kapabel att avkoda det aktuella budskapet till ett meningsfullt konstaterande för att ge dess fulla mening till Belshassar: ”Mene – Gud har räknat ditt rikes dagar och gjort slut på det. Tekel – du är vägd på en våg och befunnen för lätt. Peres – ditt rike har delats och givits åt meder och perser” (Dan. 5:27, 28).

Inte precis några ord om tröst och glädje.

`Domen kommer snabbt över kungen. Hur kan vi lära oss att förtrösta på Gud när rättvisa och dom ännu inte har kommit? (Se Pred. 3:17; 8:11; Matt. 12:36; Rom. 14:12.)`