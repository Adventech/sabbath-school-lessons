---
title:  En Objuden Gäst
date:  03/02/2020
---

`Läs Dan. 5:5–8. Vad händer, och varför svarar kungen som han gör? På vilka sätt är denna berättelse en parallell till Dan. 2, och varför är parallellen viktig? (Se Ps. 96:5; Kol. 1:15–17.)`

Som Nebukadnessar gör i de föregående kriserna (Dan. 2:2; 4:7) kallar Belshassar på besvärjarna, stjärntydarna och teckentydarna för att uttyda den mystiska skriften. För att försäkra sig om att de ska göra sitt bästa utlovar kungen enastående belöningar: 1) purpurkläder, som de kungliga bar i gamla tider (Est. 8:15); 2) en gyllene kedja om halsen, ett tecken på en hög social ställning (1 Mos. 41:42); och 3) att bli den tredje härskaren i riket. Denna sista belöning återspeglar noggrant de historiska omständigheterna i Babylon vid den tiden. Eftersom Belshassar var den andre härskaren och medregenten med sin far, Nabonidus, erbjuder han den tredje maktpositionen. Men trots frestande belöningar misslyckas teckentydarna återigen att ge en förklaring.

Utöver alla sina synder försöker kungen finna visdom på fel ställe. De babyloniska experterna kan inte avslöja meningen med budskapet. Det är skrivet på deras språk, arameiska, som vi ska se imorgon, men de kan inte få ut någon mening av orden. Det kan påminna om det som Herren säger genom Jesaja: ”Då är det slut med de visas vishet, de förnuftigas förnuft är borta” (Jes. 29:14). Efter att ha citerat denna vers säger aposteln Paulus: ”Var finns nu de visa, de skriftlärda och denna världens kloka huvuden? Har inte Gud gjort världens vishet till dårskap? Ty eftersom världen, omgiven av Guds vishet, inte lärde känna Gud genom visheten, beslöt Gud att genom dårskapen i förkunnelsen rädda dem som tror” (1 Kor. 1:20, 21).

Vissa sanningar är för viktiga för att lämnas till människor för att de ska försöka förstå dem själva. Därför är det istället Gud som uppenbarar dem för oss.

`Tänk på de kommande belöningarna och hur värdelösa de verkligen var med tanke på vad som snart skulle ske. Vad borde det säga oss om hur flyktigt allting i världen kan vara och varför vi alltid behöver hålla evighetsperspektivet i tankarna i allt vi gör?`