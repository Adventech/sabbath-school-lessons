---
title:  Belshassars Fest
date:  02/02/2020
---

`Läs Dan. 5:1–4 och 1:1, 2. Vad gör Belshassar här som är så ont? Hur visar det hans sanna karaktär? Jämför hans handlingar med Upp. 17:4–6. Vilka paralleller finner du?`

Kungen befaller att de heliga kärlen från Jerusalems tempel ska användas som dryckeskärl. Nebukadnessar tog dem från Jerusalems tempel men ställde dem i sin guds hus, vilket visar att han åtminstone respekterade deras heliga status. Men Belshassar gör de heliga kärlen till dricksglas på det mest profana sätt.

När de drack ur dem prisade Belshassars stormän ”sina gudar av guld och silver, koppar och järn, trä och sten” (Dan. 5:4). Det är värt att notera de sex sorters material som användes. Babylonierna använde ett räknesystem som var baserat på siffran 60, i motsats till decimalsystemet som är baserat på siffran 10. De sex kategorierna av gudar representerar totaliteten av de babyloniska gudomarna och därmed fullheten av det babyloniska religiösa systemet. Intressant nog följer ordningen i uppräkningen av materialen ordningen hos delarna i statyn i Nebukadnessars dröm, förutom trä i stället för lera. Som i drömmen kommer stenen sist, även om den här syftar på material som avgudarna var gjorda av, men stenen påminner ändå om Guds dom över världsrikena (se Dan. 2:44, 45) som Babylon symboliserar.

Festen står som en träffande beskrivning på den sista tidens Babylon som vi ser i Uppenbarelseboken. Likt Belshassar håller kvinnan i den sista tiden ett guldkärl och erbjuder oren dryck till nationerna. Med andra ord lockar det moderna Babylon genom falska läror och förvrängd tillbedjan till det onda (Upp. 17:4–6). Hon är likgiltig för domen som snart kommer att falla över henne. En dag kommer domen.

`På vilka sätt vanhelgar vårt samhälle och vår kultur sanningen i Guds Ord? Hur kan vi akta oss för att ta del i det, ens utan att vi kanske själva tänker på det? Ta med dig ditt svar till studie-`

`gruppen på sabbaten.`