---
title:  Missionsnytt
date:   07/02/2020
---

#### Från by till palats

Fadern exploderade av ilska när 16-åriga Vincenzo Mazza kom hem till deras by på Sicilien och berättade att han hade blivit adventist och ville utbilda sig till att bli pastor.

”Om du gör det, kom inte hem”, skrek pappan, en fattig veteran från Andra världskriget som hade uppfostrat sina fem barn mycket strikt.

Ingen kunde föreställa sig då att Vincenzo en dag skulle leda Adventistsamfundet i Italien och studera Bibeln med landets president.

Faderns hot avskräckte inte Vincenzo. Han reste till adventistseminariet, Villa Aurora, i Florens. Men vid ankomsten fick han veta att han inte kunde anmäla sig utan pengar, och det fanns inget arbete som han kunde få. Besviken gick han ensam i liten trädgård på seminariets mark. Han bad desperat. Plötsligt hörde han en viskning i örat: ”Känn efter i skjortfickan”, sa den.

I fickan fanns en papperslapp med adressen till en tysk familj som Vincenzo av en slump hade lärt känna i Florens. Familjen hade inbjudit honom att besöka dem i Karlsruhe i Tyskland.

Vincenzo kom ihåg att det fanns ett adventistseminarium i Tyskland, i staden Darmstadt. Han hade precis råd att köpa en enkelbiljett till Karlsruhe som låg ca tio mil söder om Darmstadt.

Vincenzo åkte tåg till Karlsruhe där han stannade en natt och berättade för familjen om sin önskan att studera vid seminariet. Familjen köpte en tågbiljett till Darmstadt åt honom.

Tonåringen anlände utan pengar, utan att kunna tyska, och utan väganvisningar till seminariet. Han gick i flera timmar och letade förgäves efter skolan. Solen började gå ner, och han var kall och rädd. Osäker på vad han skulle göra grät han och bad till Gud om hjälp.

”Hej, unge man!” sa en vänlig röst. ”Vad letar du efter?”

Vincenzo hade inte hört någon närma sig. Han såg upp. Framför honom stod en gammal man med vitt hår. Den gamle mannen talade tyska, men det gick att förstå allt som han sa.

”Jag letar efter adventistseminariet”, svarade Vincenzo på italienska.

”Jag ska berätta för dig hur du kommer dit”, sa den gamle mannen, och gav Vincenzo detaljerade väganvisningar på tyska. Vincenzo började gå i rätt riktning, men efter några steg vände han sig om. Den snälla främlingen var borta.

Vincenzo hittade seminariet och förklarade sin situation för lärarna. De skrev in honom och han fick arbete. Efter sina studier arbetade Vincenzo som pastor i många år, både i Tyskland och i Italien. Han var samfundsledare i Italien från 1995 till sin pensionering år 2000.

Som ledare för Adventistsamfundet i Italien skrev Vincenzo 1997 ett brev till landets president Oscar Luigi Scalfaro. Presidenten inbjöd Vincenzo att besöka honom i presidentpalatset. De blev goda vänner.

Idag är Vincenzo 72 år och har framskriden Parkinsons sjukdom. Men han är fortfarande pastor i sitt hjärta och lägger upp korta predikningar på sin Facebooksida.