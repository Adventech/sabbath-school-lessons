---
title:  Drottningen Kommer
date:  04/02/2020
---

`Läs Dan. 5:9–12. Vad säger drottningen om Daniel som kungen redan borde ha vetat? Vad säger det om honom att han inte verkar vara medveten om Daniels existens?`

När det uppstår förvirring i bankettsalen p.g.a. den mystiska skriften på väggen kommer drottningen och ger den förvirrade kungen vägledning. Hon påminner kungen om Daniel, vars förmåga att uttyda drömmar och lösa gåtor hade visat sig under Nebukadnessars tid. Om Belshassar var lika förståndig som sin företrädare skulle han ha vetat vart han kunde vända sig för att få veta vad denna mystiska skrift betydde. Drottningens ingripande visar sig vara nödvändigt för kungen, som vid det här laget inte verkar ha någon aning om vad han ska göra. Hennes ord låter som en tillrättavisning till Belshassar för att han har förbisett den ende i riket som kan uttyda den mystiska skriften. Hon ger också kungen en muntlig resumé om Daniel: profeten har den helige Gudens Ande, ljus och förståelse och gudomlig visdom, en utomordentlig ande, kunskap. Han har förstånd, kan uttyda drömmar, lösa gåtor och förklara mysterier. Han var ledare för spåmännen, besvärjarna, stjärntydarna och teckentydarna på Nebukadnessars tid (Dan. 5:11, 12).

Nu kan vi åter undra varför Belshassar hade ignorerat Daniel. Texten ger inget direkt svar på frågan, men vi antar att efter att ha tjänat kungen åtminstone fram till hans tredje regeringsår (Dan. 8:1, 27) är Daniel inte längre i aktiv tjänst. Han är kanske omkring 80 år gammal, och kungen kan ha velat ersätta det gamla ledarskapet med en yngre generation. Kungen kan också ha beslutat att ignorera Daniel eftersom han inte ville överlåta sig själv åt Daniels Gud. Men oavsett orsaken eller kombinationen av orsaker förblir det slående att någon av Daniels rang kunde glömmas bort så snart.

`Läs Rom. 1:16–32. På vilka sätt ser vi att principen i dessa texter visar sig, inte bara i denna berättelse utan också i världen idag?`