---
title:  Slutligt Prov
date:  09/01/2020
---

`Läs Dan. 1:17–21. Vad är nyckeln till de fyra männens framgång? (Se även Job 38:36; Ords. 2:6; Jak. 1:5.)`

Efter tre års utbildning vid ”det babyloniska universitetet” förs de fyra hebreerna inför kungen för en slutgiltig examination. De är inte bara friskare än de övriga studenterna utan överträffar dem i kunskap och vishet. De fyra tas genast i kungens tjänst. Vi bör inte glömma att denna ”kunskap och vishet” utan tvekan innehöll hedendom. Men de lär sig det ändå, och uppenbarligen gör de det också väl, även om de inte tror på det.

Nebukadnessar kanske tänker att den prestationen kunde ha något att göra med palatsets kost och det utbildningsprogram som de fyra studenterna hade gått igenom. Men Daniel och hans vänner vet, och berättelsen visar tydligt, att deras överlägsna prestation inte står i någon tacksamhetsskuld till det babyloniska systemet. Allting kommer från Gud. Vilket kraftfullt exempel på vad Gud kan göra för dem som förtröstar på honom! Vi bör inte frukta mediers, regeringars eller andra institutioners överväldigande makt som kan hota att förgöra vår identitet som Guds barn. När vi sätter vår tillit till Gud kan vi vara säkra på att han kan upprätthålla oss i svåra stunder och skydda oss mot alla odds. Nyckeln för oss är att göra de rätta valen när vi konfronteras med något som utmanar vår tro.

När vi ser på Dan. 1 får vi några viktiga lärdomar om Gud: 1) Gud har kontroll över historien. 2) Gud ger vishet så att vi kan orientera oss i den fientliga miljön i vår kultur och vårt samhälle. 3) Gud hedrar dem som förtröstar på honom genom en inre övertygelse och livsstil.

Kapitlet avslutas med ett påpekande om att ”Daniel var kvar ända till Kyros första regeringsår” (Dan. 1:21). Att Kyros nämns här är betydelsefullt: det ger en glimt av hopp mitt i erfarenheten av fångenskap. Kyros är utvald av Gud till att befria hans folk och låta dem återvända till Jerusalem. Kapitlet börjar med ett nederlag och exil men avslutas med en glimt av hopp och hemkomst. Detta är vår Gud: även mitt i de svåraste stunderna av vårt liv öppnar han alltid ett hoppets fönster så att vi kan se den härlighet och glädje som ligger bortom lidandet och smärtan.