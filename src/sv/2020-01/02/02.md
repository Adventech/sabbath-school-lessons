---
title:  Guds Suveränitet
date:  05/01/2020
---

Vid första ögonkastet börjar Daniels bok med en märklig notering om ett nederlag. Juda har kapitulerat för Nebukadnessar och tempelföremålen har förts från Jerusalem till Shinars land. Shinar förekommer i 1 Mos. 11:2 som platsen för Babels torn. Det är ett olycksbådande tecken, då det anknyter till ett projekt som handlade om öppet motstånd mot Gud. Men även om Babels byggare misslyckades med sina avsikter att nå upp till himlen ser det ut som om Nebukadnessar och hans gudar, som fanns i landet Shinar, hade besegrat Israels Gud.

Ändå gör början av Daniels bok det klart att Jerusalems nederlag inte beror på den babyloniske kungens överlägsna makt, utan det har skett därför att ”Herren gav Jojakim, kungen av Juda, i hans [Nebukadnessars] våld” (Dan. 1:2). Mycket tidigare meddelade Gud att om hans folk skulle glömma honom och bryta förbundet skulle han skicka dem som fångar till ett främmande land. Alltså vet Daniel att bakom och bortom Babylons militära makt leder himlens Gud historiens gång. Det är denna klara uppfattning om Guds suveränitet som uppehåller dessa unga män och ger dem styrka och mod att möta det babyloniska imperiets frestelser och tryck.

`Läs 2 Kung. 21:10–16; 24:18–20 och Jer. 3:13. Varför lämnade Gud Juda och Jerusalem åt babylonierna?`

När vi möter 2000-talets utmaningar behöver vi återfå den uppfattning om Gud som Daniels bok så livfullt återspeglar. Enligt den driver Gud inte bara historiens krafter genom sin suveränitet, utan han griper också nådigt in i sitt folks liv för att ge dem den avgörande hjälpen i nödens tider. Senare ska vi se att i den sista tiden ska Gud göra för sitt folk detsamma som han gjorde för de hebreiska fångarna, oavsett vilka attacker som de och deras tro utsätts för.

`Vilka utmaningar möter din tro nu, antingen från yttre källor eller inifrån i församlingen, eller utifrån dina egna brister och karaktärsfel? Hur kan du lära dig att luta dig mot Guds kraft som hjälper dig att komma över vad det än är du har framför dig?`