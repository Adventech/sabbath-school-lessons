---
title:  Missionsnytt
date:   10/01/2020
---

#### Mirakelkyrkan

2015 blev Stoyan Petkov pastor för Sofias Västra Adventistkyrka. Församlingen firade sina gudstjänster i en evangelisk kyrkas lokaler. I två år bad Stoyan om att adventistförsamlingen skulle få en egen kyrka.

Kyrkan som församlingen hyrde var utmärkt placerat. Men det fanns andra problem. Adventistförsamlingen firade gudstjänst på sabbaterna, men det var allt. De höll inga bönemöten, inga barnprogram eller utåtriktade program som t.ex. matlagningskurser.

Stoyan frågade ägarna till den evange-liska kyrkan om adventistförsamlingen kunde hyra byggnaden under veckan. Men ägarna avböjde utan förklaring.

Sedan bestämde sig Stoyan för att leta efter en ny plats åt församlingen. Han kammade igenom grannskapet. Ingenting. Han startade en bönegrupp för att be Gud om hjälp och ledning. Månader gick.

I mars 2017 slutade Stoyan leta. I stället meddelade han i en gudstjänst att församlingen skulle hålla en påskkonsert. Församlingen hade ingen kör, och Stoyan hade inte bokat någon lokal för konserten. Men ungdomarna i församlingen hjälpte gärna till och bildade en kör, och Stoyan lyckades hyra en möteslokal med 50 sittplatser. Men dagen före konserten sa hyresvärden att han hade hyrt ut lokalen till någon annan.

Stoyan gick en vända på stan och bad. Han gick förbi ett köpcentrum med många lediga butiker. Det gav honom en idé. Han ringde ägaren, och till sin förvåning fick han hyra en ledig butik för konserten. Konserten blev en stor succé.

När kyrkans medlemmar sedan städade efter konserten kom ägaren förbi. ”Ni är intressanta människor”, sa han. ”Jag förväntade mig massor av buller och skrik, men ni är skötsamma.”

Eftersom församlingen behövde en plats att samlas regelbundet erbjöd ägaren sig att riva en vägg och göra en stor lokal av två butiker. Han erbjöd också en tredje butik på ett annat våningsplan där församlingen kunde hålla program för barnen. Församlingen skulle få samlas oftare, och hyran var lägre än för kyrkan.

När Sofias Västra Adventkyrka hade flyttat till köpcentret utvecklades deras verksamhet snabbt. De startade hälsokurser, matlagningskurser och barnprogram. Fem personer blev döpta under det första året.

Köpcentret upplevde också förändringar som följd. Nya hyresgäster flyttade in, och det en gång tomma köpcentret var nu fullt av liv och aktivitet. Detta gick inte ägarens uppmärksamhet förbi.

Men församlingen behövde fortfarande egna lokaler. Pastorn förstod att hyran inte alltid skulle vara låg. Dessutom hade församlingen snabbt växt till 120 medlemmar, och lokalerna i köpcentrumet började bli för trånga.

Det var då som Adventistsamfundets ledning i Bulgarien berättade för Stoyan att eftersom hans församling behövde en egen kyrka hade den valts som ett av det första kvartalets speciella missionsprojekt år 2020. Stoyan säger att allt vände när han slutade oroa sig för att hitta nya lokaler åt församlingen och istället koncentrade sig på att sprida evangeliet som är vår viktigaste uppgift. ”Gud ordnade med nya lokaler åt oss när det blev dags”, säger Stoyan.