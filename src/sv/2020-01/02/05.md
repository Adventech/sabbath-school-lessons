---
title:  Utan Lyte Och Kloka
date:  08/01/2020
---

Daniel och hans kamrater är utvalda till kunglig tjänst eftersom de passar in i det mönster som Nebukadnessar har bestämt. Enligt kungen ska palatsets tjänstemän vara ”utan lyte, ståtliga att se på” (Dan. 1:4). Intressant nog skulle offren och de som tjänstgjorde i helgedomen vara felfria (3 Mos. 22:17–25; 21:16–24). Den babyloniske kungen tycks jämföra sig själv med Israels Gud såtillvida att han kräver liknande kvalifikationer av dem som tjänstgör i hans palats. Å andra sidan kan sådana kvalifikationer oavsiktligt antyda att Daniel och hans kamrater var levande offer för Gud när de mötte det babyloniska imperiets utmaningar.

`Läs Gal. 2:19, 20; Matt. 16:24–26; 2 Kor. 4:17. Vad säger dessa verser oss om hur vi kan förbli trogna mitt i allehanda frestelser vi möter?`

Gud hedrar de fyra hebreiska fångarnas lojalitet, och i slutet av deras tiodagars provperiod ser de friskare och mer välnärda ut än de övriga studenterna som hade ätit från kungens bord. Dessutom hade Gud ”gett de fyra unga männen kunskap och insikt i skrifter och vishet av alla slag, och Daniel förstod sig på allt vad syner och drömmar heter” (Dan. 1:17). Denna gåva kommer att spela en betydande roll i Daniels profetiska tjänst.

Precis som Gud hedrar sina tjänares tro i det babyloniska hovet ger han oss vishet när vi möter utmaningar i vår värld. Från Daniels och hans kamraters erfarenhet lär vi att det verkligen är möjligt att förbli ofördärvad av de korrumperande sakerna i vårt samhälle. Vi lär oss också att vi inte behöver isolera oss från samhället och dess kulturella liv för att tjäna Gud. Daniel och hans kamrater levde inte bara mitt i en kultur byggd på lögner, misstag och myter, utan de blev också inskolade i dessa. Ändå förblev de trogna.

`Var vi än lever möter vi utmaningar att förbli trogna mot det vi tror, mitt ibland kulturella och sociala inflytanden som är mot den tron. Identifiera negativa inflytanden i din kultur och fråga dig själv: Hur bra står jag emot dem?`