---
title:  Tro Som Prövas
date:  06/01/2020
---

`Läs Dan. 1. Vilken press sätts på dessa unga män för att de ska ge upp?`

Vid ankomsten till Babylon måste dessa unga män möta en högst allvarlig utmaning för sin tro och övertygelse: de utses till att få en specialutbildning för att tjäna kungen. Forntida kungar rekryterade ofta några av sina bästa fångar till tjänst i det kungliga palatset, för att därigenom vända deras lojalitet till sig och gudarna i riket som hade tillfångatagit dem. Hela processen var verkligen avsedd att åstadkomma någon sorts omvändelse och indoktrinering som skulle leda till en förändrad världsbild. Som en del av processen ändrades de hebreiska fångarnas namn. Ett namn betecknar en förändring av ägandeskap och öde. Genom att ge fångarna ett nytt namn avsåg alltså babylonierna att hävda sin auktoritet över dem och tvinga dem att ta till sig Babylons värderingar och kultur. Deras ursprungliga namn som pekar på Israels Gud ersätts av namn som hedrar hedniska gudomar. Dessutom bestämmer kungen sig för att de unga männen ska äta vid hans bord. Att äta vid kungens bord hade djupgående konsekvenser i de gamla tiderna. Det innebar odelbar lojalitet mot kungen och återspeglade beroende av honom. Eftersom maten vanligtvis hade offrats till rikets gud eller gudar hade det också en djup religiös betydelse att man åt den. Uppenbarligen innebar det att man accepterade och deltog i kungens sätt att tillbe.

Alltså finner Daniel och hans vänner sig i utmanande omständigheter. Att förbli trogna mot Gud och överleva imperiets väldiga makt förutsätter ingenting mindre än ett mirakel. För att göra det ännu mer komplicerat stod själva staden Babylon som ett monumentalt uttryck för mänskliga prestationer. De babyloniska templens arkitektoniska skönhet, de hängande trädgårdarna och Eufratfloden som slingrade sig genom staden gav en bild av en oöverträffad makt och härlighet. Daniel och hans vänner erbjuds ett tillfälle till karriär och möjlighet att njuta av systemets förmåner och rikedom. De kan sluta att vara hebreiska fångar och bli kungliga tjänstemän. Ska de kompromissa med sina principer och träda in på härlighetens lätta väg?

`På vilka sätt kunde dessa pojkar ha rationaliserat ett beslut att kompromissa med sin övertygelse? På vilka sätt kan du möta liknande utmaningar nu, även om de är mer subtila?`