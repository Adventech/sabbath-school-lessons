---
title:  Fast Beslut
date:  07/01/2020
---

`Läs Dan. 1:7–20. Vilka två faktorer ser vi verksamma här: Daniels fria vilja och Guds ingripande? Vilken viktig princip finns här också?`

Det visar sig att de fyra hebreiska fångarna inte motsätter sig sina babyloniska namn. Sannolikt finns det inget de kan göra åt det, förutom att använda sina hebreiska namn sinsemellan. Men när det handlar om mat och vin från kungens bord har de makt över att äta det eller inte. Därför är deras fria val mycket viktigt här.

Men om en tjänsteman kan ändra deras namn kan han också ändra deras meny. Det finns två sannolika skäl till att de fyra inte vill äta från kungens bord.

För det första kan maten på kungens bord innehålla orent kött (3 Mos. 11). För det andra offras maten först som en avgudamåltid och skickas sedan till kungen för att ätas. När Daniel gör det klart, utan några svepskäl eller undanflykter, att hans begäran har en religiös motivation, dvs. palatsets mat kan göra honom och hans vänner orena (Dan. 1:8), är han mycket modig.

När vi ser på kontakten mellan Daniel och den babyloniske tjänstemannen är det några viktiga punkter som sticker ut. För det första verkar Daniel ha en god förståelse av tjänstemannens svåra situation, så han föreslår ett test. Tio dagar med alternativa måltider bör visa effekterna av dieten tillräckligt bra och därmed dämpa tjänstemannens fruktan. För det andra kommer Daniels visshet om positiva resultat inom en så kort tid från en absolut förtröstan på Gud. För det tredje påverkas Daniels val kanske också av att vegetarisk mat och vatten pekar tillbaka på den mat som Gud gav människan i skapelsen (1 Mos. 1:29), ett faktum som också kan ha påverkat Daniels val. Vad skulle nämligen kunna vara en bättre kost än den som Gud ursprungligen gav oss?

`Vad är det som är så viktigt i Daniels fria val och som öppnar vägen för Gud att handla som han gör (se Dan. 1:9)? Vilka lärdomar kan vi få av detta om vikten av våra egna val? Hur bör vår förtröstan på Gud påverka våra val?`