---
title:  Den Gyllene Statyn
date:  19/01/2020
---

`Läs Dan. 3:1–7. Vilka motiv hade möjligtvis fått kungen till att göra denna staty?`

Ungefär tjugo år kan ha gått mellan drömmen och byggandet av statyn. Ändå verkar det som om kungen inte längre kan glömma drömmen och det faktum att Babylon är dömt till att ersättas av andra makter. Kungen är inte nöjd med att bara vara det gyllene huvudet utan vill bli representerad av en hel staty av guld för att meddela för sina undersåtar att hans rike ska bestå genom historien.

Denna högmodiga attityd påminner om dem som byggde Babels torn, och som i sin arrogans försökte utmana Gud själv. Nebukadnessar är inte mindre arrogant här. Han har uträttat mycket som Babylons härskare och kan inte leva med tanken att hans rike ska gå under. Så i sin självupphöjelse bygger han en staty för att visa sin makt och pröva sina undersåtars lojalitet. Även om det kanske inte står klart huruvida statyn är avsedd att representera kungen eller en gudom bör vi hålla i tankarna att i antiken var gränsen mellan religion och politik ofta oklar, om den nu över huvud taget fanns.

Vi bör också komma ihåg att Nebukadnessar hade haft två tillfällen att lära känna den sanne Guden. Först prövar han de unga hebreerna och finner dem tio gånger visare än de övriga lärda i Babylon. Senare, när alla andra experter har misslyckats med att påminna honom om hans dröm talar Daniel om för honom hans tankar, drömmen och dess uttydning. Till slut inser kungen att Daniels Gud är överlägsen. Men förvånansvärt nog hindrar inte dessa tidigare teologiska lärdomar Nebukadnessar från att återfalla i avguderi. Varför? Mest sannolikt beror det på högmod. Syndiga människor motsätter sig det faktum att deras materiella och intellektuella prestationer är meningslösa och dömda till att förgås. Vi kan ibland agera som Nebukadnessar när vi fäster för mycket uppmärksamhet vid våra egna prestationer och glömmer hur meningslösa de kan vara inför evigheten.

`Hur kan vi lära oss att inte falla, ens på allra minsta sätt, i samma fälla som Nebukadnessar?`