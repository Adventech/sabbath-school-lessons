---
title:  Hemligheten Till En Sådan Tro
date:  23/01/2020
---

När vi tänker på Shadraks, Meshaks och Aved-Negos erfarenhet kan vi fråga oss själva: Vad är hemligheten till en så stark tro? Hur kunde de vara villiga att bli levande brända hellre än tillbe statyn? Tänk på alla de sätt de kunde ha gett en förnuftig förklaring till att de kunde böja sig för att visa att de underkastade sig kungens befallning. Trots insikten om att de kunde ha dött, liksom många andra har gjort, förblev de ändå fasta.

`Läs Heb. 11. Vad lär det oss om vad tro är?`

För att utveckla en sådan tro behöver vi förstå vad tro är. Vissa har en kvantitativ uppfattning om tro och mäter sin tro utifrån de svar som de verkar få från Gud. De kommer till ett köpcentrum och ber om en parkeringsplats. Om de råkar hitta en när de kommer dit drar de slutsatsen att de har en stark tro. Om alla rutorna är upptagna kan de tänka att deras tro inte är stark nog för att Gud ska svara på deras böner. Denna förståelse av tro blir farlig eftersom den försöker manipulera Gud och inte räknar med hans suveränitet och vishet.

Sann tro som Daniels vänner verkligen visade mäts genom kvaliteten i vår relation med Gud och hur den leder till absolut förtröstan på honom. Äkta tro försöker inte böja Guds vilja till att bekräfta vår vilja utan överlåter vår vilja till hans. Som vi sett vet de hebreiska männen inte exakt vad Gud har tänkt för dem när de bestämmer sig för att utmana kungen och förbli trogna mot Gud. De bestämmer sig för att göra det rätta oavsett konsekvenserna. Det är vad som verkligen karakteriserar en mogen tro. Vi visar verklig tro när vi ber Herren om det vi önskar men förtröstar på att han gör det som är bäst för oss, även om vi inte för tillfället förstår vad som händer och varför.

`På vilka sätt kan vi dagligen utöva en tro, även i ”det lilla”, som kan bidra till att vår tro växer och blir redo för större utmaningar med tiden? Varför är proven i ”det lilla” på många sätt de viktigaste?`