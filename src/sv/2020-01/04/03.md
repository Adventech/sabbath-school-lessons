---
title:  Maning Till Tillbedjan
date:  20/01/2020
---

`Läs Dan. 3:8–15 och Upp. 13:11–18. Vilka paralleller kan vi se mellan det som händer på Daniels tid och det som kommer att hända i framtiden?`

Den gyllene statyn på Duraslätten, vars akkadiska namn betyder ”en befäst plats”, ger intrycket att området med en mur omkring är som en mäktig helgedom. Som om det inte var nog kan ugnen i närheten mycket väl ge tanken på ett altare. Babylonisk musik blir då en given del av liturgin. Sju typer av musikinstrument räknas upp som om de skulle stå för fullheten och effektiviteten i programmet för tillbedjan.

Idag bombarderas vi från alla håll med maningar till att anta nya livsstilar, nya ideologier och till att förkasta vår överlåtelse till Guds auktoritet som den uttrycks i hans Ord och istället underkasta oss vår tids tronföljare av det babyloniska imperiet. Världens lockelser känns tidvis överväldigande, men vi bör komma ihåg att vår yttersta lojalitet tillhör Gud, vår Skapare.

Enligt den profetiska kalendern lever vi i den sista tiden av jordens historia. Upp. 13 låter oss veta att jordens invånare manas att tillbe odjurets bild. Den makten ”ser till att alla, höga och låga, rika och fattiga, fria och slavar, får ett märke på högra handen eller på pannan” (Upp. 13:16).

Sex kategorier människor sägs underkasta sig odjurets bild: ”höga och låga, rika och fattiga, fria och slavar.” Odjurets tal, 666, betonar också siffran sex. Detta visar att statyn som Nebukadnessar reste bara är en illustration på vad det eskatologiska Babylon kommer att göra i den sista tiden (se Dan. 3:1 i FB för bilden av sex och sextio). Därför gör vi klokt i att fästa vår uppmärksamhet vid det som lyser igenom i denna berättelse och hur Gud i sin allmakt styr det som händer i världen.

`Tillbedjan är inte bara att böja sig ner inför något eller någon och öppet bekänna sin lojalitet. Vilka andra, mer obemärkta sätt kan vi finna som leder till tillbedjan av någonting annat än vår Herre?`