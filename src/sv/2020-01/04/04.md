---
title:  Eldprovet
date:  21/01/2020
---

För dessa tre hebreer var tillbedjan av statyn på kungens befallning en uppenbar motsats till tempelgudstjänsten i Jerusalem som de hade varit med om under sina tidigare år. Fastän de var imperiets tjänstemän och lojala mot kungen satte deras lojalitet mot Gud gränser för lojaliteten mot människor. Visst är de villiga att tjäna kungen som trogna administratörer, men de kan inte delta i denna ceremoni.

`Läs 2 Mos. 20:3–6 och 5 Mos. 6:4. Vad finns det i dessa texter som måste ha påverkat dessa mäns ställningstagande?`

Alla människorna följde kungens instruktioner när de hörde ljudet från musikinstrumenten. De böjde sig ner och tillbad den gyllene statyn. Bara de tre, Shadrak, Meshak och Aved-Nego, vågade vägra att lyda kungen. Genast gick några babylonier och berättade det för kungen. De försökte väcka kungens vrede genom att säga: 1) det var kungen själv som satt dessa tre unga män över provinsen Babylon; 2) de judiska männen tjänar inte kungens gudar; 3) de tillber inte den gyllene statyn som kungen har ställt upp (Dan. 3:12). Men trots sitt raseri mot de tre ger kungen dem en chans till. Kungen är villig att återupprepa hela proceduren så att dessa tre kan omvärdera sin inställning och tillbe statyn. Skulle de vägra kommer de att bli kastade i den brinnande ugnen. Nebukadnessar avslutar sin vädjan högst arrogant: ”Vilken gud kan då rädda er ur mitt våld?” (Dan. 3:15).

Med övernaturligt mod svarar de kungen: ”Om den Gud som vi dyrkar kan rädda oss ur den brinnande ugnen och ur ditt våld, konung, så räddar han oss. Om inte, skall du veta att vi ändå aldrig kommer att dyrka dina gudar eller tillbe den gyllene staty som du har rest” (Dan. 3:17, 18).

`Fastän de vet att Gud kan befria dem har de inga garantier för att han kommer att göra det. Men de vägrar att lyda kungens befallning, trots att de vet att de kan bli brända levande. Vad lär vi oss av den sortens tro?`