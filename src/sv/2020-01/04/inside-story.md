---
title:  Missionsnytt
date:   24/01/2020
---

#### Tåg, lastbilar och sabbat

Den tioårige pojken lyssnade till sin första predikan i Adventkyrkan. Pastorn berättade om en brevbärare som hittade ett brev adresserat till jultomten. En liten pojke hade skrivit brevet, och han längtade efter att få ett leksakståg. Brevbäraren hade inga egna barn, och han bestämde sig för att köpa ett leksakståg till pojken, som blev glad över att få gåvan!

Som barn hade Rosen Nakov också längtat efter att få ett leksakståg. Berättelsen rörde vid hans hjärta, och han kom tillbaka till kyrkan nästa sabbat. Han blev vän med människorna i församlingen och lärde känna Jesus.

Efter gymnasiet måste Rosen anmäla sig för att göra sin obligatoriska värnplikt. Han hade två val: han kunde ta värvning som soldat i två år, eller arbeta i en fabrik i fem år. Han valde fabriken.

Minst tio adventister arbetade på en stor lastbilsfabrik i Sofia, och Rosen valde att arbeta där under sin vapenfritjänst. I fabriken träffade han en adventist som föreslog att de skulle arbeta tillsammans på avdelningen som installerade motorer i lastbilarna.

Rosen gick till fabrikskontoret för att ansöka om platsen. En chef tittade på Rosens meriter och såg att han hade erfarenhet som bilmekaniker.

”Men varför ansöker du om det jobbet?” frågade han. ”Du bör reparera lastbilsmotorer i garaget. Det är du kvalificerad till.”

Rosen frågade genast om man fick ledigt på lördagarna på det jobbet.

”Ja”, svarade chefen. ”Arbetsveckan där är måndag till fredag.”

Han sände Rosen till personalavdelningen för att skriva på papperen för tjänsten. Men på personalavdelningen sa en chef: ”Varför ansöker du om att reparera lastbilsmotorer? Du skulle behövas i fabriksbutiken för småmotorer.”

På Rosens första dag i fabriksbutiken fick han veta att bara sex andra personer arbetade där med småmotorerna. På lunchrasten frågade en av hans nya medarbetare: ”Så vem är det du känner som har kontakter bland högsta ledningen?”

”Vad menar du?” frågade Rosen.

”Du känner väl också någon i högsta ledningen som hjälpte dig skaffa detta jobb”, sa en annan medarbetare.

Rosen fick veta att arbetet med små-motorer var ett eftertraktat jobb på fabriken. De flesta av de tusentals anställda på fabriken var engagerade i svåra, smutsiga arbetsuppgifter. Men arbetet med småmotorer var relativt lätt och rent. Alla Rosens medarbetare hade fått sina jobb tack vare sina kontakter i ledningen.

Rosen insåg att Gud hade ordnat och gett honom en speciell uppgift. Tvärs över cafeterian väntade en av Rosens medarbetare på ett svar.

”Min vän är Jesus”, svarade Rosen.

Från den dagen visste alla i butiken och garaget att Rosen var kristen och adventist.

”Många adventister arbetade i fabriken, men inga av dem arbetade med småmotorer”, berättade Rosen i en intervju. ”Men tydligen behövde Gud mig där. Gud rörde vid mitt hjärta genom berättelsen om leksakståget som jag hörde som barn. Kanske ville han att jag skulle arbeta i småmotorbutiken för att nå någon annans hjärta. Jag ber och hoppas att det blev så.”