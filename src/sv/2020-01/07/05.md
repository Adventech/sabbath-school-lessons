---
title:  I Lejongropen
date:  12/02/2020
---

`Läs Dan. 6:11–23. Vad säger kungen till Daniel som visar vilket kraftfullt vittne Daniel är för Gud?`

De sammansvurna upptäckte snart att Daniel bad. Han gjorde alltså precis det som påbudet förbjöd. När de kommer inför kungen med sin anklagelse hänvisar de till Daniel på ett förringande sätt: ”Daniel, en av de fångna judarna” (Dan. 6:13). I deras ögon är en av de ledande tjänstemännen i riket, kungens favorit, inget mer än ”en fånge”. Dessutom utpekar de Daniel som motståndare mot kungen: han ”bryr sig varken om dig eller om det påbud som du har utfärdat”. Nu inser kungen att han har blivit lurad när han undertecknade påbudet. Texten säger att ”han föresatte sig att rädda Daniel; ända till solnedgången försökte han finna en utväg att hjälpa honom” (Dan. 6:14). Men det finns inget han kan göra för att rädda profeten från straffet. Medernas och persernas oåterkalleliga lag måste tillämpas bokstavligt. Därför beordrar kungen, om än motvilligt, att Daniel ska kastas till lejonen. Men när Dareios gör det uttrycker han samtidigt en glimt av hopp, som låter som en bön: ”Den gud som du ständigt dyrkar må rädda dig!” (Dan. 6:16).

Bibeltexten säger inte vad Daniel gör bland lejonen, men man kan anta att han ber. Gud hedrar Daniels tro genom att sända sin ängel för att beskydda honom. På morgonen är Daniel oskadd och redo att återuppta sina sysslor i regeringen. Ellen White säger: ”Gud hindrade inte Daniels fiender från att kasta honom i lejongropen. Han tillät onda änglar och onda män att fullfölja sina syften så långt. Men det skedde för att han skulle göra sin tjänares befrielse ännu mer anmärkningsvärd och göra nederlaget ännu mer fullständigt för dem som var sanningens och rättfärdighetens fiender” (Prophets and Kings, s. 544).

`Denna berättelse har ett lyckligt slut (åtminstone för Daniel). Men vad gör vi med berättelser, även i Bibeln (se t.ex. Mark. 6:14–29) som inte slutar med en befrielse här? Hur ska vi förstå dem?`