---
title:  Daniels Bön
date:  11/02/2020
---

”Nej, när du ber, gå då in i din kammare, stäng dörren och be sedan till din fader som är i det fördolda. Då skall din fader, som ser i det fördolda, belöna dig” (Matt. 6:6).

`Läs Dan. 6:10. Varför ber Daniel inte helt enkelt tyst utan att någon ser honom?`

Daniel är en erfaren statsman, men framför allt är han Guds tjänare. Som sådan är han den enda i regeringen som kan förstå vad som ligger bakom kungens påbud. För Dareios innebär det ett tillfälle att stärka rikets enhet, men för konspiratörerna är det en strategi för att bli av med Daniel.

Naturligtvis finns de verkliga orsakerna och motiven till sammansvärjningen i den kosmiska striden mellan Gud och ondskans makter. Vid denna tid (539 f.Kr.) har Daniel bara fått synerna som återges i Dan. 7 (553 f.Kr.) och 8 (551 f.Kr.). Så han kan förstå att det kungliga påbudet inte bara är en fråga om mänsklig politik utan att det är en del av detta kosmiska krig. Synen om Människosonen som ger riket till den Högstes folk och den tröstande hjälpen från ängeln som uttyder den (Dan. 7) kan ha gett honom mod att bemöta den förestående krisen. Han kan också ha reflekterat över sina kamraters erfarenhet när de var modiga nog att utmana Nebukadnessars påbud (Dan. 3).

Därför ändrar han inte på sina andaktsvanor utan fortsätter som vanligt att be tre gånger om dagen vänd mot Jerusalem. Trots förbudet att be till någon människa eller gud förutom kungen gör Daniel inga försök att dölja eller hemlighålla sitt böneliv under dessa kritiska trettio dagar. Han utgör också en absolut minoritet eftersom han är den ende, bland dussintals guvernörer och andra tjänstemän, som befinner sig på kollisionskurs med det kungliga påbudet. Genom sitt öppna böneliv visar han att hans lojalitet mot Gud kommer före hans lojalitet mot kungen och hans oåterkalleliga påbud.

`Läs Apg. 5:27–32. Uppmaningen i de verserna är tydlig.  Men när vi går emot mänsklig lag, varför behöver vi då alltid försäkra oss om att det vi gör verkligen är Guds vilja? (För tänk på människor som har dött hellre än att svika en tro eller ett trossystem som vi anser vara fel!)`