---
title:  Avundsjuka Människor
date:  09/02/2020
---

Även i himlen, i en fullkomlig miljö, känner Satan avund mot Jesus. ”Satan var avundsjuk och missunnsam mot Jesus Kristus. Men när alla änglarna böjde sig inför Jesus för att erkänna hans överlägsenhet och höga auktoritet och rättvisa styre böjde han sig ner med dem, men hans hjärta var fyllt av avund och hat” (Ellen White: The Story of Redemption, s. 14). Avund är en så farlig känsla att omhulda att i själva de tio budorden finns det, vid sidan om förbud mot mord och stöld, ett bud mot begär (se 2 Mos. 20:17).

`Läs Dan. 6:1–5; 1 Mos. 37:11 och 1 Sam. 18:6–9. Vilken roll spelar avundsjukan i alla dessa berättelser?`

Daniels administrativa förmågor imponerar på kungen men väcker avund hos de övriga tjänstemännen. Därför sammansvärjer de sig för att bli av med honom genom att anklaga honom för korruption. Men hur de än söker finner de inget fel i Daniels tjänsteutövning. ”Då försökte ministrarna och satraperna finna något ämbetsbrott att anklaga honom för men lyckades inte: Daniel var så pålitlig att man inte kunde beslå honom med minsta fel eller oegentlighet” (Dan. 6:4).

Daniel är klanderfri. Det finns ingenting som tjänstemännen kan göra för att rikta någon falsk anklagelse mot honom. Men de inser också hur trogen Daniel är mot sin Gud och hur lydig han är mot sin Guds lag. Snart inser de att för att komma åt Daniel behöver de skapa en situation där Daniel ställs inför dilemmat att antingen lyda sin Guds lag eller imperiets lag. Utifrån vad de har lärt sig om Daniel är de absolut övertygade om att under rätt omständigheter kommer han att hålla sig till sin Guds lag och inte imperiets. Vilket vittnesbörd är inte detta om Daniels trohet!

`Hur har du fått kämpa mot avundsjuka av olika slag, och hur har du hanterat det? Varför är avundsjukan en så dödlig och förlamande andlig brist?`