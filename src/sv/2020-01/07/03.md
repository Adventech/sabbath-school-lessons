---
title:  Sammansvärjning Mot Daniel
date:  10/02/2020
---

`Läs Dan. 6:6–9. Vad är tanken bakom detta påbud? Hur spelar det på kungens fåfänga?`

Dareios kan verka dum när han utfärdar ett påbud som han snart önskar återkalla. Han faller i tjänstemännens snara, eftersom de är smarta nog att spela på de politiska omständigheterna i det nyligen upprättade riket. Dareios har decentraliserat regeringen och har i stället etthundratjugo satraper för att göra administrationen mer effektiv. Men det innebär en del risker i det långa loppet. En inflytelserik guvernör kan lätt få igång ett uppror och splittra riket. Därför verkar en lag som tvingar alla att tillbe kungen under trettio dagar som en bra strategi för att skapa lojalitet mot kungen och därmed förebygga alla sorters konspirationer. Men tjänstemännen vilseleder kungen genom att hävda att ett sådant förslag har ”alla” ministrars, guvernörers, satrapers, rådgivares och ståthållares stöd – en uppenbar osanning, eftersom Daniel inte är medräknad. Dessutom kan det ha varit lockande för kungen att bli behandlad som en gud.

Ingenting tyder på att de persiska kungarna någonsin krävde någon gudomlig status. Ändå kan påbudet vara avsett att göra kungen till den enda representanten för gudarna under trettio dagar; alltså skulle böner till gudarna gå genom honom. Tyvärr undersöker kungen inte motiven bakom förslaget. Därför inser han inte att lagen som skulle förebygga konspirationer i själva verket var en konspiration för att skada Daniel.

Två aspekter av denna lag förtjänar vår uppmärksamhet. För det första är straffet för överträdelsen att kastas i lejongropen. Eftersom denna sorts straff inte finns bekräftad någon annanstans kan det ha varit ett tillfälligt förslag av Daniels fiender. Monarkerna i det forntida Mellanöstern höll lejon i grottor för att släppa ut dem vid speciella tillfällen för jakt. Så det var ingen brist på lejon som kunde attackera vem som helst som vågade bryta mot kungens påbud. För det andra kunde inte påbudet ändras. Den oåterkalleliga naturen hos ”Persiens och Mediens lagar” nämns också i Est. 1:19 och 8:8. Diodorus Siculus, en forntida grekisk historiker, nämner ett tillfälle då Dareios III (inte att förväxla med den Dareios som nämns i Daniels bok) ändrade sig men inte längre kunde återkalla en dödsdom som han hade uttalat över en oskyldig man.