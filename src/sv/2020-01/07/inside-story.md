---
title:  Missionsnytt
date:   14/02/2020
---

#### Ett förvandlat liv

Margret och hennes man John är båda i 50-årsåldern. De är föräldrar till åtta barn. I över 20 år bodde de i ett internflyktingläger i norra delen av Uganda. Där upplevde de alltför mycket våld, utnyttjande och hopplöshet! När gerillaledaren Koni och hans armé drevs bort från området fick de möjlighet att komma tillbaka till sitt riktiga hem.

Det fanns ingenting kvar, så de fick bygga en enkel hydda. Men i internflyktinglägret hade de inte fått lära sig att odla eller läsa och skriva. Därför var de inte säkra på vad de skulle göra för att överleva. Som så många andra började de dricka alkohol för att glömma sina sorger.

Hemma i hyddan försökte familjen hitta mat i skogen. Barnen var ofta hungriga och sjuka. Livet var en misär! Det var bara när de drack som John och Margret kände att de i alla fall kunde glömma sina problem, om än för en liten tid.

Några av Margrets och Johns vänner berättade att de hade börjat gå på ADRA-gruppens möten i byn. De sa att mötena var bra, och att de fick kunskaper som kunde hjälpa dem att överleva. Margret var intresserad men inte John. Vad kunde någon göra för dem genom att prata?

På något sätt fick Margret med sig John på ett möte. I mötet förklarade ADRA-medarbetarna farorna med alkohol. Margret och John tittade på varandra och skrattade. De var säkra på att ADRA-medarbetarna själva drack alkohol. Vad kunde de säga till dem?

Men när medarbetarna pratade om hur fattig man blir av att dricka blev det för starkt för Margret när hon tänkte på det elände som hon kallade liv. ”När jag och min man gick för att dricka den kvällen beslutade vi oss för att det var sista gången vi skulle dricka alkohol!” säger hon.

I gruppen fick Margret återigen lära sig läsa och skriva. ”Jag hade gått sex år i skolan tidigare, men jag skakade varje gång jag höll i en penna!” säger hon. ”Genom psykosocialt stöd började jag förstå varför, och orden och siffrorna började komma tillbaka. Tack vare stödet jag fick behövde jag inte längre alkoholen!”

”Min hälsa blev så mycket bättre”, fortsätter hon. ”Jag lärde mig att spara varje vecka och fick idéer om hur vi kunde starta inkomstskapande verksamheter. Vi lärde oss värdet av shea-nötter som finns vilda i området och som används i fina krämer och smink. Vi samlade nötter och sålde dem, köpte höns och började lära oss hur vi kunde plantera grödor som vi kunde ha för egen konsumtion och för försäljning.”

”Vi sålde en del höns och köpte två getter”, berättar Margret. ”Sedan fick vi killingar, och vi har sålt sex stycken. Jag tog ett lån från gruppen och köpte oxar som hjälper oss att plöja åkrarna där vi nu planterar sojabönor, ris och majs. Idag har vi två oxspann och två plogar. Vi hyr ut dem för att få mer inkomster. Vi har också en egen ’kvarn’ där vi mal sojabönor och majs.”

”Tack vare ADRA har vi stora planer för framtiden”, avslutar Margret. ”ADRA har helt förändrat våra liv. Det är sant som de säger: ’ADRA förändrar världen, ett liv i taget’!”