---
title:  Upprättelse
date:  13/02/2020
---

`Läs Dan. 6:24–28. Vilket vittnesbörd ger kungen om Gud?`

En viktig poäng i berättelsen är det faktum att Dareios prisar Gud och inser hans överhöghet. Det är en vändpunkt, en klimax, av alla lovprisningar och erkännanden som getts Gud i de tidigare kapitlen (Dan. 2:20–23; 3:28, 29; 4:1–3, 33, 34). Likt Nebukadnessar reagerar Dareios på Daniels befrielse genom att prisa Gud. Men han gör även mer: han vänder på sitt tidigare påbud och ”befaller att Daniels gud skall vördas och fruktas” (Dan. 6:26).

Ja, Daniel är mirakulöst räddad, hans trohet är belönad, ondskan har blivit straffad och Guds ära och makt har blivit bekräftad. Men det vi ser här är ett miniexempel på det som ska hända på en världsomfattande skala: Guds folk ska befrias, det onda straffas och Herren bekräftas inför världsalltet.

`Läs Dan. 6:24. Vad finner vi som ganska problematiskt i denna vers, och varför?`

Det finns dock ett störande problem: såvitt vi vet var hustrur och barn oskyldiga, men de fick ändå lida samma öde som de skyldiga. Hur kan vi förklara det som verkar vara missbruk av rättvisan?

För det första bör vi notera att handlingen är beslutad och tillämpad av kungen i enlighet med den persiska lagen, där det ingick att de kriminellas familjer straffades. Enligt en forntida princip var hela familjen ansvarig för en familjemedlems brott. Detta innebär inte att det var rätt utan bara att berättelsen stämmer överens med vad vi vet om den persiska lagen.

För det andra bör vi lägga märke till att den bibliska berättelsen återger händelsen men bifaller inte kungens agerande. Bibeln förbjuder faktiskt att barnen dödas på grund av sina föräldrars synder (5 Mos. 24:16).

`Vilken tröst kan du finna i texter som 1 Kor. 4:5 när du möter sådana orättvisor som här och av många andra slag? Vad säger den texten, och varför är poängen där så viktig?`