---
title:  Profetior Om Persien Och Grekland
date:  15/03/2020
---

`Läs Dan. 11:1–4. Vad ser vi i texten som påminner oss om några tidigare profetior i Daniels bok?`

Gabriel säger till Daniel att ytterligare tre kungar ska uppstå från Persien. De följs av en fjärde kung, som kommer att vara den rikaste av alla och som ska utmana grekerna. Efter Kyros kommer alltså följande tre kungar att ha makt över Persien: Kambyses (530–522 f.Kr.), den falske Smerdis (522 f.Kr.), och Dareios I (522–486 f.Kr.). Den fjärde kungen är Xerxes, som nämns i Esters bok. Han är mycket rik (Est. 1:1–7) och skickar iväg en enorm armé för att invadera Grekland, precis som profetian förutsäger. Men trots sin makt slås han tillbaka av en mindre styrka modiga grekiska soldater.

Det är inte svårt att känna igen Alexander den Store som den mäktige kung som uppstår i Dan. 11:3 och som blir den enväldige härskaren i den forntida världen. Vid 32 års ålder dör han utan att lämna efter sig någon arvtagare som kan härska över riket. Riket delas då mellan hans fyra generaler: Seleukos får makten över Syrien och Mesopotamien, Ptolemaios över Egypten, Lysimachos över Thrakien och delar av Mindre Asien, och Kassandros över Makedonien och Grekland.

`Jämför Dan. 11:2–4 med Dan. 8:3–8, 20–22. Hur kan dessa texter hjälpa oss att identifiera Alexander som den makt som nämns här?`

Vad kan vi lära oss av dessa namn, dateringar, platser och historiska händelser? För det första visar de att profetian går i uppfyllelse, precis som den gudomlige budbäraren har sagt. Guds Ord tar aldrig fel. För det andra att Gud är Herre över historien. Det kan verka som om tronföljden av politiska makter, ledare och riken drivs av kejsares, diktatorers och allehanda politikers ambitioner. Men Bibeln visar att det är Gud som har den yttersta kontrollen. Han är den som rör historiens hjul i enlighet med sina gudomliga syften, vilket slutligen leder till att ondskan utplånas och Guds eviga rike upprättas.