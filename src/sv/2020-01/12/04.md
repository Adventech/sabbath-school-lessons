---
title:  Rom Och Förbundsfursten
date:  17/03/2020
---

`Läs Dan. 11:16–28. Texten är svår, men vilka bilder kan du finna som förekommer på andra ställen i Daniel?`

Dan. 11:16 verkar beskriva en förflyttning av makt från de hellenistiska kungarna till det hedniska Rom: ”Angriparen gör vad han behagar, utan att någon kan stå emot honom. Han sätter sig fast i det härliga landet och underkuvar det.” Det härliga landet är Jerusalem, ett område där det forna Israel funnits, och den nya makten som tar över området är det hedniska Rom. Samma händelse representeras också av det lilla hornets horisontella tillväxt som når till det härliga landet (Dan. 8:9). Den aktuella världsmakten här är uppenbarligen det hedniska Rom.

Även andra ledtrådar i bibeltexten styrker detta. T.ex. måste ”en skatteindrivare” syfta på kejsar Augustus. Det är under hans regeringstid som Jesus föds, när Maria och Josef reser till Betlehem för skattskrivningen (Dan. 11:20). Enligt profetian ska han också efterträdas av ”en föraktlig människa” (Dan. 11:21). Historien visar att Augustus efterträddes av Tiberius, hans adoptivson. Tiberius är känd för att ha varit en självcentrerad och föraktlig människa.

Det starkaste beviset är dock att det enligt bibeltexten var under Tiberius regeringstid som ”förbundsfursten” krossades (Dan. 11:22). Detta syftar uttryckligen på Jesus korsfästelse. För Jesus, eller ”den som är smord till furste” (Dan. 9:25; se även Matt. 27:33–50), dödades under Tiberius regeringstid. Den här hänvisningen till Jesus som ”förbundsfursten” är en kraftfull markering som visar förloppet av historiska händelser. Det ger återigen läsarna kraftfulla bevis på Guds häpnadsväckande förhandskännedom. Eftersom Gud har haft rätt i allt som tidigare förekommit i dessa profetior kan vi säkert också lita på honom i allt han säger ska hända i framtiden.

`Mitt i alla politiska och historiska händelser uppenbaras Jesus från Nasaret, ”förbundsfursten”. Vad säger detta om Jesus betydelse i Bibeln?`