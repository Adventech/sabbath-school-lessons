---
title:  De Sista Händelserna
date:  19/03/2020
---

`Läs Dan. 11:40–45. Vad händer här?`

Uttrycken som följer hjälper oss att förstå denna text:

Den sista tiden. Uttrycket förekommer bara i Daniel (Dan. 8:17; 11:35, 40; 12:4, 9). Studiet av Daniels profetior antyder att den sista tiden omfattar tiden från påvemaktens fall 1798 till de dödas uppståndelse (Dan. 12:2).

Kungen i norr. Benämningen syftar först geografiskt på den seleukidiska dynastin, men sedan hänvisar den även till det hedniska och till sist det påvliga Rom. Den beskriver alltså inte en geografisk plats utan en andlig fiende till Guds folk. Dessutom representerar kungen i norr en motpol till den sanne Guden, som i Bibeln symboliskt förknippas med norr (Jes. 14:13).

Kungen i söder. Benämningen syftar först på den ptolemaiska dynastin i Egypten, söder om det heliga landet. Men senare i profetian får den en teologisk dimension och förknippas av vissa bibelforskare med ateism. När Ellen White kommenterar hänvisningen till Egypten i Upp. 11:8 säger hon: ”Detta är ateism” (Från mörker till ljus, s. 235).

Den heliga härlighetens berg. På Gamla testamentets tid syftade uttrycket på Sion, Israels huvudstad och hjärta, geografiskt beläget i det utlovade landet. Efter korset definieras Guds folk inte längre av etniska eller geografiska gränser. Därför måste det heliga berget vara en symbol för Guds folk runt om i världen.

Kanske kan vi alltså tolka händelserna så här: 1) Kungen i söder attackerar kungen norr: den franska revolutionen försökte utradera religionen och besegra påvedömet, men misslyckades. 2) Kungen i norr attackerar och besegrar kungen i söder: de religiösa styrkorna under påvens och hans allierades ledning besegrar till slut ateismens styrkor och formar en koalition mot den besegrade fienden. 3) Edom, Moab och Ammons framstående folk kommer undan: några av dem som ursprungligen inte räknas med bland Guds sanna folk förenar sig med dem i sista stund. 4) Kungen i norr förbereder en attack mot det heliga berget men möter sin undergång: ondskans makter förgörs och Guds rike upprättas.

`Vilken tröst ger det att veta att Gud och hans folk till slut kommer att segra?`