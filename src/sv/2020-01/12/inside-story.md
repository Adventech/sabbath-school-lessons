---
title:  Missionsnytt
date:   20/03/2020
---

#### Gud i fängelset

Jag är en 20-årig okänd person i Rumänien, och jag älskar att läsa personliga vittnesbörd.

När jag första gången träffade en adventistpastor frågade han mig: ”Vilken typ av böcker tycker du om att läsa?”

Jag berättade titeln på den senaste boken som jag hade läst. Det var en sann berättelse som en kristen författare hade skrivit om sitt liv. En vecka senare kom pastorn tillbaka och gav mig flera liknande böcker. En dag skulle jag vilja skriva en berättelse om mitt eget liv.

Om jag skrev min egen berättelse skulle jag börja med de lyckliga ögonblicken i min barndom. Jag skulle tala om min första skoldag. Det var en lycklig dag. Min gammelfarmor tog mig till skolan och hjälpte mig senare med mina läxor hemma.

Min gammelfarmor och min gammelfarfar älskade mig mycket. Jag bodde hos dem tills gammelfarmor dog och jag blev gripen och sattes i fängelse.

Om jag skrev min egen berättelse skulle jag berätta om de lyckliga ögonblicken jag har upplevt i fängelset. Jag skulle beskriva de goda människor som jag har träffat, som adventistpastorn som kommer hit en gång i veckan för att lära mig och andra unga brottslingar om livet och Gud. Pastorn tar med sig tre adventistungdomar som studerar vid universitetet, och de visar oss PowerPoint-presentationer. Jag hoppade av skolan efter åttan, så allt som de visar är nytt och intressant. De berättar för oss från Bibeln. Vi ber och pratar också.

Om jag skrev min egen berättelse skulle jag ta med den svåraste tiden i mitt liv. Det var tiden mellan att jag blev gripen i 17-årsåldern till min dom och början på ett tolvårigt fängelsestraff. Jag var så ensam. Gammefarfar var sjuk. Ingen annan från min familj besökte mig, och ingen anlitade en advokat för att företräda mig.

Men allt förändrades när jag blev dömd och kom till det här fängelset. Några av fångvaktarna är trevliga, särskilt kvinnan som har fått i uppdrag att hjälpa mig att återuppbygga mitt liv. Adventisterna som besöker oss är vänliga. De lär mig att se framåt och att lita på Gud. Det är viktigt för mig. Jag har suttit i fängelse i tre år och sju månader och kan bli villkorligt frigiven om två år.

Om jag skrev min egen berättelse skulle jag berätta om min familjs ekonomiska svårigheter. Jag skulle skriva om hur många våldsamma saker som hände i mitt liv ledde till att jag sitter i fängelse.

Efter min frigivning skulle jag vilja ha min egen familj. Jag vill göra något gott av resten av mitt liv. Men idag är jag bara en 20-årig okänd person som älskar att läsa personliga vittnesbörd och som en dag skulle vilja skriva sitt eget.