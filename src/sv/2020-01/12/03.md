---
title:  Profetior Om Syrien Och Egypten
date:  16/03/2020
---

`Läs Dan. 11:5–14. Vad är det som uppenbaras här?`

Vid Alexander den Stores död delades det stora grekiska imperiet upp mellan hans fyra generaler. Två av dem, Seleukos i Syrien (norr) och Ptolemaios i Egypten (söder) lyckades upprätta dynastier som kämpade mot varandra för att få makt över landet.

De flesta som studerar Bibeln anser att krigen mellan kungen i norr och kungen i söder, som förutsägs i Dan. 11:5–14, syftar på de många striderna mellan dessa två dynastier. Enligt profetian skulle ett försök göras att ena dessa två dynastier genom äktenskap, men den alliansen skulle bli kortlivad (Dan. 11:6). Enligt historiska källor gifte sig Antiochus II Theos (261–246 f.Kr.) sonson Seleukos med Berenice, dotter till den egyptiske kungen Ptolemaios II Filadelfos. Men den överenskommelsen höll inte och konflikten, som direkt påverkade Guds folk, återupptogs. Daniel 11 handlar alltså om några viktiga händelser som påverkar Guds folk under århundradena efter att profeten Daniel hade lämnat scenen.

Återigen kan vi fråga oss varför Herren i förväg uppenbarar alla dessa detaljer om kampen om herraväldet mellan olika riken i den delen av världen. Orsaken är enkel: dessa krig påverkar Guds folk. Herren ger alltså i förväg besked om de många utmaningar som hans folk ska möta under åren som kommer. Gud är också Herre över historien. När vi jämför profetian med de historiska händelserna kan vi återigen se att det profetiska ordet gått i uppfyllelse, precis som det förutsagts. Den Gud som förutsäger förändringarna i dessa hellenistiska riken som strider mot varandra, är också den Gud som känner till framtiden. Han är värd vår förtröstan och tro. Han är en stor Gud, inte en avgud tillverkad ur människans fantasi. Han styr inte bara händelserna i historien. Han kan också styra våra liv, om vi låter honom göra det.

`Läs Jes. 46:9, 10. Vilken grundläggande kristen teologi finns i dessa två verser? Vad kan ge oss hopp? Tänk hur skrämmande vers tio skulle vara om Gud inte var vänlig och kärleksfull utan istället hämndlysten och grym.`