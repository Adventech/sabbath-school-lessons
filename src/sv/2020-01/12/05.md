---
title:  Nästa Makt
date:  18/03/2020
---

`Läs Dan. 11:29–39. Vad är det för makt som uppstår efter det hedniska Rom?`

Dan. 11:29–39 syftar på ett nytt maktsystem. Detta system är en fortsättning av det hedniska Romarriket och ärver några egenskaper från sin företrädare, men samtidigt verkar det vara annorlunda i vissa avseenden. Bibeltexten säger att ”denna gång går det inte som den förra” (Dan. 11:29). Lite längre fram står det att det agerar som en religiös makt. Dess mål är huvudsakligen en attack mot Gud och hans folk. Vi ska se på några av denne kungs handlingar.

För det första: han ”låter sin vrede gå ut över det heliga förbundet” (Dan. 11:30). Det syftar på Guds frälsningsförbund som denne kung alltså motsätter sig.

För det andra ska denne kung skaffa styrkor som vill ”kränka tempelborgen, avskaffa det dagliga offret” (Dan. 11:31). I parallelltexten i Dan. 8 står det att det lilla hornet ”berövade honom det dagliga offret och vanhelgade tempelplatsen” (Dan. 8:11). Detta skulle därför kunna tolkas som en andlig attack mot Kristus tjänst i den himmelska helgedomen.

För det tredje: som en del av attacken mot helgedomen sätter denna makt upp ”den vanhelgande skändligheten” i Guds tempel. Parallelluttrycket ”den vanhelgande överträdelsen” (Dan. 8:13) pekar på det lilla hornets avfälliga och upproriska handlingar.

För det fjärde förföljer denna makt Guds folk: ”Några av de insiktsfulla kommer på fall för att andra skall luttras, rensas och renas, ända till den sista tiden” (Dan. 11:35). Detta påminner om det lilla hornet som ”kastade några ur hären och några av stjärnorna ner till jorden och trampade på dem” (Dan. 8:10; jfr 7:25).

För det femte ska denne kung ”upphöja sig själv och göra sig större än alla gudar. Han ska uttala oerhörda ord mot den högste Guden” (Dan. 11:36). Inte oväntat sägs det också om det lilla hornet att det ska ”tala stora ord” (Dan. 7:8) även mot Gud (Dan. 7:25).

`Ytterligare likheter skulle kunna nämnas. Men med tanke på vad vi läst i Dan. 7 och 8, vem är då denna makt? Varför är det så viktigt för oss att veta vem det är?`