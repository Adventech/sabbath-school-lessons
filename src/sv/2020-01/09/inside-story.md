---
title:  Missionsnytt
date:   28/02/2020
---

#### 50 000 euros

Dante Marvin Herrmann studerade vid Adventistsamfundets högskola i Spanien. Han hade läst färdigt sitt första år, men det hade inte varit enkelt. Och han hade använt det sista av sina besparingar när han betalade sina studieavgifter på cirka 5 000 euro. Utöver att studera på heltid hade Dante arbetat för att tjäna ytterligare 5 000 euro för att försörja sin fru och deras två små söner.

Nu måste han lösa hur han skulle betala för nästa studieår. Det fanns en möjlighet för honom att arbeta som litteraturevangelist under sommarlovet. Dante hade inte något emot det hårda arbetet. Men han hade hellre velat tillbringa sommarlovet med att besöka församlingar och berätta för människor om hur han, en tatuerad tysk, hade lämnat bakom sig ett liv som narkoman på Kanarieöarna och blivit kristen och adventist. Men det skulle innebära att han inte hann tjäna pengar till sina studier.

Dante kände att han måste prata med Gud om sina ekonomiska problem.

”Pappa, det första året på skolan har gått bra. Jag har fått bra betyg, och jag vet att du har kallat mig hit”, bad han. Dante kallade alltid Gud för “pappa” när han bad.

”Pappa, jag vet att en del elever får stipendier. Snälla, hjälp mig att få ett sådant. Jag vill inte arbeta som litteraturevangelist med fokus på att tjäna pengar. Jag vill predika om Jesus. Men jag behöver tid och frihet att resa om jag ska kunna göra detta. Och jag har inga pengar kvar.”

Dante kände en liten röst inom sig som svarade: ”Hur mycket pengar behöver du?”

”Låt mig tänka efter”, sa Dante.”Jag har fem år kvar i skolan, och varje studieår kommer att kosta 10 000 euro. Så jag behöver 50 000 euro.

”Då så, Dante”, sa rösten. ”Tror du att jag kan ge dem till dig?”

”Jag är tacksam om du hjälper mig att tro”, svarade Dante. ”Och jag tackar dig redan nu för de 50 000 euro.”

Tio minuter senare hade Dante fått 50 000 euro. När han hade bett gick han till gästrummet för att prata med sin mamma som var på besök hos honom. Hon satt på sängen och höll sin mobil i handen.

”Dante, du kommer inte att tro vad som just har hänt”, sa hon. ”Du vet att jag har försökt sälja mitt hus i Tyskland i tio år. Nu finns det plötsligt någon som vill köpa det, och han har erbjudit 50 000 euro mer än utgångspriset.”

Dante visste inte hur han skulle svara. Han kunde ju inte säga: ”Det är mina pengar som jag precis har bett Gud om.”

Så han fick säga något i stil med att det var roligt att huset äntligen hade blivit sålt. Sedan fick han ursäkta sig och dra sig undan en stund för att be och fundera.

När Dante kom tillbaka satt hans mamma kvar på sängen. ”Dante, jag har tänkt på en sak”, sa hon. ”Jag tror att det skulle vara bäst om jag gav dig de extra pengarna så att du kan betala dina skolavgifter.”

Idag är Dante 36 år, och han är klar med sitt andra år på skolan. Dante säger: ”Gud leder oss när vi följer honom och tror på honom. Han berättar inte hela sin plan för våra liv på en gång. Han ber oss bara att lita på att han kommer att gripa in när tiden är den rätta.”