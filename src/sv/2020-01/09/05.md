---
title:  Upprättelsen Av Helgedomen
date:  26/02/2020
---

`Läs Dan. 8:14. Vad händer här?`

Efter hornets förödande attack meddelas att helgedomen ska upprättas. För att förstå detta budskap behöver vi hålla i tankarna att upprättelsen av helgedomen som nämns i Dan. 8:14 kan jämföras med domsscenen som nämns i Dan. 7:9–14. Då domen äger rum i himlen måste helgedomen också vara där. Medan Dan. 7 beskriver Guds ingripande i och relation till mänskliga förehavanden utifrån ett juridiskt perspektiv beskriver Dan. 8 samma händelse utifrån helgedomsperspektivet.

Den jordiska helgedomen var konstruerad efter sin himmelska motsvarighet och var en illustration av övergripande drag i frälsningsplanen. Varje dag kom syndare med sina offer till helgedomen, där människor fick förlåtelse för de synder de bekände när synderna i en bemärkelse fördes in i helgedomen (3 Mos. 16:16). Därmed blev helgedomen oren. Därför behövdes en regelbunden rening av helgedomen från de synder som förts dit. Det kallades den stora försoningsdagen och ägde rum en gång om året (se 3 Mos. 16).

Varför skulle den himmelska helgedomen behöva rening/återupprättelse? Som en analogi kan vi säga att de synder som blivit förlåtna genom tro på Jesus har ”överförts” till den himmelska helgedomen, precis som israeliternas synder förflyttades till den jordiska helgedomen (Heb. 9:23). På den jordiska försoningsdagen slaktades mängder av djur som symbol på Jesus kommande död, och så kunde syndarna bestå på försoningsdagen.

Som det var på försoningsdagen då den jordiska helgedomen renades, hur mycket mer är det inte så med den himmelska, då bara Kristus blod kan hjälpa oss genom domen. Reningen/återupprättelsen av helgedomen i Dan. 8:14 är en motsvarighet till den jordiska tjänsten, vars grundläggande budskap är: som syndare behöver vi Messias blod för att få förlåtelse för våra synder och kunna stå inför domen.

`Läs Heb. 9:23–28. Hur uppenbarar dessa verser den frälsning vi har i Jesus genom hans offer för oss?`