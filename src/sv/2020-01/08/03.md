---
title:  Det Lilla Hornet
date:  17/02/2020
---

`Läs Dan. 7:7, 8, 19–25. Vilken makt är det lilla hornet som reser sig direkt från och förblir en del av det fjärde djuret?`

Igår lärde vi oss att det fruktansvärda djuret med tio horn som härskar över världen med stor grymhet representerar det hedniska Rom. Nu behöver vi betrakta det lilla hornet och den makt det representerar. Som synen illustrerar har det fjärde djuret tio horn, varav tre lossnade för att bereda plats för det lilla hornet. Detta horn har en människas ögon och talar ”skrytsamt” (Dan. 7:8 nuB). Det står klart att det lilla hornet uppstår ur den enhet som det fruktansvärda djuret representerar, det hedniska Rom. På ett sätt utökar och fortsätter hornet vissa drag av det hedniska Rom. Det är bara ett senare stadium av samma makt.

Daniel ser detta andra horn föra krig mot de heliga. Ängeln förklarar för honom att detta horn är en kung som gör tre olagliga saker: 1) talar skrytsamt mot den Högste, 2) förföljer den Högstes heliga, 3) vill ändra på tider och lagar. Som en konsekvens av detta lämnas de heliga i hans hand. Sedan ger ängeln en tidsram för det lilla hornets verksamhet: en tid och två tider och en halv tid. I det profetiska språket betyder ordet tid här ”år”. Alltså är detta en period på tre och ett halvt profetiska år, som enligt år-dag-principen antyder en period på 1260 år. Under denna tid går det lilla hornet till attack mot Gud, förföljer de heliga och försöker ändra på Guds lag.

`Läs 2 Thess. 2:1–12. Vilka likheter finns det mellan laglöshetens människa och det lilla hornet? Vilken makt tror vi omtalas här och varför? Vad är den enda makten som uppstod ur det hedniska Rom men som förblir en del av Rom, en makt som sträcker sig från tiden för det hedniska Rom till världens slut och som alltså finns än idag?`