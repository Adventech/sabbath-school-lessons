---
title:  Människosonens Ankomst
date:  19/02/2020
---

`Läs Dan. 7:13. Vem är Människosonen här, och hur identifierar du honom? (Se även Mark. 13:26; Matt. 8:20; 9:6; Luk. 9:26; 12:8.)`

När domen fortgår träder den viktigaste personen fram på scenen: ”en som liknade en människa” (”en som liknade en människoson”, FB). Vem är han? Först framträder han som en himmelsk gestalt, men som han beskrivs har han också mänskliga drag. Alltså är han en både gudomlig och mänsklig individ som kommer att spela en aktiv roll i domen. För det andra är Människosonen som kommer med himlens moln en viktig bild på Jesus andra ankomst i Nya testamentet. Men i Dan. 7:13 beskrivs han specifikt, inte som att han kommer ner från himlen till jorden utan rör sig horisontellt från en plats i himlen till en annan för att träda fram inför den uråldrige. För det tredje antyder Människosonens ankomst med himlens moln en synlig manifestation av Herren. Men i denna bild finns också något som påminner om översteprästen som är omgiven av ett moln av rökelse när han träder in i det allra heligaste på försoningsdagen för att upprätta helgedomen.

Människosonen är också kunglig. ”Åt honom gavs makt, ära och herravälde, så att människor av alla folk, nationer och språk skulle tjäna honom. Hans välde är evigt, det skall aldrig upphöra, och hans rike skall aldrig gå under” (Dan. 7:14). Verbet ”tjäna” kan också betyda ”tillbe”. Det förekommer nio gånger i kapitel 1–7 (Dan. 3:12, 14, 17, 18, 28; 6:16, 20; 7:14, 27) och omfattar tanken att ge en gudom äran. Det religiösa systemet som det lilla hornet representerar förstör den sanna gudstillbedjan. Detta är en konsekvens av försöket att ändra på Guds lag. Domen som beskrivs här visar att sann tillbedjan till slut återupprättas. Påvedömets gudstjänstsystem placerar, bland annat, en fallen människa som medlare mellan Gud och människan. Daniel visar att den enda medlaren som kan representera människan inför Gud är Människosonen. Som det står i Bibeln: ”Gud är en, och en är förmedlaren mellan Gud och människor, människan Kristus Jesus” (1 Tim. 2:5).

`Varför är det, utifrån allt vi läst i Bibeln om Jesus liv och karaktär, så förtröstansfullt att veta att han är så central i domen som beskrivs här?`