---
title:  Fyra Djur
date:  16/02/2020
---

`Läs Dan. 7. Vad är det väsentliga Daniel får se, och vad handlar synen om?`

Varje djur som Daniel får se motsvarar en del av statyn som Nebukadnessar såg, men nu ges mer detaljer om varje rike. Visst är det intressant att varelser som symboliserar hedniska nationer är orena djur. Förutom det fjärde beskriver Daniel också djuren på ett sätt som liknar några redan kända djur. Djuren är inga godtyckliga symboler, utan vart och ett bär egenskaper eller poänger som på något sätt handlar om de riken de representerar.

Lejon: Ett lejon är den mest passande representanten för Babylon. Lejon med vingar prydde palatsväggar och andra babyloniska konstverk. Lejonet i synen fick sina vingar avslitna, ställdes upp på sina ben som en människa och fick en människas förstånd. Denna process symboliserar det babyloniska rikets förfall under dess senare kungar.

Björn. Björnen representerar det medo-persiska imperiet. Att den reste sig till hälften antyder persernas överlägsenhet över mederna. De tre revbenen i dess gap står för de tre viktigaste erövringarna som det medo-persiska riket gjorde: Lydien, Babylon och Egypten.

Leopard. Den snabba leoparden står för det grekiska imperiet som Alexander den store upprättade. De fyra vingarna gör detta djur ännu snabbare, en träffande beskrivning på Alexander den store som på några få år lade hela den då kända världen under sitt välde.

Det fruktansvärda, skräckinjagande och omåttligt starka djuret. De föregående väsendena påminner bara om de nämnda djuren, men detta är ett unikt väsen. De första beskrivs alltså ”som ett lejon” eller ”likt en björn”, men detta beskrivs inte likna någonting. Detta djur med flera horn visar sig också mer fruktansvärt och skräckinjagande än de föregående. Som sådant är det en träffande beskrivning på det hedniska Rom som erövrade, härskade över och trampade ner världen under sina järnfötter.

`Alla dessa årtusenden av mänsklig historia har kommit och gått, precis som det var förutsagt. Hur mycket tröst kan du finna i vetskapen om att Gud råder över all klagan, oro och ibland rent kaos? Vad lär det oss om Bibelns tillförlitlighet?`