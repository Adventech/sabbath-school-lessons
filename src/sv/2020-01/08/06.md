---
title:  Den Högstes Heliga
date:  20/02/2020
---

`Vad händer med Guds folk enligt följande texter? Dan. 7:18, 21, 22, 25, 27.`

”Den Högstes heliga” avser Guds folk. De attackeras av den makt som det lilla hornet representerar. Eftersom de håller fast vid sin trohet till Guds Ord förföljs de under påvedömets herravälde. Kristna förföljs också under det hedniska Roms tid (av det fjärde djuret), men förföljelsen som nämns i Dan. 7:25 är det lilla hornets förföljelse av kristna, och den uppstår först efter det att det hedniska Roms tid är över.

Men Guds folk ska inte utsättas för världsliga makters förtryck för alltid. Guds rike ersätter världens riken. Intressant nog gavs i synen ”makt, ära och herravälde” (Dan. 7:14) åt Människosonen, men i ängelns tolkning är det ”de heliga” som får riket (Dan. 7:18). Det är ingen motsägelse. Eftersom Människosonen är relaterad till Gud och mänskligheten, tillhör hans seger också dem som han representerar.

När översteprästen frågar Jesus om han är Messias, Guds Son, pekar Jesus på Ps. 110:1 och Dan. 7:13, 14 och säger: ”Det är jag, och ni skall få se Människosonen sitta på Maktens högra sida och komma bland himlens moln” (Mark. 14:62). Därför är Jesus den som representerar oss vid den himmelska domstolen. Han har redan besegrat mörkrets makter och delar med sig av sin seger till dem som närmar sig honom. Därför finns det ingen anledning till fruktan. Som aposteln Paulus så träffande säger: ”Nej, över allt detta triumferar vi genom honom som har visat oss sin kärlek. Ty jag är viss om att varken död eller liv, varken änglar eller andemakter, varken något som finns eller något som kommer, varken krafter i höjden eller krafter i djupet eller något annat i skapelsen skall kunna skilja oss från Guds kärlek i Kristus Jesus, vår herre” (Rom. 8:37–39).

`Se hur noggrant Daniels syn beskriver historien tusentals år i förväg. Hur bör det hjälpa oss att lita på alla Guds löften om framtiden?`