---
title:  Missionsnytt
date:   21/02/2020
---

#### Ateist och missionär

Ingenting engagerade Jan Haugg mer än hans entusiasm över att rädda miljön. Som 18-årig elev på gymnasiet hade han gått med i ett tyskt politiskt parti som sökte lösningar på de globala miljöproblemen.

Under universitetsåren visade Jan sina vänner filmer som handlade om miljön. Han försökte göra sitt eget liv grönare genom sina val i fråga om mat, resor, rengöringsmedel och så vidare. I lägenheten som han delade med rumskamrater gick han ofta runt och släckte lamporna till de andras irritation. Han var missionär utan Jesus. Hans religion gick ut på att rädda miljön.

Efter studietiden fick Jan en praktikplats på en miljövänlig bank i Oslo. Strax efter flytten till Oslo insåg Jan att han var omgiven av sjundedagsadventister. Hans nya rumskamrat var en adventist i ett litet rum i ett kyrkligt ägt boende för adventister som studerade. Jan var inbiten ateist från f.d. Östtyskland. Över 60 procent av befolkningen i den delen av Tyskland säger sig vara ateister.

”Jag är glad över att ha någonstans att bo”, tänkte Jan. ”Säkert försöker de att omvända mig, men jag vet vad jag tror på.”

Det gick tre månader. Jan gillade adventistungdomarna, och de var vänliga mot honom även när han fuskade och försökte bryta mot husreglerna angående alkohol.

En dag blev Jan inbjuden att följa med 50 unga adventister på en båttur i södra Norge. Han njöt av utflykten och blev glad över att ungdomarna visade intresse för att skydda miljön.

Då frågade en av ungdomsledarna, Joakim Hjortland, om Jan hade lust att studera Bibeln tillsammans med honom. Jan var absolut inte intresserad, men han ville inte vara oartig. Han försökte komma på en bra ursäkt.

”Tyvärr, jag har ingen Bibel”, sa han. Senare insåg han att det var den mest misslyckade ursäkt som han kunde ha gett. Han var omgiven av människor med Biblar. Inom några ögonblick höll han i en Bibel.

För att tro på Bibeln måste en person först tro att den är Guds Ord. Joakim öppnade Bibeln till Daniel 2. Jan kunde historia och lyssnade med förvåning på Daniels profetia om Babylon, Medien-Persien, Grekland och Rom. Han visste att dagens Europa är splittrat, precis som statyns fötter av järn och lera beskriver det.

I Oslo hjälpte adventistvänner Jan att hitta bibliska svar på frågor om syndens ursprung och hur han kunde tro på Bibelns beskrivning av skapelsen istället för evolutionen. Dagen kom när han bestämde sig för att ge sitt hjärta till Gud.

”Jag ville aldrig bli kristen, men bevisen vägde för tungt”, säger han.

Idag är Jan 30 år och utbildar sig till pastor vid Bogenhofen högskola i Österrike. Efter sin examen hoppas han kunna berätta om Jesus för ateister och miljöaktivister i östra Tyskland.

”Jag vill särskilt nå människor inom den gröna rörelsen. Människor som vill rädda världen genom sin egen styrka”, förklarar han. ”Om de bara kände Jesus kunde deras ansträngningar kanaliseras i rätt riktning”.