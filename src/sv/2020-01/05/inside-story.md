---
title:  Missionsnytt
date:   31/01/2020
---

#### Cykelturen på Sicilien

Salvina Mazza var 13 år gammal när hennes pappa bad henne att följa med på en cykeltur på Sicilien. Men utflykten blev inte så kul som ni kanske kan tro.

”En familj i byn Rosolini har bett om hjälp att förstå Bibeln”, hade Salvinas pappa sagt. ”Följ med så att du kan lära dig att berätta för människor om Jesus.”

De skulle cykla drygt fyra mil och fick sällskap av en vän, Giovanni Giallanza, som hade introducerat Salvinas pappa till Adventkyrkan efter att i Belgien själv ha fått lära sig om adventister.

Så småningom kom de två männen och flickan fram till familjens hem i Rosolini. Grannarna tittade nyfiket ut genom dörrar och fönster.

”Vilka är dessa främlingar?” frågade någon.

”Vad gör de här?” sa en annan.

Grannarna följde med besökarna in, och det blev trångt i huset. Mannen som hade bjudit dit pappa ställde en fråga. Salvinas pappa öppnade sin Bibel och visade svaret. Mannen hade fler frågor som pappa också svarade på från Bibeln.

Två kvinnor verkade inte vara nöjda med de svar som pappa gav, och de lämnade huset. Cirka 20 minuter senare kom två välklädda män med portföljer in genom dörren. Efter att ha lyssnat en kort stund sa en av dem till den andra: ”Det finns inget olagligt som händer här. De pratar bara om Bibeln.”

De två männen gick sin väg. De var poliser som hade skickats dit av de två kvinnorna.

Tre timmar senare slutade mötet. ”Om du vill studera mer, kan du låta mig få veta, så ska jag återvända”, lovade pappa.

Utanför huset klev Salvina på cykeln för att åka hem till Ragusa. Till hennes förvåning stod det hundratals människor längs vägen.

”Pappa, pågår det en kyrklig festival här idag?” frågade hon.

”På sätt och vis”, svarade han. ”Det är en stor tillställning som pågår – och det är på grund av oss!”

Folk plockade upp stenar och kastade dem på de tre cyklisterna. ”Vi får trampa så hårt vi orkar”, sa Salvinas pappa.

När de var på ett säkert avstånd stannade pappa för att se om någon hade blivit skadad. Alla tre hade sluppit att träffas av stenarna. De böjde sina huvuden och pappa bad högt: ”Tack, Gud, för att du skyddade oss.”

Salvinas pappa hette Carmelo Mazza. Han råkade ut för många svårigheter när han berättade om sin tro. Han cyklade runt på Sicilien och arbetade som fotograf efter Andra världskriget. Men han blev inte avskräckt av stenkastarpubliken 1946 eller av andra som hotade honom. Han och Giovanni grundade den första Adventkyrkan i Ragusa år 1952, och senare grundade de även kyrkor i Mazzarrone, Modica och Vittoria.

Idag är Salvina 85 år, men hon minns cykelturen väl. ”Det var ett stort mirakel som jag aldrig kommer att glömma”, säger hon. ”Efter det var jag aldrig rädd för att berätta om Jesus.”