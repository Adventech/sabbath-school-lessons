---
title:  Profetens Varning
date:  27/01/2020
---

`Läs Dan. 4:24. Förutom varningen för det som ska komma, vad säger Daniel att kungen bör göra, och varför? (Se även Ords. 14:31).`

Daniel uttyder inte bara drömmen, utan han visar också Nebukadnessar på en väg ut ur hans situation: ”Konung, följ mitt råd: utplåna din synd genom att göra gott och din skuld genom barmhärtighet mot de fattiga, så kan din lycka bestå” (Dan. 4:24).

Nebukadnessar utför ett massivt arbete när han bygger Babylon. Trädgårdar, kanalsystem och hundratals tempel och andra byggnadsprojekt omvandlar staden till ett av den gamla världens underverk. Men en sådan glans och skönhet är åtminstone till en del åstadkommen genom exploatering av slavarnas kraft och försummelse av de fattiga. Därför förhindrar Nebukadnessars stolthet honom inte bara från att erkänna Gud utan som konsekvens gör det honom också likgiltig mot de hjälpbehövande. Med tanke på Guds särskilda omsorg om de fattiga är det inte överraskande att bland alla andra möjliga synder som Daniel kunde ha lyft fram för kungen väljer han synden att försumma de fattiga.

Budskapet till Nebukadnessar är inte på något sätt nytt. Gamla testamentets profeter varnade ofta folket för att förtrycka de fattiga. En av de främsta bland synderna som för kungen till exil är faktiskt försummelse av de nödställda. Medlidande med de fattiga är ju det högsta uttrycket för kristen välgörenhet, och omvänt utgör exploatering och försummelse av de fattiga en attack mot Gud själv. I omsorgen om de nödställda erkänner vi att Gud äger allting, vilket innebär att vi inte är ägare utan bara förvaltare av Guds egendom.

Genom att tjäna andra med våra ägodelar ärar vi Gud och erkänner hans herravälde. Det är Guds ägarskap som ytterst bör bestämma värdet av materiella ägodelar och hur de används. Det är där som Nebukadnessar handlar fel, och även vi riskerar detsamma om vi inte erkänner att Gud är herre över allt vi har åstadkommit och erkänner denna verklighet genom att hjälpa de nödställda.