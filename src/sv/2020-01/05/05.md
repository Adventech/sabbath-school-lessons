---
title:  Lyfta Upp Ögonen Mot Himlen
date:  29/01/2020
---

`Läs Dan. 4:31–34. Hur och varför förändras allting för kungen?`

Gud låter Nebukadnessar drabbas av en märklig sjukdom, men till slut återupprättar Gud honom till ett sunt mentalt tillstånd. Intressant nog ändras allting när kungen efter de sju åren som profeten förutsagt lyfter sina ögon mot himlen (Dan. 4:31).

”I sju år väckte Nebukadnessar häpnad bland alla sina undersåtar; i sju år var han förödmjukad inför hela världen. Sedan återupprättades hans förstånd, han såg upp mot himlen och insåg en gudomlig hand i sitt straff. I ett offentligt tillkännagivande tillstod han sin skuld och Guds stora nåd i återupprättelsen” (Ellen White: Prophets and Kings, s. 520).

Utan tvekan kan stora förändringar komma när vi lyfter upp våra ögon mot himlen. Så snart kungens förstånd kommer tillbaka ger han belägg för att han har lärt sig denna läxa.

Men denna berättelse handlar inte så mycket om Nebukadnessar som om Guds nåd. Kungen har missat tre tidigare tillfällen att acceptera Israels Gud som Herre över hans liv. Han får sådana tillfällen när han erkänner den osedvanliga visdomen hos de fyra unga judeiska fångarna (Dan. 1), när Daniel uttyder hans dröm (Dan. 2), och när de tre hebreiska männen räddas från den brinnande ugnen (Dan. 3). För om inte den räddningen gör honom ödmjuk, vad kan då göra det? Trots härskarens envishet ger Gud honom en fjärde möjlighet, vinner till slut kungens hjärta och återupprättar honom till hans kungliga tjänst (Dan. 4). Som fallet Nebukadnessar illustrerar ger Gud den ena möjligheten efter den andra för att återupprätta oss till en rätt relation med honom. Århundraden senare skrev Paulus att Gud ”vill att alla människor skall räddas och komma till insikt om sanningen” (1 Tim. 2:4). Vi ser i denna berättelse ett kraftfullt exempel på den sanningen.

`På vilka sätt har Gud ödmjukat dig? Vad lärde du dig av de erfarenheterna? Vilka förändringar kan du behöva göra för att undvika behovet av den läxan på nytt?`