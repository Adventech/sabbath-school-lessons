---
title:  Guds Tidskala
date:  01/01/2020
---

Ytterligare en sak som vi behöver hålla i tankarna i studiet av Daniels bok är att de apokalyptiska profetiorna kan studeras utifrån historiska händelser. Vi kan kalla det för det historiska tolkningssättet, och det kan bättre förstås om det jämförs med de motsatta synsätten – preterism, futurism och idealism.

Preterism tenderar att se de profetiska händelserna i Daniels bok som någonting som har hänt i det förflutna. Futurism menar att profetiorna fortfarande gäller framtiden. Idealism i sin tur vidhåller att apokalyptiska profetior är symboler för allmänna andliga verkligheter utan några historiska referenspunkter.

Det historiska tolkningssättet menar däremot att i apokalyptiska profetior uppenbarar Gud en obruten sekvens av händelser i historien från profetens tid till den sista tiden. När vi studerar Daniels bok ser vi att varje viktig syn i boken (Dan. 2, 7, 8, 11) upprepar det historiska skeendet från olika perspektiv och med nya detaljer. Adventistpionjärerna, Ellen White medräknad, förstod de bibliska profetiorna i Daniels bok och Uppenbarelseboken utifrån ett historiskt perspektiv.

`Läs 4 Mos. 14:34 och Hes. 4:5, 6. Vad står ”dag” vanligtvis för i det profetiska språkbruket?`

När vi studerar Daniels bok bör vi alltså hålla i tankarna att den profetiska tiden mäts utifrån år-dag-principen, dvs. att en profetisk dag vanligtvis står för ett år i historisk tid. Därför bör alltså profetian om de 2 300 kvällarna och morgnarna förstås som 2 300 år (Dan. 8:14). På motsvarande sätt bör de 70 veckorna förstås som 490 år (Dan. 9:24–27).

Denna tidsskala känns rätt av flera uppenbara skäl: 1) Eftersom synerna är symboliska bör också de antydda tiderna vara symboliska. 2) Då de beskrivna händelserna i synerna äger rum under långa tidsperioder, t.o.m. fram till ”den sista tiden”, bör tider som gäller dessa profetior också tolkas i enlighet med detta. 3) År-dag-principen bekräftas av Daniels bok. Ett tydligt exempel kommer från 70-veckorsprofetian som sträckte sig från kung Artaxerxes till Jesus ankomst som Messias. Det mest uppenbara och riktiga sättet att förstå de profetiska tidsperioderna i Daniels bok är alltså att tolka dem i enlighet med år-dag-principen.

`Vissa av dessa profetior täcker hundratals, t.o.m. tusentals år. Vad lär det oss om uthållighet?`