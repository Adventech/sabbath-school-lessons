---
title:  Kristus Danielsbokens Centrum
date:  29/12/2019
---

`Läs Luk. 24:25–27; Joh. 5:39 och 2 Kor. 1:19, 20. På vilka sätt är Kristus Bibelns centrum?`

Det råder ingen tvekan om att Jesus är hela Bibelns centrum. Det gäller även Daniels bok. T.ex. visar kapitel 1, om än på ett begränsat och ofullständigt sätt, att Daniels erfarenhet är jämförbar med Kristus erfarenhet, som lämnade himlen för att leva i denna syndfulla värld och konfrontera mörkrets makter. Vidare har Daniel och hans vänner från ovan fått gåvan av en kristuslik visdom för att kunna bemöta den babyloniska kulturens utmaningar. Kapitel 2 beskriver bilden av den sista tidens (eskatologiska) sten som antyder att Kristus rike till slut ersätter alla världens riken. Kapitel 3 visar Kristus som går med sina trogna tjänare i den brinnande ugnen. Kapitel 4 visar hur Gud tar bort Nebukadnessar från hans rike för en tid för att kungen ska förstå att ”den Högste råder över människors riken” (Dan. 4:22). Uttrycket påminner oss om att Kristus, ”en som liknar en människa”, får herraväldet och riket, vilket beskrivs i Dan. 7. Kapitel 5 visar kung Belshassars undergång och Babylons fall för perserna den där syndfulla festnatten. Detta förutspår att Satan kommer att bli besegrad och den sista tidens Babylon kommer att utplånas av Kristus och hans änglar. Kapitel 6 visar sammansvärjningen mot Daniel som påminner om de falska anklagelser som översteprästerna riktade mot Jesus. Och precis som kung Dareios förgäves försökte rädda Daniel försökte Pilatus förgäves rädda Jesus (Matt. 27:17–24). Kapitel 7 beskriver Kristus som Människosonen som får riket och herraväldet över sitt folk. Kapitel 8 visar honom som präst i den himmelska helgedomen. Kapitel 9 beskriver Kristus som offret vars död återigen bekräftar förbundet mellan Gud och hans folk. Kapitlen 10–12 presenterar honom som Mikael, överbefälhavaren, som strider mot ondskans styrkor och segerrikt räddar Guds folk, även från dödens makt.

Låt oss alltså hålla i tankarna att Kristus är central för Daniels bok. I varje kapitel i boken finns en erfarenhet eller tanke som pekar på Kristus.

`Hur kan vi lära oss att hålla Kristus som centrum i våra liv, både mitt i strider och prövningar eller ibland i tider av lycka och framgång? Varför är det viktigt att göra detta?`