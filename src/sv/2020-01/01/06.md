---
title:  Danielsbokens Relevans Idag
date:  02/01/2020
---

Daniel bok skrevs för mer än 2 500 år sedan, men den förblir djupt aktuell för Guds folk på 2000-talet. Vi ska se på tre områden där den kan vara relevant för oss.

Gud förblir suverän över våra liv. Även när någonting går fel förblir Gud suverän, och genom de mänskliga handlingarnas nyckfullhet verkar han för sina barns bästa. Daniels erfarenhet i Babylon påminner om det som Josef upplevde i Egypten och Ester i Persien. Dessa tre unga människor var fångar i främmande länder och stod under hedniska makters välde. I vanliga åskådares ögon kan de ha verkat svaga och övergivna av Gud. Men Herren styrkte dem och använde dem på kraftfulla sätt. När vi möter prövningar, lidanden och motstånd kan vi se tillbaka på vad Gud gjorde för Daniel, Josef och Ester. Vi kan vara helt övertygade om att Herren förblir vår Herre och har inte övergett oss ens i våra prövningar och frestelser.

Gud styr historiens gång. Emellanåt känner vi oss oroliga eftersom vi lever i en förvirrad och mållös värld som är full av synd och våld. Men Daniels budskap är att Gud har kontrollen. I vartenda kapitel betonas budskapet att Gud styr historiens gång. Som Ellen White säger: ”I mänsklighetens historia ser det ut som om folkens tillväxt och rikenas uppgång och fall berott på människornas egen vilja och skicklighet. Det verkar som om det är deras kraft, ärelystnad och godtycklighet som i hög grad har avgjort det som skett. Men i Guds ord dras ridån åt sidan, och i hela skådespelet med människornas intressen, makt och känslor, ser vi en nådig Gud som stilla och tålmodigt utför sin vilja” (Vägen till mognad, s. 190).

Gud ger en förebild för sitt folk i den sista tiden. Daniel och hans vänner tjänar som förebilder för ett liv i ett samhälle med en världsbild som ofta står mot den bibliska. När de pressades till kompromisser med sin tro och böja sig för det babyloniska systemet på områden där de kunde ha förnekat sin överlåtelse till Herren förblev de trogna mot Guds Ord. Deras erfarenhet och trohet och absoluta hängivenhet till Herren uppmuntrar oss när vi möter motstånd och t.o.m. förföljelse för evangeliets skull. Samtidigt visar Daniel att det är möjligt att bidra till staten och samhället och förbli överlåten till Herren.

`Läs Dan. 9:23, 10:11, 12 och Matt. 10:29–31. Vad säger dessa texter om Guds intresse för våra personliga strider?`