---
title:  Daniels Apokalyptiska Profetior
date:  31/12/2019
---

Danielsbokens profetiska syner är av en annan natur än de flesta profetiska budskapen från Gamla testamentets profeter. Daniels profetior tillhör kategorin apokalyptiska profetior, medan de flesta andra profetiorna i Gamla testamentet tillhör kategorin klassiska profetior. En grundläggande förståelse av skillnaden mellan dem är avgörande för en korrekt förståelse av den bibliska profetian.

Apokalyptiska profetior visar vissa särdrag som skiljer dem från de s.k. klassiska profetiorna:

Syner och drömmar. I apokalyptiska profetior använder Gud huvudsakligen drömmar och syner för att förmedla sitt budskap till profeten. I klassiska profetior får profeten ett budskap, ”så säger Herren”, som kan omfatta syner. Uttrycket förekommer i lite olika varianter ca 1 600 gånger hos de klassiska profeterna.

Sammansatt symbolik. I klassiska profetior är symboliken begränsad och omfattar huvudsakligen symboler från det verkliga livet. I apokalyptiska profetior visar Gud symboler och bilder bortom den mänskliga världens verklighet, som hybriddjur eller monster med vingar och horn.

Guds suveränitet och ovillkorlighet. Uppfyllelsen av klassiska profetior är ofta beroende av människans gensvar i samband med Guds förbund med Israel. Apokalyptiska profetior är ovillkorliga. Där visar Gud världsrikenas uppgång och fall från Daniels tid till tidens slut. Denna sorts profetia vilar på Guds förutvetande och suveränitet och de uppfylls oberoende av människans val.

`Läs Jona 3:3–10. Är det en klassisk profetia? Motivera ditt svar. Hur är det med Dan. 7:6?`

Det kan vara till stor hjälp att känna till breda profetiska typer som klassisk och apokalyptisk profetia. För det första visar de att Gud använder olika sätt att kommunicera profetisk sanning (Heb. 1:1). För det andra hjälper den kunskapen oss också att sätta större värde på Bibelns skönhet och komplexitet. För det tredje hjälper denna kunskap oss att tolka Bibelns profetior så att de stämmer överens med hela Bibeln och ”rätt utlägger sanningens ord” (2 Tim. 2:15).

`Utifrån texter som Hos. 3:4, 5, Am. 8:11 och Sak. 9:1 förväntar sig en del kristna att världshistoriens sista händelser ska utspelas i Mellanöstern. Vad är det för fel med den tolkningen? Hur kan kännedom om skillnaden mellan apokalyptisk och klassisk profetia bidra till klarhet här?`