---
title:  Missionsnytt
date:   03/01/2020
---

#### Nyårsunderverket

I Bulgarien är nyårsafton landets största helg. Ett år kom tre kvinnor som är medlemmar i Sofias västra adventistförsamling överens om att de skulle be för sina släktingar som inte var kristna. De bestämde att de skulle be var för sig i sina hem klockan halv tolv och återigen kvart över tolv under nyårsnatten.

Den 31 december firade Maria Bachvarova nyår tillsammans med sin man och vuxna son. Trettio minuter före tolvslaget lämnade hon firandet en stund och bad till Gud att hennes man och son skulle lära känna Jesus. Sedan kom hon ihåg sin lillebror Nikolai. Hon hade inbjudit honom att fira nyår tillsammans med familjen. Men han hade inte visat sig.

Nikolai var en trevlig man som var flitig och ärlig. Men han hade drabbats av en rad motgångar. Tidigare hade han varit framgångsrik och ägt ett företag. Sedan hade han gått i konkurs, och hans fru hade lämnat honom. Nästan utfattig fick han jobb som säkerhetsvakt.

Maria bad för Nikolai i 25 minuter, återvände sedan till familjefirandet i 20 minuter. Sedan bad hon för Nikolai igen. Nikolai hörde inte av sig den natten.

Men nästa dag hälsade han på hos Maria, och då hade han något att berätta för henne. Under nyårsnatten skulle han ta ett arbetspass. Men när han kom till jobbet fick han oväntat ledigt. Nikolai beslutade då att åka hem till Maria och gick till den närmaste spårvagnshållplatsen. Han väntade i två timmar, men det kom ingen spårvagn.

Plötsligt öppnades ett fönster i ett nybyggt hyreshus bakom Nikolai. En man och kvinna ropade ner till honom och inbjöd honom hem till sig.

Lägenheten var trevligt möblerad, och Nikolai fick sätta sig i en mjuk fåtölj. Senare fick han äta en utsökt måltid. Hans värdar spelade makedonisk musik som råkade vara hans favoritmusik. Under sina år som företagsledare hade han utvecklat en smak för fina saker. Och nu under kvällen njöt han av sitt gamla sätt att leva. På morgonen väckte hans värdar honom och berättade att en taxi som de redan hade betalat väntade utanför. Innan han gick gav de honom 50 bulgariska lev, eller ungefär 280 kronor.

Maria grät när Nikolai hade berättat klart. ”Gud tog hand om dig igår kväll”, sa hon. Hon gav Nikolai en Bibel och en kristen bok som hon ville att han skulle ge till paret nästa gång han passerade deras hem på väg till jobbet. ”Säg tack till dem från mig”, sa hon.

Men flera dagar senare fick Maria Bibeln och boken tillbaka. ”Det var märkligt”, sa Nikolai. ”Jag gick tillbaka till hyreshuset, men det var inte klart invändigt. Ingen bor i huset ännu.”

Byggnaden var tom. I det ögonblicket förstod Maria att Gud hade sänt änglar för att ta hand om brodern som var ensam på nyårsaftonen. Gud hade besvarat hennes böner för honom.

Efter underverket som han upplevde 2012 började Nikolai följa med sin syster till kyrkan. Gud hör oss när vi ber för våra nära och kära som inte har lärt känna honom. Och precis som i Marias och Nikolais fall kan han svara på märkliga sätt.