---
title:  Bönen
date:  13/01/2020
---

Daniel tar genast med sig sina tre vänner till en bönestund och förklarar för dem att de ska avrättas om inte Gud uppenbarar drömmen för dem. Närhelst vi möter ett stort problem bör vi också inse att vår Gud är stor nog att bemöta även de mest omöjliga utmaningarna.

`Läs Dan. 2:17–23. Vilka är de två sorters böner som bes här?`

I detta kapitel nämns två typer av bön. Den första är en vädjan där Daniel ber Gud att uppenbara drömmens innehåll och tolkning (Dan. 2:17–19). Orden i denna bön återges inte, men vi får veta att Daniel och hans vänner bönfaller ”himlens Gud att visa barmhärtighet och låta dem veta hemligheten, så att inte han och hans kamrater och alla andra visa i Babylon skulle mista livet” (Dan. 2:18). Medan de ber svarar Gud på deras vädjan och visar innehållet och uttydningen av kungens dröm. Vi kan vara förvissade om att närhelst vi söker ”himlens Gud” blir också våra böner hörda, även om vi inte är i samma dramatiska situation som här. Daniels Gud är ju också vår Gud.

Som reaktion på bönesvaret från Gud brister Daniel och hans vänner ut i en tacksägelsebön och lovprisning. De prisar Gud som källan till visdom och för att han har kontroll över naturen och den politiska historien. Här kan vi lära oss en viktig läxa. När vi ber och vädjar till Gud om så mycket, hur ofta prisar och tackar vi honom för att han har svarat? Jesus erfarenhet med de tio spetälska är en träffande illustration på människans otacksamhet. Bara en av alla de tio helade kommer tillbaka ”för att ge Gud ära” (Luk. 17:18). Daniels reaktion påminner inte bara om vikten av tacksägelse och lovprisning utan visar också karaktären hos Gud som vi ber till. När vi ber till honom kan vi lita på att han gör det som är bäst för oss, och därför bör vi alltid prisa och tacka honom.

`Läs Ps. 138. Vad kan du lära dig från den tacksägelsebönen som hjälper dig att vara tacksam inför Gud, oavsett dina omständigheter?`