---
title:  Statyn 1
date:  14/01/2020
---

`Läs Dan. 2:24–30. Vad säger Daniel här som är så viktigt för oss att alltid komma ihåg? (Se även Joh. 15:5.)`

Som svar på bönen visar Gud drömmens innehåll och uttydning. Daniel tvekar inte att tala om för kungen att lösningen på gåtan kommer från ”himlens Gud”. Innan Daniel rapporterar om drömmens innehåll och uttydning nämner han kungens outtalade tankar och bekymmer när han låg sömnlös på sin bädd. Informationen om omständigheterna betonar ytterligare budskapets tillförlitlighet, eftersom en sådan information bara var känd av kungen och måste ha kommit till Daniel från en övernaturlig makt. Men när Daniel berättar mer om drömmen riskerar han att skapa en ny kris, eftersom drömmen inte nödvändigtvis är goda nyheter för kungen.

`Läs Dan. 2:31–49. Vad säger drömmen om Nebukadnessars rikes öde?`

I drömmen ser kungen en majestätisk staty: ”Huvudet på statyn var av rent guld, bröstet och armarna av silver, buken och höfterna av koppar, benen av järn, fötterna delvis av järn, delvis av lera” (Dan. 2:32, 33). Till slut träffade en sten ”statyns fötter av järn och lera och krossade dem” (Dan. 2:34). Hela konstruktionen krossades och fördes bort av vinden. Daniel förklarar att de olika metallerna står för riken som följer och ersätter varandra under historiens gång. För Nebukadnessar är budskapet klart: Babylonien med all sin makt och härlighet kommer att försvinna och ersättas av ett annat rike, som i sin tur följs av andra, tills ett rike av en helt annan natur ersätter dem alla: Guds eviga rike, som består för evigt.

`Tänk på hur flyktigt och kortvarigt allt mänskligt är. Vad bör det lära oss om det fantastiska hopp som vi har i Jesus, och endast i Jesus (se Joh. 6:54; 2 Kor. 4:18)?`