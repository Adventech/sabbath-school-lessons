---
title:  Missionsnytt
date:   17/01/2020
---

#### Inte längre fattig och underkuvad

Fatema berättar: ”Min man är murare, och när han har arbete har vi det bra. Men på senare tid har det funnits för lite arbete för min man, och eftersom vi har barn har min oro och ängslan blivit nästan outhärdlig. Tänk om jag skulle kunna göra någonting för att också kunna hjälpa familjen! Men jag har ingen utbildning, och som en underkuvad kvinna är det inte möjligt för mig att arbeta utanför hemmet. Jag lider så av att se mina barn hungriga och i dåliga kläder.”

”Under flera år har ADRA arbetat i min by med olika grupper. Jag vågade inte gå dit, eftersom jag förstod att ADRA är en kristen organisation. Men flera av mina kvinnliga grannar gick till gruppen, och det märkliga var att dessa kvinnor började få egna inkomster. De stod rakare och vågade titta människor i ögonen när de pratade. De stod t.o.m. upp och diskuterade i byrådet. Ingen av dem pratade om att ADRA hade försökt omvända dem. Det var t.o.m. så att flera av dem som undervisade i olika ämnen var muslimer. Till slut tog min desperation överhanden, och jag ville lära mig någonting som kunde hjälpa mig att få möjlighet att köpa mat åt mina barn.”

Till slut vågade Fatema, som bor i Charakona by i Mymensingh i Bangladesh, gå till ADRA-gruppen för att höra vad ADRA hade att säga. ”Jag började lära mig så mycket”, berättar hon. ”Jag fick veta hur jag kunde hålla mina barn friska och lokala örter som kunde hjälpa dem när de var sjuka. ADRA visade hur vi kan odla trots att vi inte har stora jordlotter och hur vi kan använda naturlig gödsel för att få bättre skördar. Jag började med mina egna köksodlingar och med att göra naturlig gödsel för att sälja. Det gav så bra resultat och var mycket lätt att sälja. Jag blev plötsligt en del av lösningen för vår familjs brist på mat och livsnödvändigheter!”

Men det var inte slut här. ADRA insåg att Fatema också skulle kunna bli en bra barnmorska, och hon fick möjlighet att utbilda sig. I hennes del av landet anlitar man ofta lokala ”barnmorskor” som inte har någon utbildning förutom att de själva har fött barn. I Bangladesh dör därför många mödrar och barn under förlossningen.

Genom att lära kvinnor som Fatema om förlossningar är det möjligt att rädda många liv. Fatema älskar sitt nya arbete.

”ADRA har inte bara räddat mig och min familj”, säger hon. ”Genom mig har de också räddat många andra, både i den här generationen och i nästa. Jag är så tacksam för allt jag har lärt mig och för att jag får möjlighet att bidra till att ta min familj ur fattigdom. Tack vare min nya ställning känner jag mig inte underkuvad längre. Jag står rak idag och är så glad när jag tänker på en mycket ljusare framtid!”

I Psaltaren 41:2, 3 står det: ”Salig är den som bryr sig om den fattige! Herren ska befria honom på olyckans dag. Herren ska bevara honom och hålla honom vid liv, han ska skattas lycklig i landet” (Svenska Folkbibeln 2015).

_Av siri bjerkan karlsson | adra sverige | bangladesh_