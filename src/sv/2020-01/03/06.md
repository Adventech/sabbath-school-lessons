---
title:  Stenen
date:  16/01/2020
---

`Läs Dan. 2:34, 35, 44, 45. Vad lär dessa verser oss om världens slutgiltiga öde?`

Drömmen koncentrerar sig på det som händer ”i kommande dagar” (Dan. 2:28). Hur mäktiga och rika de än kan ha varit är riken av metall (och lera) ingenting annat än ett preludium inför upprättandet av ett rike av sten. Metaller och lera kan i viss mån vara tillverkade av människor, men stenen i drömmen kommer utan människohänders beröring. Med andra ord: alla de tidigare rikena möter sitt slut, men riket som stenen representerar består för evigt. Bilden på en klippa symboliserar ofta Gud (t.ex. 5 Mos. 32:4; 1 Sam. 2:2; Ps. 18:32), och stenen kan på samma sätt representera Messias (Ps. 118:22; 1 Pet. 2:4, 7). Alltså finns det ingen lämpligare symbol för upprättandet av Guds eviga rike än bilden av en sten.

Somliga menar att riket av sten upprättades under Jesus jordiska verksamhet och att förkunnelsen av evangeliet står som en indikation på att Guds rike har tagit över hela världen. Men riket av sten blir till först efter att de fyra andra rikena har fallit och mänsklighetens historia har nått tiden för de delade rikena som fötterna och tårna representerar i statyn. Detta faktum utesluter att profetian uppfylldes under det första århundradet, eftersom Jesus jordiska verksamhet ägde rum under Roms, det fjärde rikets, välde.

Stenen förberedde väg för ett berg: ”Men stenen som hade träffat statyn blev till ett stort berg, som uppfyllde hela jorden” (Dan. 2:35). Ett sådant berg påminner om berget Sion där templet stod, den konkreta representationen av Guds jordiska rike under Gamla testamentets tid. Intressant nog blir stenen som lossnade från berget själv till ett berg. Detta berg, som enligt texten redan finns, pekar med största sannolikhet på det himmelska Sion, den himmelska helgedomen, dit Kristus kommer för att upprätta sitt eviga rike. I det Jerusalem som kommer ner från himlen (Upp. 21:1–22:5) finner detta rike sin slutgiltiga uppfyllelse.

`Dan. 2 har hittills haft rätt i fråga om alla dessa riken. Varför är det då så logiskt och förståndigt att lita på dess profetia om det slutliga, Guds eviga rike? Varför är det så irrationellt att inte tro på profetian?`