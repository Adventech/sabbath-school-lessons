---
title:  Guds Immanens
date:  12/01/2020
---

`Läs Dan. 2:1–16. Vilka kriser möter hebreerna p.g.a. den dröm Herren ger kungen?`

Drömmar togs på allvar i den forntida världen. När en dröm verkade förutspå någonting ont antydde den ofta en katastrof. Därför är det förståeligt att Nebukadnessar blir så ängslig för drömmen som han inte längre kan komma ihåg, vilket gör det hela ännu mer olycksbådande. Babyloniens experter trodde att gudarna kunde uppenbara tolkningen av drömmar, men när det handlar om den här drömmen i Daniels bok finns det ingenting som experterna kan göra eftersom kungen hade glömt den. Om de fick veta vad drömmen innehöll skulle de kunna komma med en tolkning som behagade kungen. Men i denna säregna situation är drömexperterna oförmögna att tala om för kungen vad han har drömt. Därför måste de medge att det ”är så svårt att ingen kan utföra det, ingen utom gudarna, och de bor inte bland de dödliga” (Dan. 2:11).

Överväldigad av frustration befaller kungen att alla de visa männen i Babylon ska dödas. Ett sådant folkmord var inte okänt i den forntida världen. Historiska källor bekräftar att p.g.a. en konspiration avrättade Dareios I alla magikerna, och Xerxes lät döda ingenjörerna som hade byggt en bro som kollapsade. När Nebukadnessar utfärdar sitt påbud har Daniel och hans vänner just avslutat sin utbildning och blivit upptagna i kretsen av kungens experter. Därför gäller kungens påbud även dem. Grundtexten antyder faktiskt att avrättningen påbörjades direkt, och Daniel och hans vänner skulle stå i tur. Men ”då vände sig Daniel med kloka och välvalda ord” (Dan. 2:14) till Arjok, som var ansvarig för avrättningarna. Daniel ber kungen själv om tid för att kunna lösa gåtan med drömmen. Fastän kungen har anklagat magikerna för att försöka vinna ”tid” ger han, intressant nog, den ”tid” som Daniel ber om. Daniel håller säkert med magikerna om att ingen människa kan avslöja en sådan hemlighet, men profeten känner också en Gud som kan uppenbara både drömmens innehåll och uttydning.

`Teologerna talar om Guds ”immanens”, att fastän han är skild från skapelsen kan han fortfarande vara så nära den. Vad lär vi oss om just hur nära Gud kan vara av att han ger kung Nebukadnessar en dröm? (Se även Apg. 17:28.)`