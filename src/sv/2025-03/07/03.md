---
title:  Manna
date:   11/08/2025
---

Tyvärr finns det ett återkommande mönster av uppror i dessa pilgrimsberättelser. Människorna var notoriskt glömska över att Guds mäktiga hand hade hjälpt dem i det förflutna och att han hade tillhandahållit lösningar på deras problem. De lät sina nuvarande problem göra dem blinda för det slutliga målet och den utlovade underbara framtiden. Det är ett vanligt problem även bland Guds folk i dag.

`Läs 2 Mos. 16:1–36. Vad var orsaken till israeliternas klagan, och vad hände därefter?`

Det är viktigt att notera att i Bibeln är frestelser ofta förbundna med mat. I Edens trädgård berodde syndafallet på att man åt av det förbjudna trädet för kunskap om gott och ont (1 Mos. 2:16, 17; 1 Mos. 3:1–6). I Jesus frestelser i vildmarken var Satans första försök att angripa honom genom mat (Matt. 4:3). Esau förlorade sin förstfödslorätt på grund av sin odisciplinerade aptit (1 Mos. 25:29–34). Hur ofta var inte Israels olydnad kopplad till mat och dryck! Inte undra på att Mose påminde senare generationer:

”Han ville lära dig att människan inte lever bara av bröd utan av alla ord som utgår från Herren” (5 Mos. 8:3).

Manna var naturligtvis ett himmelskt bröd som Gud försåg israeliterna med under deras 40-åriga vistelse i vildmarken. Genom denna gåva lärde han dem att han är Skaparen och Försörjaren av allt. Gud använde också sitt övernaturliga tillhandahållande av manna för att visa dem hur de skulle hålla sjundedagssabbaten.

Varje vecka inträffade fyra underverk: (1) under fem dagar gav Gud en daglig portion manna; (2) på fredagar gavs en dubbel portion manna; (3) mannan förstördes inte från fredag till sabbat; och (4) ingen manna föll på sabbaten. Gud utförde ständigt dessa underverk för att folket skulle komma ihåg sabbatsdagen och fira Guds godhet på den dagen. Gud sade: ”Tänk på att det är Herren som har gett er sabbaten” (2 Mos. 16:29).

`Människor gillar att äta. Vi skapades för att tycka om att äta. Det rika överflödet av mat som växer upp ur marken (vår ursprungliga kost) visar inte bara att Gud vill att vi ska äta, utan också att vi ska tycka om det vi äter. Men hur kan denna underbara gåva, maten (och att vi tycker om att äta den), missbrukas?`