---
title:  Vatten från klippan
date:   12/08/2025
---

I vildmarken behöver man gott om vatten. Gud tog hand om detta problem, trots att folket var grälsjukt, inte litade på honom och till och med testade hans förmåga och vilja att ge dem vatten. I sin otro tänkte de sig tillbaka mot Egypten.

`Läs 2 Mos. 17:1–7. Vad borde folket ha lärt sig av den här händelsen?`

Mose kallade platsen Massa, som betydde ”prövning”, och Meriva, som var synonymt med ”att bråka”. Herren gav israeliterna vatten trots deras otro. Dessa två namn borde ha påmint israeliterna om att inte pröva Gud och inte gräla med honom (Heb. 3:7, 8, 15). De ifrågasatte allvarligt Guds närvaro bland dem, trots att de redan hade sett många påtagliga bevis på inte bara hans närvaro, utan också hans makt och hans auktoritet.

”Mose slog på klippan, men det var Guds Son som, dold i molnpelaren, stod bredvid Mose och lät det livgivande vattnet flyta. Inte bara Mose och de äldste såg Guds härlighet. Hela församlingen som stod på avstånd såg den också. Men om molnet hade dragits undan skulle de ha blivit dödade av den enorma glansen från honom som fanns i det” (Ellen White, Det var mycket gott, s. 265).

Vatten är en symbol för liv eftersom det inte finns något liv utan vatten. Varje cell i vår kropp behöver vatten. Vi består själva till 60 procent av vatten. Till och med våra ben består delvis av vatten. Att Gud försåg dem med vatten i vildmarken var därför ett tecken för israeliterna på att Gud brydde sig om deras behov och att de kunde lita på honom. Men återigen var de tvungna att lyda.

Många århundraden senare påminner Paulus i 1 Kor. 10:4 de troende om att israeliternas upplevelse i öknen var unik. Kristus själv inte bara vägledde dem utan försåg dem också med vatten (Ps. 78:15, 16) och tillgodosåg andra andliga och fysiska behov. Paulus proklamerade: ”Den klippan var Kristus.” För dem var Kristus källan till liv och givaren av evigt liv. Liksom en klippa är fast, så ledde Gud sitt folk på ett fast sätt. Man kan räkna med honom eftersom han inte sviker sina löften.

`För vilka saker behöver du just nu lita på Gud? Hur kan du lära dig att underkasta dig hans vilja och vänta på att han ska handla i sin egen takt? Varför är det inte alltid så lätt att göra det?`