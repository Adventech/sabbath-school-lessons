---
title:  Livets bröd och vatten
date:   14/08/2025
---

`Läs 1 Kor. 10:11. Vilket skäl anger Paulus för att dessa händelser skulle ha nedtecknats?`

Paulus förklarar att allt det som hände israeliterna är exempel och varningar för Kristus efterföljare och kommer att hjälpa dem att undvika samma problem, det vill säga att de kommer att lära sig av dessa exempel. Detta är en relevant instruktion för oss, vi som lever vid ”tidsåldrarnas slut”. Gud ger sitt folk den heliga Anden för att stärka de troende med ”kraft, kärlek och självbesinning” (2 Tim. 1:6, 7) så att de kan fatta rätt beslut och följa hans undervisning. Jesus Kristus är källan till nytt liv (Joh. 14:6), och endast han kan förvandla oss till ”ett levande och heligt offer som behagar Gud. … Anpassa er inte efter denna världen, utan låt er förvandlas genom förnyelsen av era tankar, så att ni kan avgöra vad som är Guds vilja: det som är gott, behagar honom och är fullkomligt” (Rom. 12:1, 2).

Senare tog Jesus upp lärdomar från dessa berättelser, särskilt om manna och vatten, och använde dessa bilder för att lära ut sanningar om sig själv, den som ledde dem genom vildmarken.

`Läs Joh. 4:7–15 och 6:31–51. Vilka sanningar avslöjas här för oss som kristna?`

Den samariska kvinnan upptäckte att Kristus erbjuder något som hon inte skulle få någon annanstans. Den inre törsten efter frid, glädje och lycka kommer från Gud, och därför är det bara Gud som kan tillfredsställa den (Ps. 42:2, 3).

Senare, i samband med mannat, förklarade Jesus att det var Gud, inte Mose, som försåg folket med denna föda. Sedan förklarade Jesus: ”Jag är livets bröd. Den som kommer till mig skall aldrig hungra” (Joh. 6:35). Jesus upprepade tre gånger att han är livets bröd (Joh. 6:35, 48, 51).

Liksom mannat i öknen var ”bröd från himlen” (Joh. 6:31, 32), så var vattnet från klippan Kristus gåva för att släcka deras törst. Förutom dessa fysiska aspekter hade bröd och vatten också en andlig betydelse, för Jesus Kristus är ”livets bröd” (Joh. 6:35, 48) och ”det levande vattnet” (Joh. 4:10, 11, 14; Joh. 7:37, 38). Det är alltså bara i honom som vår andliga törst och hunger verkligen kan stillas.