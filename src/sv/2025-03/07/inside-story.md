---
title:  Missionsnytt Från Hela Världen
date:   15/08/2025
---

### Att höra Gud, att hata synd

Djupt inne i Namibias öken finns ett folk som lever som de har gjort i hundratals år. Himbafolket är halvnomader som reser med hjordar av boskap och getter från borrhål till borrhål under torrperioden. Under den korta regnperioden återvänder familjerna till sina bosättningar där de odlar majs som de kan äta under resten av året.

Uapahurua var en typisk himbatonåring. Han stal, han slogs och han drack. De tre aktiviteterna var ofta sammanflätade.

Genom att föda upp getter, nötkreatur och odla majs är himbafolket självförsörjande. Men en gång i månaden får äldre människor sin pension utbetald från den namibiska regeringen. När pengarna kommer går tonåringarna till sina mor- och farföräldrar för att tigga pengar till alkohol.

Småföretagare vet att pensionspengarna har kommit, och de samlas i närheten av himbafolkets bostäder för att sälja alkohol. När människor börjar dricka bryter slagsmål oundvikligen ut. Och när det inte finns några pensionspengar brukar vissa tonåringar stjäla.

Uapahurua minns hur han en gång råkade på några unga män som flådde en ko ute i bushen. Himbafamiljer identifierar sina kor med hjälp av speciella knivmärken i öronen. Den döda kon hade nygjorda knivmärken i öronen. Uapahurua förstod att de unga männen hade stulit kon och planerade att sälja köttet för att köpa alkohol.

Att stjäla, slåss och dricka var ett accepterat sätt att leva för Uapahurua innan en adventistpastor besökte hans hydda en dag. Pastorn talade om Gud. Uapahurua hade aldrig hört talas om Gud, men var nyfiken på att få veta mer.

Den sabbaten gick han till en gudstjänst som pastorn höll under ett träd i närheten. Som många andra som tillhör himbafolket hade Uapahurua aldrig gått i skolan och kunde inte läsa Bibeln. Så han lyssnade när pastorn läste ur Bibeln. För första gången hörde han talas om den Gud som har skapat världen och allt som finns i den, inklusive majs, getter, kor och himbafolket.

Pastorn kunde inte hålla möten under trädet varje sabbat, så andra sabbater började Uapahurua gå till Adventkyrkan i den närmaste staden. Han steg upp tidigt på sabbatsmorgonen för den sju timmar långa vandringen in till staden.

Medan han lyssnade på Bibelläsningar började han känna att det var fel att stjäla. Han tappade lusten att slåss och dricka alkohol. Han kunde inte förstå vad som hände. Han visste bara att när han lyssnade till Guds ord ville han inte längre göra sådana saker.

Uapahurua var 23 år när han gav sitt hjärta till Gud och blev döpt. I dag är han 46 år. Det har inte alltid varit en lätt väg. ”Det är svårt att vara kristen”, sa han. ”Ibland kan man känna sig frestad att stjäla, slåss och dricka eftersom det är en del av vår vardag här.”

1993 användes ett kvartals missionsgåvor till att stödja ett projekt för himbafolket. Det ledde till att pastorn besökte Uapahuruas hem. Missionsprojekten som vi stöder det här kvartalet med våra gåvor kan, med Guds välsignelse, ha en långvarig inverkan inom Södra AfrikaIndiska oceanen divisionen. Tack för era gåvor!

_Av Andrew McChesney, Namibia, Södra Afrika-Indiska Oceanen Divisionen_