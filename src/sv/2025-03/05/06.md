---
title:  Den gudomliga domen
date:   31/07/2025
---

`Läs 2 Mos. 12:29, 30 om hur Gud slog ner de förstfödda i Egypten. Varför fokuserade Gud på de förstfödda (Se även Heb. 11:28)?`

Den sista egyptiska plågan drabbade de förstfödda. Det var en gudomlig dom över alla Egyptens gudar och över alla de familjer som dyrkade dessa falska, värdelösa avgudar som återspeglade folkets egna passioner, begär och rädslor.

Som de tidigare plågorna hade visat kunde dessa avgudar inte rädda folket. Deras värdelöshet blev ännu tydligare nu, under den tionde plågan, som fick de överlägset största konsekvenserna för egyptierna.

”Överallt i Egyptens stora rike hade varje familjs stolthet blivit krossad. De sörjandes ångestrop och jämmer fyllde luften. Med bleka ansikten och darrande lemmar såg kungen och hans hovmän med skräck på det fasansfulla som hade skett” (Ellen White, Det var mycket gott, s. 249).

Farao representerade den yttersta makten och gudomligheten i Egypten, och hans förstfödde son ansågs vara en guds son. Isis var en gudinna som skyddade barn, Heqet var en gudinna som hjälpte kvinnor vid förlossningar och Min var en gud för fortplantning. Utöver dessa fanns det flera egyptiska fruktbarhetsgudar. Alla dessa gudar var maktlösa i jämförelse med den levande Herren. Mose säger: ”Vem är som du bland gudarna, Herre? Vem är som du, majestätisk och helig, värdig fruktan och lovsång, mäktig att göra under?” (2 Mos. 15:11). Jetro, Moses svärfar, vittnade senare: ”Nu förstår jag att Herren är större än alla andra gudar, eftersom han kunde befria sitt folk från de arroganta egypterna” (2 Mos. 18:11, nuB).

Enligt 2 Mos. 1 hade egypterna på faraos befallning dödat Israels nyfödda söner för att försvaga israeliterna och för att kuva och förödmjuka dem. Nu drabbar Guds straff Egyptens förstfödda söner. Vad människor sår, skördar de.

Våra beslut och vårt faktiska beteende får konsekvenser. Och den smärtsamma sanningen, som vi alla har upplevt, är att vi inte ensamma lider av konsekvenserna av våra felaktiga handlingar. Andra, ibland många andra, till och med oskyldiga andra, lider också. Sådan är syndens natur.

`En synd har inte nödvändigtvis personliga konsekvenser enkom utan kan påverka i ett större sammanhang. Vad är vårt enda hopp?`