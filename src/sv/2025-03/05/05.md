---
title:  Facklan förs vidare
date:   30/07/2025
---

Psalmisten berättar hur våra barn kan lära känna Gud och hans kärleksfulla omsorg: ”Släkte efter släkte skall hylla dina verk och vittna om dina väldiga gärningar” (Ps. 145:4). En familj skulle berätta för en annan familj om Gud, om hans underbara gärningar och om hans undervisning, allt för att föra bibelkunskapen vidare till en annan generation.

`Läs 2 Mos. 12:24–28. Vad är det för viktig poäng som görs här?`

Föräldrarna var de första lärarna i Israel och skulle berätta om uttåget ur Egypten för sina barn. Den skulle inte berättas enbart som en historisk händelse, utan som deras egen upplevelse, även om den inträffade för länge sedan. Genom att fira denna högtid skulle de identifiera sig med sina förfäder, och händelsen skulle återupplevas och aktualiseras. Fadern kunde säga: ”Jag var i Egypten, jag såg de egyptiska gudarnas nederlag och plågorna över Egypten, och jag blev fri.” I Andra Moseboken understryks två gånger hur föräldrarna ska svara på sina barns frågor om påsken (2 Mos. 12:24–28 och 13:14–16; se även 5 Mos. 6:6–8).

Det är värt att notera att israeliterna fortfarande befann sig i Egypten när de uppmanades att fira sin befrielse från Egypten. Hela firandet var alltså en troshandling. Efter att ha fått sina instruktioner ”föll folket ner och tillbad” (2 Mos. 12:27) sin Frälsare, och sedan följde de instruktionerna om påsken.

I Femte Moseboken påminns israeliterna om att återberätta sin historia på ett sådant sätt att de kan uppleva den som sin egen resa. Lägg märke till den kollektiva tonen i denna berättelse och betoningen på den nuvarande upplevelsen: ”Min fader var en nödställd aramé, som flyttade ner till Egypten med en liten skara människor. Där bodde de och blev ett stort, starkt och talrikt folk. Men egypterna behandlade oss illa, förtryckte oss och tvingade oss till tungt arbete. Då åkallade vi Herren, våra fäders Gud, och Herren hörde våra rop och såg hur vi förtrycktes, plågades och led. Herren förde oss ut ur Egypten med stark hand och lyftad arm, med fruktansvärd makt, med tecken och under. Han lät oss komma hit och gav oss detta land, ett land som flödar av mjölk och honung” (5 Mos. 26:5–9).

Genom att berätta och återberätta påskberättelsen (eller andra händelser i den heliga historien) för sina barn skulle föräldrarna också få stor hjälp att minnas vad Gud hade gjort för dem och för folket. Att berätta det betydde lika mycket för den som talade som för dem som lyssnade.