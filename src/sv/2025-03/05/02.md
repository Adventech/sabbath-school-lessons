---
title:  Ytterligare en plåga
date:   27/07/2025
---

Profeten Amos förklarar att ”Herren Gud gör aldrig något utan att avslöja sina planer för sina tjänare profeterna” (Amos 3:7), och genom profeten Mose avslöjade han för farao vad som skulle komma härnäst. Farao fick en mycket allvarlig varning. Detta kommer att vara en rättvis dom över stolthet, exploatering, våld och avgudadyrkan, vilka alla har utlöst dessa olyckor i Egypten.

`Läs 2 Mos. 11:1–10. Vilken varning gav Gud innan han verkställde domen över Egypten?`

Gud gav Egypten tid – tre dagar av mörker (2 Mos. 10:23) – att tänka över de senaste händelserna och vad de betydde. Han gav dem också en sista tydlig varning, en sista chans att göra det rätta.

Men i 2 Mos.11:8 står det att Mose ”gick ut från farao, upptänd av vrede” (FB). Varför skulle Mose gå i vrede? Troligtvis för att han vet att tragedin, den tionde plågan, kommer att drabba många oskyldiga människor – allt på grund av faraos hårda hjärta.

Siffran tio är också viktig i den bibliska symbolläran. Tio representerar fullhet eller fullständighet. (Tänk på de tio budorden som en fullständig uppenbarelse av den gudomliga morallagen). De tio egyptiska plågorna pekar på Guds fulla uttryck för sin rättvisa och vedergällning.

Gud är Domaren, och han är emot stolthet, orättvisa, diskriminering, arrogans, exploatering, grymhet och själviskhet. Han står på de lidandes, de utnyttjades, de misshandlades och de förföljdas sida. Gud kommer att skipa rättvisa, vilket i sanning är ett annat uttryck för hans kärlek. (Se Ps. 2:12 nuB; 33:4–5; 85:9–14; 89:14–16; 101:1; Jes. 16:5; Jer. 9:24).

Även vi bör försöka göra vårt bästa för att vara både kärleksfulla och rättvisa. Men vi kan lätt hamna i ytterligheter, på det ena eller andra sättet. Av ”kärlek” blundar vi för felaktigheter, för saker som behöver rättas till. Eller så kan vi kallt verkställa rättvisa som om det vore något gjort av stål. Ingen av dessa ytterligheter är korrekt. I stället är detta idealet: ”Människa, du har fått veta vad det goda är, det enda Herren begär av dig: att du gör det rätta, lever i kärlek och troget håller dig till din Gud” (Mika 6:8).

`Om vi inte kan uppnå en perfekt balans (vilket vi inte kan), varför är det då bättre att välja barmhärtighet framför rättvisa? Eller är det inte det?`