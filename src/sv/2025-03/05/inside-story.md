---
title:  Missionsnytt Från Hela Världen
date:   01/08/2025
---

### Oväntad sabbatsvila

När Tracy skulle börja studera vid Adventistsamfundets universitet i Zimbabwe planerade hon att tillbringa sina lördagar med att studera eller koppla av.

Tracy visste inte mycket om adventister. Hon var bara glad över att vara på Solusi University och bo hemifrån för första gången i sitt liv. När hon tänkte på de fyra studieår som låg framför henne sa hon till sig själv att hon kanske – kanske – skulle besöka universitetets kyrka någon gång innan hon tog examen.

Tracy flyttade in på internatet en fredagseftermiddag. Den kvällen inbjöd hennes nya rumskamrat henne att följa med till solnedgångsandakten i kyrkan.

Lektionerna hade inte börjat än, så Tracy hade inga läxor.

”Visst”, sa hon. ”Jag följer med.”

Klockan 18 gick de två unga kvinnorna till andakten i universitetskyrkan. Det var en ny upplevelse för Tracy. Sångerna var nya. Ingen dansade eller klappade i händerna som man gjorde i kyrkan därhemma. Men gudstjänsten var inte tråkig. Den var bara annorlunda.

När Tracy vaknade på lördagsmorgonen sa hennes rumskamrat att de borde gå till kyrkan igen.

Tracy gillade musiken och predikan. Alla verkade vara välkomnande och glada. Hon kände sig inte ny eller utanför. Hon kände sig redan som en del av gruppen.

Den kvällen sa hennes rumskamrat att de skulle gå till kyrkan igen, den här gången till ännu en solnedgångsandakt.

Lektionerna började veckan därpå, och Tracy koncentrerade sig på sina studier i ekonomi och redovisning. Hon fick nya vänner. Hon gillade maten som serverades i den stora matsalen som tidigare hade byggts större med stöd av gåvor som adventister världen runt hade gett till ett missionsprojekt 2015.

Och på fredagskvällen satt Tracy i kyrkan igen i stället för att göra läxor eller koppla av på rummet som hon tidigare hade planerat att göra.

Veckorna gick. I början hade Tracy förväntat sig att hon skulle behöva studera eller koppla av på sitt rum på lördagarna. Men hon upptäckte att hon inte behövde någon speciell tid för att koppla av då, eftersom alla på skolan vilade. Lektionerna pågick från måndag till torsdag, så hon hade gott om tid att göra sina läxor på fredagar och söndagar utan att behöva avsätta extra tid på lördagarna.

Under terminen höll universitetet en serie andliga möten. En pastor från Zimbabwes huvudstad Harare kom för att tala under veckan. Under hans vädjan efter sista mötet gav Tracy sitt hjärta till Jesus och blev senare döpt.

Tracy kom ihåg vänner som hade gått på andra universitet i Zimbabwe. Innan hon kom till Solusi hade hon frågat dem om råd om att studera vid ett universitet. De hade sagt till henne att de behövde studera eller koppla av på lördagar och söndagar, så de gick sällan i kyrkan.

Tracy berättade för dem om sin egen upplevelse. ”Ni behöver gå i kyrkan”, sa hon. ”Gud kommer att ta hand om era studier och se till att ni får tillräckligt med vila.”

Hennes vänner blev förvånade och lovade att försöka gå i kyrkan oftare.

Tracy planerar nu att inbjuda dem att besöka Adventkyrkan.

_Av Andrew McChesney, Zimbabwe, Södra Afrika-Indiska Oceanen Divisionen_