---
title:  Vem är Herren?
date:   13/07/2025
---

På Guds uppdrag går Mose till farao för att påbörja den process genom vilken han, Mose, skulle ”föra mitt [Guds] folk, israeliterna, ut ur Egypten” (2 Mos. 3:10).

`Vad var faraos svar på Guds uppmaning ”Släpp mitt folk” (se 2 Mos. 5:1, 2), och vilken betydelse kan man finna i detta svar?`

”Vem är Herren?” säger farao, inte i någon önskan att lära känna honom, utan i stället som en handling av trots eller till och med förnekande av denne Gud, som han erkänner att han inte känner.

”Jag känner inte Herren”, säger han, nästan som ett skryt. Hur många människor genom historien har inte sagt samma sak? ”Och detta är det eviga livet: att de känner dig, den ende sanne Guden, och honom som du har sänt, Jesus Kristus” (Joh. 17:3).

Egypten, med farao som kung, är en symbol för en makt som förnekar Guds närvaro och auktoritet. Det är en enhet som står i motsättning till Gud, hans ord och hans folk.

Faraos nästa uttalande: ”Israel tänker jag inte släppa”, visar ännu tydligare på detta uppror mot den levande Guden och gör Egypten till en symbol, inte bara för förnekandet av Gud, utan för ett system som kämpar mot honom.

Inte undra på att många såg samma attityd, årtusenden senare, i den franska revolutionen (se även Jes. 30:1–3 och Upp. 11:8). Farao trodde att han var en gud eller en son till en gud – en bred referens till en tro på ens egen högsta makt, styrka och intelligens.

”Av alla de länder som den bibliska historien nämner var Egypten det som fräckast förnekade den levande Gudens existens och satte sig upp mot hans befallningar. Ingen kung vågade någonsin mer öppet och överlägset göra uppror mot Herrens myndighet än fallet var med kungen i Egypten. När Mose i Herrens namn framförde budskapet till honom svarade Farao stolt: ’Vem är Herren? Skulle jag lyssna på honom och släppa Israel? Jag känner inte Herren, och jag tänker inte släppa Israel’ (2 Mos. 5:2). Detta är ateism. Det land som representeras av Egypten skulle uttala ett liknande förnekande av den levande Gudens anspråk och skulle visa en liknande anda av otro och trots” (Ellen White, Från mörker till ljus, s. 235).

`Om någon frågade: ”Känner du Herren?” Hur skulle du då svara? Om ja, hur skulle du säga att han är, och varför?`