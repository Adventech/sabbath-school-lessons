---
title:  Oomskurna läppar
date:   16/07/2025
---

Herren hade verkligen gett Mose ett antal mäktiga löften om vad han skulle göra. Även om detta möte måste ha uppmuntrat Mose, var hans uppmuntran förmodligen kortvarig, med tanke på det svar han fick från sitt folk.

`Läs 2 Mos. 6:9–13. Vad hände sedan, och vilka lärdomar kan vi dra av den här berättelsen när det gäller tider av besvikelse och kamp i våra liv?`

Hebréerna är så nedslagna av sin sorg, sitt lidande och sitt hårda arbete att de inte lyssnar på Moses lugnande ord om att Gud kommer att agera för att uppfylla det han lovat. De har väntat så länge på det, och deras förväntningar har inte uppfyllts. Varför skulle det vara annorlunda nu? De höll på att förlora modet och hoppet, vilket kan ha varit ännu mer bittert eftersom de kanske för första gången i hela sitt liv såg ett verkligt hopp om befrielse.

Och ändå, vem har inte varit i en liknande situation? Vem har inte vid något tillfälle känt sig deprimerad, besviken, missnöjd – till och med övergiven av Gud?

Kommer ni ihåg berättelsen om Job? Och hur var det med Asaf, en psalmdiktare som kämpade med sina frågor om de ogudaktigas välstånd och de rättfärdigas lidande? Trots sina svårigheter har dock Asaf en av de vackraste trosbekännelserna: ”Men nu är jag alltid hos dig, du håller mig vid handen. Du leder mig efter din vilja, du för mig på härlighetens väg. Äger jag dig i himlen önskar jag ingenting på jorden. Min kropp och mitt mod må svika, men jag har Gud, han är min klippa för evigt” (Ps. 73:23–26).

Genom den heliga historien har Gud försäkrat sitt folk att han är med dem (Jes. 41:13; Matt. 28:20). Han ger dem sin frid, sin tröst, och han stärker dem så att de klarar sig igenom livets utmaningar (Joh. 14:27; 16:33; Fil. 4:6, 7).

Förbundsformeln ”Jag skall göra er till mitt folk och jag skall vara er Gud” (2 Mos. 6:7) uttrycker den intima relation som Herren ville ha med sitt folk.

`Tänk igenom ovanstående citat från 2 Mos. 6:7. Även om sammanhanget var kollektivt, hur gäller detta var och en av oss individuellt, och hur bör denna relation visa sig i vårt dagliga liv? (Se även 2 Kor. 6:16.)`