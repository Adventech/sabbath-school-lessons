---
title:  Missionsnytt Från Hela Världen
date:   18/07/2025
---

### Från ”aldrig” till ”alltid”

Den traditionella ledaren kom i sina färgglada, kulturella kläder, inklusive skinnet av ett får. Han ställde sig upp för att välkomna besökarna och de som arbetar med ADRA-projektet i Eswatini och berättade öppet och ärligt:

”När ADRA först kom hit till området ville jag och hövdingen förbjuda dem från att arbeta här. Vi förstod att de var en del av sjundedagsadventisterna, och vi var säkra på att det här var människor som förbjöd sina barn att komma till sjukhuset och som inte var intresserade av att utbilda dem.”

”ADRA-personalen hade stort tålamod med oss. De försökte gång på gång förklara att det absolut inte kunde vara adventisterna som vi pratade om, då samfundet har många skolor och kliniker och sjukhus runt om i världen. Till slut var vi villiga att ge dem en prövotid. Området vi har omkring oss är verkligen utmanande för våra barn och unga. Det ligger långt uppe i bergen, och framtidsutsikterna är dåliga eftersom det är svårt att få utbildning och ännu svårare att få ett arbete. Vad skulle ADRA kunna göra för våra barn och ungdomar?”

ADRA:s Youth Empowernmentprogram handlar bl.a. om att barn och ungdomar ska bli hivtestade och kunna få tillgång till behandling för hiv-viruset. (Eswatini har den högsta hivförekomsten i världen. 25 % av befolkningen är smittad.) Programmet arbetar genom mentorer och kamratrådgivare som utbildas för att stödja barn och unga på fyra olika sätt. Ungdomarna ska få hjälp att:

Tro på sig själva och sina möjligheter till en bättre framtid.

Våga ta itu med det som behöver göras för att förändra negativa rutiner.

Lära sig ett yrke eller få annan kunskap som kan göra det möjligt för dem att starta en egen inkomstbringande verksamhet.

Ta ansvar inte bara för det egna livet, och visa vänlighet i sitt närområde, speciellt mot äldre och handikappade.

”Det tog inte så lång tid innan vi började se förändringar hos våra barn och ungdomar”, fortsatte den traditionella ledaren. ”De blev mer vänliga och stödde varandra. De började visa intresse för yrkesutbildningar, och en del av dem har redan startat egna verksamheter. De började ta hand om äldre och handikappade, och de slutade med droger och alkohol. Tidigare sa vi ’aldrig’, men idag säger vi ’alltid’ – det är bara ADRA vi vill ha i detta område. Om andra kommer så säger vi att de kan börja någon annanstans så att vi kan se resultatet av deras arbete innan vi släpper in dem här. Men en sak har ni missat: ADRA behöver bygga en kyrka i området. Den närmaste kyrkan ligger rätt långt bort, och det blir svårt för våra ungdomar att resa dit. Säg bara till oss om ni behöver mark för att bygga.”

ADRA ses normalt inte som en del av samfundets evangelisationsarbete, men denna berättelse visar att vi åstadkommer mycket utan att hålla evangeliska kampanjer mm. ADRA predikar med sina händer, och resultatet är att man ibland går från ”aldrig” till ”alltid”!

_Av Siri Bjerkan Karlsson, Adra Sverige, Eswatini_