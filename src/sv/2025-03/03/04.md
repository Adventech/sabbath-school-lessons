---
title:  Det gudomliga ”Jag”
date:   15/07/2025
---

Stackars Mose! Först blir han utskälld av farao, och nu är det hans eget folk som nästan förbannar honom.

Mose för därför fram sin klagan till Gud. I sin bitterhet och besvikelse över att Israels villkor förvärras frågar han: ”Herre, varför handlar du så illa mot detta folk? Varför skickade du mig? Ända sedan jag gick till farao för att tala i ditt namn har han misshandlat dem. Du har inte gjort någonting för att rädda ditt folk” (2 Mos. 5:22, 23). Moses missnöje med Herren är uppenbar och, med tanke på situationen, förståelig.

Guds svar är dock kraftfullt. Han kommer att agera, och dessutom på ett mycket beslutsamt sätt. ”Nu skall du få se vad jag skall göra med farao” (2 Mos. 6:1).

`Läs 2 Mos. 5:22–6:8. Vad är Guds svar till Mose, och vilka viktiga teologiska sanningar avslöjas här?`

Gud kommer inte längre bara att tala; han kommer nu att ingripa kraftfullt till förmån för sitt folk. Han påminner Mose om några relevanta fakta: (1) Jag är Herren; (2) Jag uppenbarade mig för patriarkerna; (3) Jag upprättade mitt förbund med dem; (4) Jag har lovat att ge dem Kanaans land; (5) Jag har hört Israels barns klagan; och (6) Jag har kommit ihåg mitt förbund att ge er det utlovade landet.

Lägg märke till upprepningen av det gudomliga ”Jag”. Jag, Herren din Gud, har gjort det och det, och därför kan du lita på att jag kommer att göra för dig vad jag har lovat.

Herren förkunnar nu högtidligt att han kommer att göra fyra stora saker för Israel eftersom han är deras levande Herre: (1) ”Jag skall föra er bort från tvångsarbetet hos egypterna”, (2) Jag skall ”rädda er ur slaveriet hos dem”, (3) ”Jag skall lyfta min arm till väldiga straffdomar för att befria er” och (4) ”Jag skall göra er till mitt folk och jag skall vara er Gud” (2 Mos 6:6, 7).

Dessa fyra gudomliga handlingar tryggar och återupprättar relationen mellan Gud och hans folk. Gud är subjektet för alla dessa aktiviteter, och israeliterna är mottagarna av alla dessa fördelar och nådegåvor. Gud erbjuder dessa gåvor gratis, av kärlek; han gjorde det då, för dem, och han gör det nu, för oss, i samma utsträckning.

`Vilka andra personer i Bibeln har klagat inför Gud – och med goda skäl? Varför är det inte fel att ibland lätta sin själ inför Gud och till och med klaga över sin situation? Men varför måste man alltid göra det i tro och förtröstan?`