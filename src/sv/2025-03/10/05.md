---
title:  Mitt ibland hans folk
date:   03/09/2025
---

Gud undervisade sitt folk på olika sätt, och ett av dem var genom helgedomen. Alla dess tjänster pekade mot Jesus; de var lektioner i frälsningsplanen, som skulle fullbordas genom Jesus många århundraden senare.

`Läs 2 Mos. 25:1–9. Vilka avgörande, praktiska och teologiska sanningar kan vi se i dessa verser?`

Trots att Gud ledde israeliterna och redan var nära dem, gav han Mose befallning om att bygga en helgedom: ”De skall göra en helgedom åt mig så att jag kan bo mitt ibland dem” (2 Mos. 25:8). Gud ville visa dem på ett påtagligt sätt att han verkligen var med dem. Trots att de hade gjort fel många gånger hade han inte övergivit dem, och ”när Herren återigen visade nåd mot dem” (Ellen White, Det var mycket gott, s. 308) fick de den gudomliga befallningen, och processen med att bygga helgedomen inleddes.

Bibeln försäkrar oss att Gud inte bor i tempel och byggnader som människan har skapat (Apg. 7:47–50), eftersom han är större än himlarnas himmel och himlen inte kan rymma honom. Inför areopagen i Athen säger Paulus: ”Gud som har skapat världen och allt den rymmer, han som är herre över himmel och jord, bor inte i tempel som är byggda av människohand” (Apg. 17:24). Kung Salomo säger: ”Men kan verkligen Gud bo på jorden? Himlen, himlarnas himmel, rymmer dig inte, än mindre detta hus som jag har byggt” (1 Kung. 8:27). Helgedomen skulle vara den plats där Gud skulle manifestera sin närvaro för dem.

Israeliterna skulle ge en frivillig offergåva för att bygga helgedomen. De skulle ge dyrbara och kostsamma gåvor, bland annat guld, silver, brons, akacieträ, olika slags fina tyger, olivolja och kryddor.

I 2 Mos. 25:10–27:21 får vi många detaljer om tabernaklet och dess tjänster. Gud försåg Mose med en ritning med specifika instruktioner om hur tabernaklet skulle byggas och inredas, inklusive förbundsarken, skådebrödsbordet, lampstället, altarna och förhängena; färgerna och måtten.

Mose var tvungen att bygga tabernaklet enligt det mönster som Gud visade honom (2 Mos. 25:9, 40; 26:30), vilket var en återspegling av den himmelska helgedomen (Heb. 8:1, 2; 9:11). Den jordiska helgedomen hade fyllt en viktig funktion fram till Jesus död och hans tjänst i den himmelska helgedomen, vilket gjorde den jordiska helgedomen ogiltig, en sanning som symboliserades av att förhänget framför det allra heligaste rämnade vid Kristus död (Matt. 27:51; Mark. 15:38).