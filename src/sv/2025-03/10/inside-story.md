---
title:  Missionsnytt Från Hela Världen
date:   05/09/2025
---

### Sprit, stöld och Gud

Betel skrev in sig på Rusangu University i Zambia för att han ville sluta dricka sprit. Han hoppades att hans liv skulle förändras om han studerade vid en adventistskola.

Betel växte upp i en adventistfamilj, men han började dricka när hans mamma dog. Han var 15 år och saknade henne fruktansvärt. Vänner sa till honom att alkohol skulle hjälpa honom att må bättre. Snart hade det blivit en vana att dricka varje dag. Detta fortsatte i två år. På något sätt lyckades Betel ta studenten.

Men vad skulle han sedan göra med sitt liv? En dag råkade han se ett tvinslag om Rusangu University. Han förstod att på den skolan fick man inte dricka alkohol. Kanske hans liv kunde bli bättre om han studerade där. Men på universitetet upptäckte Betel att det inte var lätt att plötsligt ändra sina vanor. Han hittade en plats på universitetsområdet där han kunde dricka i hemlighet. Han fick nya vänner som också drack. Och ibland var han till och med berusad i kyrkan.

Hans situation verkade hopplös. Och värre skulle det bli. En kväll behövde Betel och tre kompisar pengar för att köpa alkohol. Så de gjorde inbrott i flera internatbyggnader och stal madrasser som de tänkte sälja. Men de åkte fast.

I fängelset hade Betel gott om tid att fundera. Han visste att han hade gjort sig skyldig till inbrott och stöld och kunde förvänta sig ett långt fängelsestraff. Med tårar i ögonen vände han sig till Gud om bad om förlåtelse.

”Käre Gud”, bad han, ”jag har fattat många dåliga beslut. Men jag lovar att med din hjälp ska jag bli en bättre människa. Snälla, hjälp mig att bli frigiven.”

Femton dagar senare släpptes oväntat Betel och hans tre vänner från fängelset. Betel visste inte varför.

Rusangu University välkomnade studenterna tillbaka. Betel visste inte heller varför de gjorde det. Vanligtvis blev elever som begick brott relegerade från universitetet. Betel undrade om Gud hade hört hans böner och gett honom en ny chans i livet.

Han kom ihåg sitt löfte till Gud i fängelset. Han bad Gud om hjälp att göra de förändringar han behövde göra i sitt liv. Han slutade dricka. Han studerade Bibeln. En månad efter att han hade släppts från fängelset blev han döpt.

Lärare och andra elever blev förvånade över förändringen i Betels liv.

I dag är Betel studentledare och medlem av universitetskyrkans medieteam.

När Adventist Mission talade med Betel skulle han snart ta sin examen i journalistik, kommunikation samt fred och konfliktlösning. Han funderade på att läsa vidare efter sin examen för att studera teologi och bli pastor. Betel sa att Gud förändrade hans liv och kan förändra livet för alla som ber om det.

För flera år sedan fick Rusangu University möjlighet att bygga ett universitetsbibliotek med stöd av våra missionsgåvor. Det har varit till välsignelse för många ungdomar i Zambia som ville utbilda sig. Det här kvartalet har vi möjlighet att stödja nya projekt inom Södra Afrika-Indiska oceanen divisionen. Med Guds välsignelse kan dessa projekt också åstadkomma en viktig skillnad i många människors liv.

_Av Andrew McChesney, Zambia, Södra Afrika-Indiska Oceanen Divisionen_