---
title:  Fylld med gudomlig ande
date:   04/09/2025
---

Gud instruerade Mose om varje detalj i förberedelserna för tabernaklets gudstjänster. Prästerna skulle ha prästerliga kläder, men översteprästen bar en särskild efod, en linnekåpa, som innehöll namnen på Israels söner. Han bar också en bröstplatta, som innehöll urim och tummim, stenar som kunde visa Guds vilja, och som skulle sitta utanpå hans hjärta (2 Mos. 28). Alla präster skulle vara invigda (2 Mos. 29). Andra saker som skulle förberedas noggrant var rökelsealtaret, bronskaret, smörjelseoljan och rökelsen (2 Mos. 30).

`Läs 2 Mos. 31:1–18. Vilken särskild hjälp gav Gud för att alla tabernaklets detaljer och tillhörande tjänster skulle kunna förberedas och byggas på ett vackert och korrekt sätt?`

För första gången i Bibeln läser vi att Gud skulle fylla en människa med gudomlig ande. Vad innebär detta? Besalel fick insikt och förmåga att arbeta konstnärligt med tabernaklet. Han blev fylld, dvs. utrustad med nya färdigheter, förståelse och kunskap om det hantverk som behövdes. Dessutom gav Gud Oholiav och många andra hantverkare samma ande för att hjälpa till i detta arbete.

Mitt i all denna kreativitet presenteras Guds sabbat som ett tecken mellan Gud och hans folk på att Herren gör dem heliga. Det betyder att iakttagandet av det fjärde budet är förknippat med helgelse. Hesekiel observerade senare: ”Dessutom gav jag dem mina sabbater till ett tecken som förenar mig och dem, för att de skall inse att det är jag, Herren, som helgar dem” (Hes. 20:12).

Sabbaten är en påminnelse om att Herren inte bara är vår Skapare (1 Mos. 2:2, 3), Återlösare och Gud (5 Mos. 5:15; Mark. 2:27, 28) utan också den Helige. Han förvandlar människor genom sin närvaro; genom hans Ande och Ord växer de till att återspegla en kärleksfull, vänlig, osjälvisk och förlåtande personlighet.

Den sista presenten som Gud gav till Mose var dekalogen (2 Mos. 31:18). Gud själv skrev därpå och gav de två stentavlorna med de tio budorden (2 Mos. 31:18; 5 Mos. 9:9–11). Dessa tavlor skulle placeras i förbundsarken i det allra heligaste. Arken placerades under nådastolen (2 Mos. 25:21, FB).

`Uttrycket ”nådastolen” kommer från ett hebreiskt ord, vars grundbetydelse är ”att sona”. Varför skulle då denna ”nådastol” placeras rakt över Guds lag? Vilket hopp kan vi se i detta faktum?`