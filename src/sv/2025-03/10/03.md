---
title:  Att se Gud
date:   01/09/2025
---

`Läs 2 Mos. 24:9–18. Vilken fantastisk upplevelse fick Israels barn här?`

Efter att förbundet med Gud hade återupprättats besteg Mose åter Sinai. I början av denna klättring var Mose inte ensam. Han hade det utmärkta sällskapet av 73 israelitiska ledare. För ledarna var detta en höjdpunkt: de såg Gud (teofani), och två gånger i texten understryks denna fantastiska verklighet. Det var också ett tillfälle för ledarna att genom att äta tillsammans besegla förbundet med Gud. Det var en bankett, och Israels Gud var deras värd. Dessa ledare var djupt hedrade av Gud.

I Mellanöstern under biblisk tid (och till viss del även idag) var det en stor upplevelse, en stor ära och ett privilegium att äta tillsammans. Det erbjöd förlåtelse och skapade ett vänskapsband. Det innebar att man ställde upp för varandra och höll ihop i tider av kris och problem. Genom att äta tillsammans lovade de varandra, utan ord, att om något skulle hända den ena parten, skulle den andra vara skyldig att komma och hjälpa. Att bli bjuden på en måltid var en speciell förmån som inte alla fick ta del av.

Samtidigt var det en av de värsta förolämpningarna att tacka nej till en inbjudan. Denna insikt hjälper oss att förstå berättelserna i Nya testamentet där Jesus Kristus kritiserades hårt för att äta med syndare (Luk. 5:30). När troende firar Herrens måltid etablerar de också detta nära band med andra troende som är syndare som de själva. Under måltiden firar vi den förlåtelse och frälsning som vi har i Jesus (se Matt. 26:26–30; Mark. 14:22–25; 1 Kor. 11:23–29).

Tragiskt nog föll några av de män som hade gått upp med Mose senare i synd och förlorade sina liv (se 3 Mos. 10:1, 2, 9). Trots att de hade en så djup upplevelse med Gud där, blev de inte förvandlade eller omvända av den upplevelsen. Vilken kraftfull lärdom är inte detta om hur innehav av sanning och heliga privilegier inte automatiskt innebär omvändelse. Efter att ha upplevt det som de hade fått vara med om borde dessa män ha varit de sista som gjorde det som de senare tragiskt nog gjorde.

`Fundera mer på berättelsen om dessa mycket privilegierade män, till och med Arons söner. Vilken varning bör detta ge oss adventister, som med det ljus vi har fått oss anförtrott verkligen är privilegierade?`