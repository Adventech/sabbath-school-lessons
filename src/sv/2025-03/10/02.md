---
title:  Boken och blodet
date:   31/08/2025
---

`Läs 2 Mos. 24:1–8. Vilken roll spelar läsningen av Guds ord och blodstänkningen när förbundet mellan Gud och hans folk fastställs?`

Bibelns levande Gud är relationernas Gud. Det viktiga för vår Herre är inte en sak eller en agenda utan individen. Gud ägnar alltså stor uppmärksamhet åt människor, och det primära syftet med hans aktiviteter är att bygga upp en personlig relation med människorna. En Gud som ”är kärlek” måste ju vara en Gud som verkligen bryr sig om relationer, för hur kan det finnas kärlek utan relationer?

Jesus sa: ”Och när jag blir upphöjd från jorden skall jag dra alla till mig” (Joh. 12:32). Gud är inte bara intresserad av vårt etiska beteende, rätt lära eller en uppsättning korrekta handlingar, utan framför allt av att ha en personlig, intim relation med oss. Båda skapelseberättelserna (1 Mos. 1–2) handlar om relationer: den första om den vertikala relationen med Gud (sabbaten) och den andra om den horisontella relationen mellan människor (äktenskapet).

Införandet av förbundet vid Sinai skulle förstärka den speciella relation som Gud ville ha med sitt folk. Under ceremonin ropade folket två gånger att de skulle lyda Gud i allt som han krävde. ”Vi vill göra allt vad Herren har sagt och lyda honom”, utropade de (2 Mos. 24:7). De menade det också, men de kände inte till sin trasighet, bräcklighet och brist på kraft. Blodet stänktes på altaret och på folket (2 Mos. 24:6, 8), vilket visade att det endast var genom Kristus förtjänster som Israel kunde följa Guds instruktioner.

Vi vill inte acceptera att vår mänskliga natur är ömtålig, svag och genomgående syndig. Vi har en inneboende tendens till ondska. För att kunna göra det goda måste vi få hjälp utifrån. Denna hjälp kommer endast uppifrån, från kraften i Guds nåd, från hans Ord och från den heliga Anden. Och även med allt detta till vårt förfogande kommer ondskan fortfarande så lätt till oss, eller hur?

Det är därför som en nära personlig relation med Gud var lika viktig för folket på Sinai som den är för oss i dag.

`”Allt vad Herren har sagt vill vi göra” (2 Mos. 24:3). Hur många gånger har du sagt samma sak, bara för att misslyckas? Vad är den enda lösningen?`