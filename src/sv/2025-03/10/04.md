---
title:  Kraft att lyda
date:   02/09/2025
---

`Läs Hes. 36:26–28. Vad händer med lydnaden i våra liv?`

Vid tre tillfällen förklarade israeliterna ivrigt att de skulle lyda Gud (2 Mos. 19:8; 24:3, 7). Lydnad är viktigt, även om Bibeln lär oss att vi människor är svaga, trasiga, ömtåliga och syndiga. Denna sorgliga sanning har uppenbarats inte bara under det forntida Israels historia, utan under hela hans folks historia.

Hur har vi då möjlighet att troget följa Gud?

Den goda nyheten är att det som Gud befaller ger han oss kraft att göra. Den hjälp som inte finns inom oss kommer utifrån och gör det möjligt för oss att göra det som Gud kräver. Det är hans verk. I kärnan av sin teologiska sammanfattning i Hes. 36:26, 27 gör profeten Hesekiel denna sak mycket tydlig. Endast Gud kan utföra en hjärttransplantation, och han gör det genom att ta bort vårt hjärta av sten och ersätta det med ett känsligt hjärta av kött. Som Josua påminde sina lyssnare: ”Ni förmår inte tjäna Herren” (Jos. 24:19).

Vi kan bestämma oss för att följa Gud; det är vår roll. Vi måste välja varje ögonblick att överlämna oss till honom. Och det beror på att vi inte har kraft att fullfölja ens vårt medvetna val att tjäna honom. Men när vi ger vår svaghet till Gud, kommer han att göra oss starka. Paulus säger: ”När jag är svag, då är jag stark” (2 Kor. 12:10).

Lägg märke till det gudomliga ”jag” i Hes. 36:24–30: Gud hämtar, samlar, renar, tar bort, ger, fyller, flyttar och befriar dig så att du noggrant följer hans lag. Det han gör ska du också göra. Han identifierar sig med dig, och om du umgås nära med honom kommer hans gärningar att bli dina gärningar. Enheten mellan Gud och dig kommer att vara dynamisk, kraftfull och livlig.

Återigen ligger tonvikten i detta avsnitt på Guds gärning. Folkbibelns version lyder: ”Jag ska låta min Ande komma in i er och göra så att ni vandrar efter mina stadgar och håller mina lagar och följer dem” (Hes. 36:27, FB). Gud befaller människor att lyda och ger dem sedan kraften att lyda. Det som Gud kräver av sitt folk hjälper han dem alltid att göra. Lydnad är Guds gåva (inte bara vår prestation eller bedrift), precis som rättfärdiggörelsen och frälsningen också är hans gåvor (Fil. 2:13).

`Om vi har blivit lovade kraften att lyda, varför tycker vi då att det ändå är så lätt att falla i synd?`