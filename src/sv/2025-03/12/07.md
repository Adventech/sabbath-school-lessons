---
title:  Studiehjälp
date:   19/09/2025
---

Läs noga Ellen White, ”Avgudadyrkan vid Sinai”, s. 291–294, i Det var mycket gott.

En dyster dag besökte en far och son en katedral. Medan de tittade på glasmålningarna med vackra skildringar av olika bibliska scenarier började solen plötsligt lysa genom glasbilderna av människor och belyste dem med ett skinande ljus. Den lille pojken frågade sin far: ”Pappa, vilka är de här människorna?” Pappan visste inte mycket om kristendomen, Kristus eller hans lärjungar, men svarade snabbt: ”De här människorna är kristna.” Denna bländande bild stannade kvar i sonens sinne. En dag frågade pojkens lärare i klassen: ”Barn, vet ni vilka de kristna är?” Den lille pojken kom ihåg den ljusa bilden i katedralen och svarade: ”Jag vet, kristna är skinande människor.” Jesus sade till sina efterföljare: ”På samma sätt skall ert ljus lysa för människorna, så att de ser era goda gärningar och prisar er fader i himlen” (Matt. 5:16). Endast människor som skiner kan vara Guds medhjälpare.

### Samtalsstart

Om Mose var din pappa och du ville veta mer om hans häftiga liv, vad hade du frågat honom då?

### Förbön

Käre Gud, ge oss av ditt ljus som vår värld behöver och hjälp oss att lysa upp tillvaron för de människor vi möter som inte har nåtts av ditt ljus.

### Samtalsfrågor

`”Om vi skulle ödmjuka oss inför Gud och vara vänliga och tillmötesgående och ömsinta och fulla av omtanke skulle det ske hundra omvändelser till sanningen där det nu bara sker en” (Ellen White, Testimonies for the Church, vol. 9, s. 189). Vilket kraftfullt budskap finns här för oss alla om hur våra karaktärer, våra handlingar och våra attityder påverkar vårt vittnesbörd?`

`2 Mos. 34:6, 7 kallas för Gamla testamentets Joh. 3:16. Varför kallas de verserna så?`

`Hur kan du förklara skönheten i Guds karaktär, utifrån Guds självuppenbarelse, för människor som frågar vem din Gud är?`

`Fundera över hur människor som varit vänliga, älskvärda, ödmjuka och förlåtande har påverkat din egen erfarenhet i församlingen. Samtidigt, hur har ovänliga, oförlåtande och arroganta ”kristna” påverkat din vandring med Herren?`