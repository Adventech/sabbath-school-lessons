---
title:  Uppenbarelsetältet
date:   14/09/2025
---

`Läs 2 Mos. 33:7–11. Varför bad Gud Mose att bygga uppenbarelsetältet?`

Vi får inte förväxla ”uppenbarelsetältet” som byggdes utanför Israels läger (2 Mos. 33:7) med tabernaklet, ”helgedomen” (2 Mos. 25:8, FB) som senare byggdes och placerades i mitten av lägret. Vi vet inte hur ofta Mose rådgjorde med Gud i uppenbarelsetältet. Men en sak vet vi med säkerhet: Moses möten med Gud resulterade i en nära vänskap dem emellan. Läs 2 Mos. 33:11–17. En vän är en person som vi kan rådfråga och öppet diskutera det mesta med och lita på att han eller hon aldrig kommer att avslöja det för andra. En vän är något av det finaste man kan ha och en av de finaste personer man kan vara.

Berättelsen om Mose i 2 Mos. 19–34 lär oss mycket om hur Gud förvandlar våra liv. Hur byggde Gud upp en relation med denne enastående ledare? Ett studium av Moses liv visar hur han växte i sin kunskap, inte bara om Guds kraft utan också om hans kärlek och karaktär. Detta är en avgörande komponent i en relation med Gud.

Innan Mose kom till berget Sinai användes han på ett mäktigt sätt av Gud, även om han förbereddes för en särskild ledarroll. När han tog hand om fåren i Midjans land inspirerade Gud honom till att skriva två böcker: Jobs bok och Första Moseboken. Sedan, under den dramatiska händelsen med den brinnande busken, blev han kallad av Gud att leda Israel ut ur Egypten. Han såg hur de egyptiska gudarna och den mäktiga egyptiska armén besegrades i Sävhavet. Han observerade under många veckor hur Gud ledde Israel från Egypten till Sinai. Efter att ha fått ett skinande ansikte ledde han Israel i ytterligare 39 år, ända fram till gränsen till det utlovade landet. Det bibliska budskapet säger att Mose var en trogen Guds tjänare (5 Mos. 34:5; Jos 1:1), ett oförminskat ljus i mörkret, en föredömlig profet som andra skulle mätas med (5 Mos. 18:15, 18). Han var en förändringskraft, även om folket inte alltid följde hans anvisningar och ord. När de gjorde det, gick det bra för dem.

`Vi kan lära oss av Mose, eftersom hans exceptionella livshistoria berättar för oss vad Gud kan göra när vi låter honom förändra oss. Vilka var några vändpunkter i din vandring med Gud, där du insåg hur kraftfullt han verkade i ditt liv?`