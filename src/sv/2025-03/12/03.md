---
title:  ”Då kan jag lära känna dig”
date:   15/09/2025
---

`Läs 2 Mos. 33:12–17. Vad bad Mose Herren att undervisa honom om? Varför krävde han Guds närvaro för att vägleda folket?`

Mose växte stadigt i Herren. Han kom allt närmare Herren och försökte forma sig själv efter Guds avbild. En dag när han samtalade med Gud i uppenbarelsetältet insåg Mose plötsligt att han inte kände honom, och han uttalade en särskild bön: ”låt mig veta dina planer; då kan jag lära känna dig” (2 Mos. 33:13). Mose var medveten om sitt djupa behov av att förstå Gud på en ny nivå. Han upptäckte att ju mer han kände Herren, desto mer kände han honom inte. Han insåg sitt behov och önskade helhjärtat att få lära känna honom bättre. Gud uppfyllde villigt Moses önskan.

Genom att titta på Moses erfarenheter hittills kan vi se hur Mose drogs in i en djupare, nära relation med Herren och hur han växte andligt.

Först klättrade Mose upp på berget och ”gick upp till Gud” (2 Mos. 19:3). Sedan gick han ”upp till bergets topp” (2 Mos. 19:20, FB) och närmade sig därefter molnet, ”det tjocka mörkret” där Gud bodde (2 Mos. 20:21, nuB).

Vid ett annat tillfälle gick Mose ”in i molnet” där Gud var, och han stannade hos Herren i 40 dagar och 40 nätter (2 Mos. 24:18). Under dessa 40 dagar gav Gud Mose två värdefulla gåvor: (1) dekalogen, skriven av Gud själv på de två tavlorna, som också hade mejslats ut av honom (2 Mos. 24:12), och (2) instruktionerna om hur tabernaklet skulle byggas och inredas (se 2 Mos. 25–31).

Sedan tillbringade han ytterligare 40 dagar och nätter med Herren och bad för syndare (2 Mos. 32:30–32; 5 Mos. 9:18).

Men även efter allt detta ville Mose lära känna Guds karaktär mer konkret, och Gud gav honom snart speciella insikter för att förstå vem han är. Denna kunskap som Mose önskade var inte bara en intellektuell förståelse av Gud, utan en erfarenhetsmässig kunskap om hans person.

Inte undra på att Jesus århundraden senare sa: ”Och detta är det eviga livet: att de känner dig, den ende sanne Guden, och honom som du har sänt, Jesus Kristus” (Joh. 17:3). Finns det något bättre sätt för Gud att göra sig känd för människorna än genom att själv bli människa?

`Känner du Gud eller känner du bara till honom? Vad är den avgörande skillnaden mellan de två?`