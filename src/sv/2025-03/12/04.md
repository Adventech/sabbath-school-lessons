---
title:  ”Låt mig få se din härlighet!”
date:   16/09/2025
---

Efter folkets avfall vid guldkalven bad Mose för Guds folk och ville försäkra sig om att Herren skulle fortsätta att leda dem till det förlovade landet. Djupt inom sig ville han också lära känna Herren bättre.

`Läs 2 Mos. 33:18–23. Hur svarade Gud på Moses begäran om att få se hans härlighet?`

”Låt mig få se din härlighet!”, bad Mose Herren. I sin barmhärtighet uppenbarade Herren sin härlighet för honom. Men när Gud besvarade Moses begäran lovade han att visa honom sin ”godhet” (2 Mos. 33:19, nuB). Man kan lugnt dra slutsatsen att Guds härlighet är hans godhet, det vill säga hans karaktär (se även Ellen White, Genom vatten och eld, s. 429, 430; Guds rike är som ..., s. 340, 341; Det var mycket gott, s. 279).

”Gud blir förhärligad genom att han skänker de här egenskaperna till sina barn. Han vill se att människor når den högsta normen” (Ellen White, Genom vatten och eld, s. 397). Hans ära är att omfamna ångerfulla syndare (se Från makt till maktlöshet, s. 451, 452) och ge dem allt som behövs för att de ska bli förändrade. Samtidigt är det vår ”ära” att uppenbara hans karaktär i våra egna liv och att göra den känd för andra.

Denna återspegling av Guds karaktär, hans godhet, vänlighet och ömma kärlek, måste synas i våra handlingar. På så sätt har vi en chans att inte bara vara en välsignelse för världen utan också ett lysande ljus för det universum som ser på oss. Som Paulus säger: ”Det förefaller mig som om Gud hade ställt oss apostlar sist av alla, som dödsdömda; vi står på arenan inför hela världen, inför både änglar och människor” (1 Kor. 4:9). Denna kosmiska dimension ger våra liv och vår tjänst en mening och ett syfte som vi knappt kan börja föreställa oss.

I Rom. 2:4 säger Paulus att ”Guds godhet vill föra dig till omvändelse” (FB). Det vill säga att det är Guds godhet och karaktär som övertygar människor om deras syndfullhet och behov av frälsning. När vi ser på korset och vet vem som var där (Herren själv) och varför han var där – för att han älskade oss och detta var det enda sättet att rädda oss – får vi den största möjliga uppenbarelsen av hans godhet och karaktär.

`Hur mycket tid ägnar du åt att fokusera på korset och vad det säger dig om Guds karaktär?`