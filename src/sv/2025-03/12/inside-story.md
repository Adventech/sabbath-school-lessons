---
title:  Missionsnytt Från Hela Världen
date:   19/09/2025
---

### Sjukhus som förändrar liv

Chitanda Lumamba adventistsjukhus i Zambia ligger på landsbygden där människor bor i hus med halmtak och använder brunnar och utomhustoaletter. Människorna livnär sig på småskaliga jordbruk och arbetar bara under en del av året. De planterar majs under regnperioden – men bara så att det räcker till familjens behov. Utöver detta har de sällan några andra sätt att försörja sig. Alkoholism är mycket vanlig, och antalet tonårsgraviditeter är högt. Kollektivtrafiken består främst av små och stora lastbilar som transporterar passagerare i baksätet eller på flaket. Bussar eller taxibilar är sällsynta. Ofta går folk till fots.

Innan adventistsjukhuset öppnade sina dörrar fanns det bara en liten hälsoklinik där som erbjöd den allra enklaste akutbehandling. Det fanns bara en ambulans som flera små kliniker fick samsas om. Ambulansen användes bara till att köra patienter till det närmaste sjukhuset och det låg nio mil bort. Det var inte möjligt att hämta människor i deras hem, utan de sjuka var tvungna att först hitta ett sätt att ta sig till kliniken. När sedan någon som behövde sjukhusvård kom till kliniken var personalen tvungen att ringa runt för att hitta ambulansen. Och om ambulansen redan användes av en annan klinik var patienten tvungen att vänta i sex timmar, 12 timmar eller till och med en dag för att få skjuts till sjukhuset. Resultatet var att vissa patienter valde att gå hela vägen till sjukhuset.

En blivande mamma kunde komma till kliniken med förlossningsvärkar. På kliniken ringde man efter ambulansen. Den blivande mamman kunde alltså i värsta fall få vänta till nästa dag på att bli hämtad även i fall som såg ut att bli komplicerade och livsfarliga. En gång kördes en kvinna med värkar till adventistsjukhuset på en oxkärra. Flera av hennes anhöriga hade följt med. Så gör man i Zambia när en patient åker till sjukhuset.

Den blivande modern blev glad när hon upptäckte att adventistsjukhuset var öppet och att det fanns en läkare där. Förlossningen gick bra trots att det krävdes ett komplicerat ingrepp. På sjukhusets lilla förlossningsavdelning föds i dag ca 200 barn varje månad. Vid ett annat tillfälle blev en femårig pojke inlagd på sjukhuset med gipsat ben. Hans mamma sa: ”Sjukhuset kan erbjuda oss bättre vård än vi fick tidigare. Den gamla hälsokliniken skulle ha skickat hem oss direkt med benet i gips. Vi hade varit tvungna att komma tillbaka många gånger för att gå på kontroller. Men på sjukhuset kunde min son stanna och få behandling tills benet var läkt.”

Chitanda Lumamba adventistsjukhus fyller ett viktigt behov i samhället och vill gärna kunna erbjuda mer. Det behövs ett ordentligt kök där man kan laga mat, inte bara åt patienterna utan också åt anhöriga som följer med dem till sjukhuset. Tvätten sker i dag för hand. En tvättstuga med tvättmaskiner och torktumlare skulle bli en stor förbättring för patienterna och deras anhöriga som hjälper till att vårda dem. Våra missionsgåvor kommer att hjälpa Chitanda Lumamba adventistsjukhus att bygga köket och tvättstugan som de så väl behöver. Tack för era gåvor!

_Av Andrew McChesney, Namibia, Södra Afrika-Indiska Oceanen Divisionen_