---
title:  Moses strålande ansikte
date:   18/09/2025
---

`Läs 2 Mos. 34:29–35. Vad var orsaken till Moses strålande ansikte?`

Efter att Gud hade uppenbarat sin kärleksfulla karaktär för Mose, steg Mose ner till Israels läger med ett strålande ansikte. Visste Mose först att hans ansikte strålade? Nej, inte alls. Ju närmare man är Herren, desto mer medveten blir man om sina brister i förhållande till Guds helighet.

Vad var orsaken till Moses förvandling som resulterade i att hans ansikte blev strålande? Orsaken var inte det enkla faktum att han befann sig i Guds närvaro, för flera gånger tidigare hade han varit tillsammans med Herren och hans ansikte blev inte strålande efter dessa möten. Men om han aldrig hade varit i Herrens närvaro skulle hans ansikte aldrig ha blivit strålande. Det var först när han förstod Guds godhet och vänlighet och helt öppnade sig för Gud på grund av skönheten i hans karaktär, som Mose förvandlades och hans ansikte blev strålande. Våra hjärtan och sinnen kan uppleva en förändring när vi överlämnar oss till Gud och låter honom vara Herre och Kung i våra liv.

`Läs 2 Kor. 3:18. Hur kan Jesus gradvis förvandla dig till sin avbild?`

Paulus jämför Moses strålande ansikte med Jesus Kristus och att Jesus härlighet (i vilken Guds lag och nåd personifierades) överträffar lagens härlighet med Mose. Kristus, tillsammans med hans lag, kan graveras in i våra karaktärer endast när vi fäster våra ögon på Jesus (Heb. 3:1; 12:2) och endast genom Guds Andes kraft (2 Kor. 3:12–18).

Mose är en förebild för oss och visar vad Gud kan göra för oss när vi tillåter honom att förändra våra karaktärer och forma oss till hans gudomliga avbild. Det är detta som Paulus menar när han talar om att vandra i ”ett nytt liv” (Rom. 6:4).

`Vilka delar av din karaktär behöver återspegla Guds förvandlande kraft bättre? Tänk på hur du kan få uppmuntran och frälsningsvisshet när du fokuserar på Jesus död på korset.`