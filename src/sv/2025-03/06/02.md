---
title:  ”Gå och frambär offer åt Herren”
date:   03/08/2025
---

På påsknatten föll den gudomliga domen över dem som inte var täckta av blodet (2 Mos. 12:1–12). Ingen undkom på grund av position, utbildning, social status eller kön. Straffet drabbade alla familjer, från farao till slavar och till och med djurens förstfödda. Egyptens stolthet var som bortblåst.

`Läs 2 Mos. 12:31–36. Vilken märklig begäran gör farao och varför, trots att han ger dem tillåtelse att ge sig av?`

Det är intressant att farao, när han säger till hebréerna att de ska gå och tillbe, lägger till denna begäran: ”och be om välsignelse också för mig” (2 Mos. 12:32).

Och be om välsignelse också för mig?

Varför skulle han, Egyptens kung, en ”gud” på jorden bland sitt folk, be om det? Det låter som om han äntligen har förstått den hebreiska gudens makt och vill dra nytta av den. Men hur kan Gud välsigna honom när han är genomsyrad av uppror, envishet, synd och stolthet? Visst, han gav till slut sitt samtycke, men det var inte för att han underkastade sig Jahves vilja. Det var i stället ett uttryck för nederlag. Han var inte ångerfull – vilket hans senare handlingar kommer att avslöja. Han ville helt enkelt stoppa den förödelse som höll på att förstöra hans rike.

Farao var förödmjukad. Och med tanke på de tragiska omständigheterna efter den värsta plågan av alla, ger han Israel tillstånd att lämna Egypten. Det som han vägrade att ge alla tidigare gånger, oavsett det lidande som hans handlingar orsakade hans nation, tillåter han nu.

Och det egyptiska folket är förståeligt nog angelägna om att hebréerna också ska ge sig av. Som de sa: Var snälla och ge er av. ”Annars är vi snart döda allihop” (2 Mos. 12:33, nuB).

Under tiden såg Gud till att israeliterna inte lämnade Egypten tomhänta, utan med saker som de skulle behöva för vad som i slutändan visade sig bli en mycket längre vistelse än väntat. Egyptierna gav judarna dessa dyrbara föremål endast för att skynda på folket ut ur landet, men föremålen var löner som israeliterna länge förvägrats för århundraden av slavarbete. För egyptierna var priset för att få hebréerna ut ur deras land säkerligen nog så billigt.

`Hur ofta har vi inte ”ångrat” handlingar bara på grund av konsekvenserna och inte för att handlingarna i sig var felaktiga? Varför är det inte sann ånger? Hur kan vi lära oss att vara ledsna för de synder som vi på sätt och vis ”kommer undan med”, åtminstone på kort sikt?`