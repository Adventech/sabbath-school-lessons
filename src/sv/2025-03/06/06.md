---
title:  Moses och Mirjams sånger
date:   07/08/2025
---

Hela den egyptiska armén störtades; ingen överlevde, inte ens farao (se Ps. 136:15). Det var ett förkrossande nederlag för egyptierna och en fullständig seger för Guds folk. Inte undra på att judarna genom hela sin historia, och ända fram till idag, återberättar denna historia.

`Läs 2 Mos. 15:1–21. Vad är innehållet i Moses sång?`

Denna sång prisar Herren för att han är en mäktig krigare som besegrade dem som motsatte sig hans folk. Mose utvecklar personligen detta tema genom att betona att Herren, hans Gud, också är hans styrka, sång och frälsning. Ingen är som han, ”majestätisk och helig, värdig fruktan och lovsång, mäktig att göra under” (2 Mos. 15:11).

Moses sång handlar om Gud, om vem han är och vad han gör. Herren upphöjs, lovprisas och beundras för sina enastående gärningar som han utför för sitt folk. Tacksamhet och tillbedjan är naturliga följder av Guds godhet mot oss. Att uppskatta hans kärlek är en förutsättning för ett levande andligt liv. Guds orubbliga kärlek betonas och förhärligas särskilt eftersom han kommer att leda det folk som han har återlöst, och han kommer att vägleda dem till den heliga boningen. Mose förutspår att Gud ska grunda helgedomen på berget som är hans egendom (2 Mos. 15:17), och allt pekar framåt mot Sion och templet i Jerusalem.

I Upp. 15:2–4 sjunger de återlösta Moses sång och Lammets sång. Kan du föreställa dig hur detta kommer att låta i himlen, denna lovsång till Gud för hans stora och underbara gärningar, lovsång till Gud för hans rättvisa och sanna domar och lovsång till Gud för hans rättfärdiga gärningar och hans helighet? Lägg märke till den sista raden i sången: ”Alla folk ska komma och tillbe inför dig, för dina rättfärdiga domar har uppenbarats” (FB). Det vill säga, när alla Guds domar – i synnerhet hans domar över ondskan och förtrycket som i årtusenden har förblivit ostraffade – har blivit manifesterade, kommer nationernas återlösta att prisa honom för dessa domar.

`Immanuel Kant sade att om Gud är rättvis, så måste det finnas något slags liv efter detta (Kant: Kritik av det praktiska förnuftet, 1788). Varför är det påståendet så sant, och hur kan vi lära oss att lita på att den rättvisa som så länge saknats här en dag kommer att komma? Hur kan du finna tröst i det hoppet?`