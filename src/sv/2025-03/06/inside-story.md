---
title:  Missionsnytt Från Hela Världen
date:   08/08/2025
---

### Misslyckas men ändå vinna

Ungdomarna hade svårt att titta oss i ögonen; deras föräldrar satt utspridda och tittade lite oroligt på varandra; och mentorn hade svårt att hålla gråten borta. Vi hade åkt längs vägar som inte var mycket annat än stenar för att besöka den här ungdomsgruppen i en mycket svårtillgänglig del av Lesotho. Gruppen hade totalt misslyckats med det som de hoppades skulle ge dem en bättre framtid.

Av ADRA-programmet hade ungdomarna fått tillgång till flera tusen kronor som de skulle köpa in kycklingar för så att de skulle kunna föda upp dem, sälja dem och köpa in nya. En del av vinsten från försäljningen skulle de spara för att senare använda till någonting som kunde hjälpa dem att förbättra sin framtid.

Utan att be om råd från föräldragruppen eller sin mentor hade ungdomarna letat reda på en möjlighet att köpa kycklingar online. De hade tyckt att försäljaren verkade seriös och hade kommit överens med honom om priset och platsen där de skulle hämta kycklingarna. Så snabbt som möjligt hade de skickat över alla pengarna och sedan åkt för att hämta sina kycklingar.

Men där blev det problem – vid den avtalade tiden fanns inte säljaren på platsen där de skulle mötas. När de senare ringde säljarens telefonnummer var det avstängt, så det gick inte att få kontakt med honom. De hade blivit grundlurade!

Lesotho är ett litet kungarike omgivet av Sydafrika. Hiv-procenten och arbetslösheten är hög, särskilt bland ungdomarna. I landet odlas det marijuana för export, och ungdomar blir ofta både alkohol- och marijuanamissbrukare. ADRA-programmet arbetar med ungdomar för att hjälpa dem att göra bättre livsval.

Vi hade kommit från ADRA Sverige för att göra en uppföljning av programmet. Vid sådana uppföljningar får vi vanligtvis träffa grupper som har lyckats bra, och man blir glad av att se hur mycket bättre livsvillkoren är för dem. Här fick vi möta en grupp som inte hade lyckats.

Vi såg på gruppen och frågade sedan ungdomarna: ”Har ni lärt er någonting av det som skedde?” De tittade på oss, och vi kunde se smärtan i deras ögon när de sa: ”Vi har lärt oss att det är klokt att inte vara så snabba när vi ska besluta om vad vi ska göra. Vi borde ha konsulterat våra föräldrar och vår mentor.”

Då berättade vi för dem att vi från ADRA Sverige skulle ersätta de förlorade kycklingarna under förutsättning att de började samarbeta med föräldrarna och sin mentor. När ungdomarna hörde detta applåderade de. Föräldrarna ställde sig upp och berättade att de hade varit beredda på att vi skulle vara mycket besvikna och tala hårt med dem. Mentorn började gråta, den här gången av glädje!

Nåd är en märklig sak. Den är inte något som man förtjänar, men den är ändå något som vår Herre ger oss i överflöd. Nåden är där för oss om vi sträcker ut handen, och det händer kanske då att han frågar: ”Har du lärt dig någonting?” Precis som vi får nåd av vår Herre ska vi också dela med oss av den till andra.

_Av Siri Bjerkan Karlsson, Adra Sverige, Lesotho_