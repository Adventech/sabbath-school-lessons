---
title:  De förstfödda helgas
date:   04/08/2025
---

Den utlovade tiden för återlösning, för befrielse, var på väg att komma. Folket behövde vara förberett. De behövde inte bara tro utan också agera utifrån sin tro. Gud hade talat om för dem vad de skulle göra; genom tro skulle de nu göra det. Även om det är i ett helt annat sammanhang än det som Jakob skrev om, passar principen mycket bra: ”Men inser du inte, tanklösa människa, att tro utan gärningar är utan verkan?” (Jakob 2:20).

`Läs 2 Mos. 13:1–16. De förstfödda israeliterna skonades av Guds nåd under den sista plågan. Samtidigt befallde Gud att israeliterna skulle fira påsk varje år. Varför gav Gud denna eviga befallning, och vad bör den betyda för oss idag?`

Gud skyddade barmhärtigt de israelitiska familjer som befann sig under blodets skydd, eftersom de i tro hade märkt sina dörrkarmar. Dessa nya anvisningar kom från Herren genom Mose: ”Allt förstfött bland israeliterna … skall du helga åt mig. Det tillhör mig ” (2 Mos. 13:2). Denna lagstiftning gällde för människor såväl som för djur. (Se noter i FB och nuB, som visar att det endast gällde människor och djur av hankön.)

En princip bakom detta påbud är att allt tillhör Herren eftersom han är vår skapare och ägare av allt: ”Jorden är Herrens med allt den rymmer, världen och alla som bor i den” (Ps. 24:1). ”Mitt är silvret, mitt är guldet. Så talar Herren Sebaot” (Hag. 2:9). Israeliternas förstfödda var den första frukten av Guds välsignelser, som han hade skänkt dem; de var också ett tecken på deras totala hängivenhet till honom och på deras förståelse för att allt de ägde endast kom från honom.

Vi ser också idén om återlösning, om frälsning, här. De förstfödda sönerna skonades från döden eftersom de var täckta av blodet. De var återlösta från döden, liksom alla som är under Jesus blod. Som Paulus skriver om Jesus: ”genom Sonen har vi friköpts och fått förlåtelse för våra synder” (Kol. 1:14).

Under tiden gavs föreskrifter om hur detta offer, eller helgande, skulle genomföras, ett firande av deras befrielse från det egyptiska slaveriet. De skulle offra djuren, men deras söner skulle friköpas (2 Mos. 13:12, 13, 15).

`I 2 Mos. 13:16 berättas om vad de skulle lägga på sina händer och mellan sina ögon. Hur symboliserar detta den viktiga andliga sanningen att vi, oavsett hur mycket tro vi har, måste agera utifrån den tron?`