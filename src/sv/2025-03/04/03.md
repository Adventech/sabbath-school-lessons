---
title:  Vem förhärdade faraos hjärta?
date:   21/07/2025
---

`Läs 2 Mos. 7:3, 13, 14, 22. Hur ska vi förstå dessa texter?`

Nio gånger i Andra Moseboken tillskrivs Gud förhärdandet av faraos hjärta (4:21; 7:3; 9:12; 10:1, 20, 27; 11:10; 14:4, 8; se även Rom. 9:17, 18). Ytterligare nio gånger sägs farao ha förhärdat sitt eget hjärta (7:13, 14, 22; 8:15, 19, 32; 9:7, 34, 35).

Vem förhärdade kungens hjärta – Gud eller farao själv?

Det är betecknande att i berättelsen om de tio plågorna i Andra Moseboken, i var och en av de fem första plågorna, var det farao själv som förhärdade sitt hjärta. Han inledde alltså förhärdandet av sitt eget hjärta. Men från och med den sjätte plågan säger bibeltexten att det var Gud som förhärdade faraos hjärta (2 Mos. 9:12). Vad allt detta betyder är att Gud förstärkte eller fördjupade faraos eget val, hans viljestyrda handling, såsom Gud hade sagt till Mose att han skulle göra (2 Mos. 4:21).

Med andra ord sände Gud plågor för att hjälpa farao att omvända sig och befria honom från mörkret och villfarelsen i hans sinne. Gud skapade inte ny ondska i faraos hjärta, utan han överlämnade helt enkelt farao till hans egna onda impulser. Han lämnade honom utan Guds återhållande nåd och överlämnade honom därmed till sin egen ondska (se Rom. 1:24–32).

Farao hade sin fria vilja – han kunde välja för eller emot Gud – och han valde emot.

Lärdomarna är uppenbara. Vi har fått förmågan att välja mellan rätt och fel, gott och ont, lydnad eller olydnad. Från Lucifer i himlen, till Adam och Eva i Eden, till farao i Egypten och till oss idag – var vi än befinner oss väljer vi antingen liv eller död (5 Mos. 30:19).

En liknelse: Tänk dig solsken som träffar smör och lera. Smöret smälter, men leran hårdnar. Solens värme är densamma i båda fallen, men det blir två olika reaktioner på värmen och två olika resultat. Effekten beror på materialet. I faraos fall kan man säga att det berodde på hur hans hjärta var inställt till Gud och hans folk.

`Vilket eller vilka val av fri vilja kommer du att göra under den närmaste dagen eller så? Om du vet vad det rätta valet är, hur kan du då förbereda dig för att göra det?`