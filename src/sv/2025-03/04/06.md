---
title:  Hagel, gräshoppor och mörker
date:   24/07/2025
---

`Läs 2 Mos. 9:13–10:29. Hur framgångsrika är dessa plågor när det gäller att få farao att ändra sig?`

Nut var den egyptiska gudinnan för himlen och himlarna, och hon avbildades ofta som den som kontrollerade vad som hände under himlen och på jorden. Osiris var gud för grödor och fruktbarhet. I Bibeln förknippas hagel ofta med Guds dom (Jes. 28:2, 17; Hes. 13:11–13). Under denna plåga kommer de som gömmer sin egendom i ett säkert skydd att vara skyddade (2 Mos. 9:20, 21). Nu sätts alla på prov: kommer de att lita på Guds ord och handla därefter, eller kommer de inte att göra det?

Gud meddelar att hans syfte med att låta farao leva är att hela jorden ska lära känna Herren (2 Mos. 9:16). Egyptens kung bekänner nu att han har syndat, men senare ändrar han sig.

Den egyptiske guden för storm, krig och oordning kallades Seth. Tillsammans med Isis betraktades de som jordbruksgudar. Shu var en gud för atmosfären. Serapis personifierade gudomligt majestät, fruktbarhet, helande och livet efter detta. Inte en enda av de egyptiska gudarna kunde stoppa Guds domar (2 Mos. 10:4–20), eftersom avgudar inte är någonting (Jes. 44:9, 10, 12–17).

Faraos tjänare uppmanade honom att låta Israel gå, men han vägrade igen. Han erbjöd en kompromiss, som Mose med rätta avvisade eftersom kvinnor och barn är en viktig och oskiljaktig del av gudstjänsten och trosgemenskapen.

Slutligen har vi den egyptiska huvudguden, solguden Ra. Thoth var en mångud. Ingen av dessa kunde ge ljus. Farao försöker återigen förhandla, men förgäves. En tre dagar lång period av mörker drabbade Egypten, men det var ljust där israeliterna bodde. Separationen kunde inte vara mer spektakulär.

Men oavsett hur mycket stryk hans nation fick, var farao fast besluten att kämpa emot och inte ge sig. Även om vi inte känner till hans djupare motiv kan det vid någon tidpunkt ha blivit en fråga om ren stolthet. Han brydde sig inte om hur starka bevisen var. Han struntade i hur uppenbart allt det var som hände. (Till och med hans egna tjänare förklarade: ”Hur länge skall den mannen få dra olycka över oss? Släpp i väg dem, så att de kan offra åt Herren, sin gud! Har du ännu inte förstått att Egypten går mot sin undergång?” (2 Mos. 10:7)). Och trots att det rätta valet stod framför honom vägrade farao efter lite vacklan fortfarande att ge upp.

Vilket dramatiskt exempel på orden: ”Övermod följs av nederlag, högmod går före fall” (Ords. 16:18, se även Ords. 18:12).