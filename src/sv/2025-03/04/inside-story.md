---
title:  Missionsnytt Från Hela Världen
date:   25/07/2025
---

### Vi behövde regn

Det hade inte regnat på flera månader. Marken var hård och uttorkad. På åkrarna vissnade majsen och vetet. I trädgårdarna vissnade tomater, lök, morötter och potatis.

På Solusi Adventist High School i Zimbabwe gick ett rykte om att skolan skulle bli tvingad att stänga för alltid. Sibongile var 22 år och studerade där. Många av skolans elever var, precis som hon, beroende av att få arbeta på åkrarna och i trädgårdarna för att få råd att betala sina skolavgifter. Åkrarna och trädgårdarna försåg också gymnasiets cafeteria med färskvaror. Nu höll maten på att ta slut.

Sibongile undrade vad som skulle hända när dammen som försåg skolan och dess omgivningar med vatten torkade ut. Vattenransonering infördes. På morgonen fick Sibongile, lärarna och de andra eleverna tillgång till kranvatten i en timme. Vid lunchtid fick de vatten i en timme till. På kvällen fick de en sista timme.

Vattnet de fick under dessa tre timmar måste räcka till att laga mat, diska, bada och lagra vatten för de tider då kranarna inte kunde användas. Utan fri tillgång till vatten blev livet mycket svårt.

När spekulationerna om att gymnasiet skulle tvingas stänga nådde sin kulmen, samlades elever och lärare till ett bönemöte på onsdagskvällen. ”Vi kan inte göra något annat än att be”, sa en gymnasielärare.

Sibongile bad. Alla eleverna och lärarna delade upp sig i grupper och bad Herren att gripa in och rädda skolan.

Eleverna bad också ensamma och tillsammans med släktingar hemma. En del bad och fastade. Några fastade genom att hoppa över en eller två måltider och åt kvällsmat. Andra fastade hela dagen, en, två eller tre gånger i veckan.

Oavsett hur de gjorde kom eleverna ihåg att Herren hade vakat över Solusi från allra första början, sedan den grundades som Adventistsamfundets första missionsstation i Afrika år 1894. De kom ihåg att Herren hade varit med när gymnasiet byggdes i närheten av Solusis universitet. Detta hade blivit möjligt när skolbyggandet 1994 hade utsetts som ett kvartals speciella missionsprojekt. De kom ihåg att blivande pastorer och andra missionsarbetare hade fått sin utbildning på gymnasiet och universitetet.

När Sibongile kom ihåg hur Herren hade bevarat Solusi under alla dessa år, växte hennes tro med stormsteg. Hon förstod att Solusi tillhörde Gud. Hans planer var de enda som var viktiga. Han skulle visa lärarna och eleverna vägen framåt.

Sibongile och de andra på skolan bad och fastade i två månader. Några trodde att gymnasiet skulle läggas ner. Men trots torkan och de svåra omständigheterna överlevde det.

”Gud besvarade våra böner genom att hålla skolan öppen trots bristen på vatten. Det lilla vatten som vi hade räckte tills vi fick regn”, säger Sibongile.

När regnet äntligen kom strömmade elever och lärare in i kyrkan för att tacka Herren för hans barmhärtighet. Med vatten började livet återgå till det normala.

”Herren har välsignat Solusi genom åren på så många sätt”, säger Sibongile som i dag arbetar vid Solusi University. ”Det har jag sett med egna ögon.”

_Av Andrew McChesney, Zimbabwe, Södra Afrika-Indiska Oceanen Divisionen_