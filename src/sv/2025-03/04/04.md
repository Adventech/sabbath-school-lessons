---
title:  De första tre plågorna
date:   22/07/2025
---

De tio plågorna i Egypten var inte riktade mot det egyptiska folket utan mot deras gudar. Varje plåga drabbade minst en av dem.

`Läs 2 Mos. 7:14–8:19. Vad hände under dessa plågor?`

Gud gav Mose instruktioner om att dialogen med farao skulle bli svår och nästan omöjlig (2 Mos. 7:14). Men Gud ville uppenbara sig för farao och egyptierna. Därför bestämde han sig för att kommunicera med dem på ett sätt som de kunde förstå. Hebreerna skulle också dra nytta av denna konfrontation eftersom de skulle lära sig mer om sin Gud.

Den första plågan var riktad mot Hapi, Nilens gud (2 Mos. 7:17–25). Livet i Egypten var helt beroende av vattnet från Nilen. Där det fanns vatten fanns det liv. Vatten var källan till liv, så de uppfann sin gud, Hapi, och dyrkade honom som den som gav liv.

Naturligtvis är det bara den levande Guden som är livets källa, Skaparen av allt, inklusive vatten och mat (1 Mos. 1:1, 2, 20–22; Ps. 104:27, 28; 136:25; Joh. 11:25; 14:6). Att förvandla vatten till blod symboliserar att förvandla liv till död. Hapi kunde inte ge och skydda liv. Detta är möjligt endast genom Herrens kraft.

Gud ger sedan farao en ny chans. Den här gången konfronteras grodguden Heqet direkt (2 Mos. 8:1–15). I stället för liv producerar Nilen grodor, som egyptierna fruktar, avskyr och föraktar. De vill bli av med dem. Den exakta tidpunkten då denna plåga togs bort visade att Guds kraft låg bakom även denna plåga.

Den tredje plågan har den kortaste beskrivningen (2 Mos. 8:16–19). Det framgår inte exakt vilken typ av insekt (hebr. kinnim) det rör sig om (knott, myggor, fästingar, löss?). Den var riktat mot guden Geb, den egyptiska guden för jorden. Ur jordens stoft (ett eko av den bibliska skapelseberättelsen) frambringade Gud mygg, som spred sig över hela landet. Magikerna kunde inte upprepa detta mirakel (endast Gud kan skapa liv) och förklarade därför: ”Detta är Guds finger” (2 Mos. 8:19). Farao vägrade dock fortfarande att ge med sig.

`Tänk på hur hårt faraos hjärta var. Upprepade avvisanden av Guds uppmaningar gjorde det bara värre. Vilka lärdomar kan var och en av oss dra av Bibelns berättelser om människor som ständigt avvisar Herrens uppmaningar?`