---
title:  Flugor, boskap och bölder
date:   23/07/2025
---

`Läs 2 Mos. 8:20–9:12. Vad lär oss denna berättelse om att hur stora manifestationerna av Guds makt och härlighet än må vara, så har mänskligheten fortfarande frihet att förkasta honom?`

Den egyptiska gudinnan Uatchit var flugornas gudinna och träskens och kärrens härskare. Guden Khepri (den uppgående solens, skapelsens och återfödelsens gud) avbildades med en flugas huvud. Dessa ”gudar” besegrades av Herren. I den här berättelsen (2 Mos. 8:20–24) led egyptierna medan hebreerna skyddades. Faktum är att de inte drabbades av några fler plågor.

Återigen var allt detta ett försök av Gud att låta farao veta att ”jag, Herren, är här i landet” (2 Mos. 8:22).

Farao började alltså förhandla. Det rådde ingen tvekan om att trycket ökade. Han var villig att låta Israel tillbe sin Gud och offra till honom, men bara i Egyptens land (2 Mos. 8:25). Hans villkor kunde inte uppfyllas eftersom djur betraktades som heliga i Egypten, och att offra dem skulle ha lett till våld mot hebreerna. Dessutom var detta inte Guds plan för Israel.

Under tiden drabbar nästa farsot (2 Mos. 9:1–7) boskapen. Hathor, den egyptiska gudinnan för kärlek och beskydd, avbildades med huvudet av en ko. En tjurgud, Apis, var också mycket populär och högt ansedd i det gamla Egypten. I denna femte plåga besegrades alltså ytterligare några av de främsta gudarna när egyptiernas boskap dog.

I den sjätte plågan drabbades människorna av bölder 2 Mos. 9:8–12). Den visade det totala nederlaget för Isis, gudinnan för medicin, magi och visdom. Vi ser också nederlaget för gudar som Sekhmet (krigets och epidemiernas gudinna) och Imhotep (läkemedlens och läkekonstens gud). De kan inte längre skydda sina egna tillbedjare. Ironiskt nog är nu även magikerna och trollkarlarna så drabbade att de inte kan framträda vid hovet, vilket visar att de är hjälplösa mot himlens och jordens skapare.

För första gången i berättelsen om de tio plågorna står det i texten att ”Herren gjorde farao hård och obeveklig” (2 Mos 9:12). Denna fras kan vara förvirrande, men när den förstås i sitt sammanhang visar den återigen att Herren låter oss skörda konsekvenserna av vårt eget ständiga avvisande av honom.

`Faraos problem var inte intellektuellt; han hade tillräckligt med rationella bevis för att göra rätt val. I stället var det ett problem i hans hjärta. Vad säger detta oss om varför vi måste skydda våra hjärtan?`