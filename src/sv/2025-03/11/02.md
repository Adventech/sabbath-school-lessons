---
title:  Underkänt ledarskap
date:   07/09/2025
---

Gud kallade Mose till sig för att tillbringa tid med honom. Fyrtio dagar och fyrtio nätter kan ha varit en kort period för Mose, men den verkade lång, för lång, för israeliterna. Deras synliga ledare var frånvarande. De blev desorienterade, otåliga, rädda och osäkra. De ville ha en synlig gud som skulle leda dem, de ”gudar” som de hade sett hela sina liv i det avgudadyrkande Egypten.

`Läs 2 Mos. 32:1–6. Hur var det möjligt att Arons ledarskap misslyckades så kapitalt?`

Aron klarade inte av uppdraget. Han lyckades inte ta vara på tillfället och göra det som var rätt. I stället för att lita på Herren vek han ner sig inför majoriteten. Folket krävde det otänkbara: ”Gör oss en gud som kan gå framför oss” (2 Mos. 32:1), och han gick med på det.

Människor gav villigt guld för att göra avgudabilden, och Aron inte bara underlät att stoppa dem, utan han uppmanade dem faktiskt att donera. Han deltog sedan i formandet av denna falska gud. Efteråt förklarade folket: ”Detta, Israel, är din Gud, som har fört dig ut ur Egypten” (2 Mos. 32:4). Så syndigt, ondskefullt och kortsiktigt. De hade just tillverkat den här avgudabilden och sedan sagt att den, avgudabilden, hade frälst dem. Är det inte förvånande hur syndiga önskningar kan förvränga vårt tänkande och våra handlingar? Människor firar sina egna skapelser, och deras mänsklighet och moral blir förtappad i processen.

”En sådan kris krävde en man som ägde fasthet, beslutsamhet och ett orubbligt mod – en man som satte Guds ära framför folkets gillande, personlig säkerhet, ja till och med själva livet. Men Israels ledare i den stunden hade inte en sådan karaktär. Aron gjorde några svaga invändningar mot folkets förslag, men hans velande och rädsla i det avgörande ögonblicket gjorde dem ännu mer beslutsamma. Upploppet växte. Ett blint, tanklöst raseri tycktes behärska folkhopen. Det fanns några som förblev trogna mot sitt förbund med Gud, men större delen av folket förenade sig med avfallet. Några få vågade fördöma tillverkningen av bildstoden som avgudadyrkan. De överfölls och misshandlades, och i förvirringen och upphetsningen miste de till sist livet. Aron fruktade för sin egen säkerhet, och i stället för att ädelt försvara Guds ära gav han efter för folkmassans krav” (Ellen White, Det var mycket gott, s. 282, 283).

`Hur kunde Aron, som var en ledare, vara så svag? På vilka sätt kan Aron ha försökt att i sitt eget hjärta rättfärdiga sina fruktansvärda handlingar?`