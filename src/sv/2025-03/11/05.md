---
title:  Guds rättfärdiga vrede
date:   10/09/2025
---

`Läs 2 Mos. 32:9–29. Hur reagerade Mose på Guds hot om att förinta Israel?`

Medan Mose fortfarande befann sig på berget Sinai sade Gud att han skulle förgöra rebellerna och göra Moses efterkommande till en stor nation. Men det var inte vad Mose ville. I stället vädjade han till Herren och påpekade att israeliterna inte var Moses folk – de var Guds. Han, Mose själv, hade inte fört dem ut ur Egypten, utan Gud hade gjort det genom sina mäktiga gärningar. Så Mose vädjade till Gud och betonade hans tidiga löften till fäderna. Mose fungerade verkligen som en medlare mellan Gud och mänskligheten.

”Då avstod Herren från det onda som han hade hotat att göra mot sitt folk” (2 Mos. 32:14). Därefter återvände Mose till dem. Det finns inga uppgifter – till skillnad från vad som skulle hända i 2 Mos. 34:29, 30 – om att hans ansikte lyste av Herrens närvaro. Hans ansikte speglade förmodligen hans ilska.

”Då Mose kom närmare lägret och fick se tjurkalven och dansandet, blev han så förbittrad att han kastade ifrån sig tavlorna och slog dem i stycken vid bergets fot” (2 Mos. 32:19). Att bryta sönder tavlorna med dekalogen var ett yttre tecken på att man brutit mot dess innehåll. Gud tillrättavisade Mose för detta, men senare befallde han Mose att hugga ut två tavlor för att ersätta ”de tavlor du förut slog sönder” (5 Mos. 10:2). Gud själv skulle skriva om budorden.

Mose tillrättavisade skarpt Aron för att han hade gett efter för folkets krav. ”Vad har detta folk gjort dig, eftersom du har fått dem att synda så grovt” (2 Mos. 32:21)? Aron försökte ursäkta sin överträdelse genom att 1) skylla på andra, och 2) genom magi: ”Jag kastade det [guldet] i elden, och så kom kalven till” (2 Mos. 32:24). Vad som gjorde saken ännu värre var att Aron själv hade blivit mycket hedrad av Gud och hade fått många privilegier, bland annat att gå upp på berget med Mose och de 70 äldste (2 Mos. 24:1).

Vilken mörk ironi! Genom att påstå att ett mirakel hade inträffat ville Aron lura sin bror (lägg märke till hur en synd leder till en annan; i det här fallet ledde avgudadyrkan till lögn). Mose lät sig dock inte luras, eftersom han såg hur vilt folket betedde sig. De negativa konsekvenserna var uppenbara, och Mose var tvungen att stoppa upproret omedelbart.

`Vad kan vi lära oss av den här berättelsen om kraften i förbön? Vem borde du be för just nu?`