---
title:  De fördärvar sig själva
date:   09/09/2025
---

`Läs 2 Mos. 32:7, 8. Varför ville Gud skicka tillbaka Mose till Israels läger?`

Genom att vända sig till en avgud var israeliterna i färd med att skilja sig från den sanne Guden, den som hade räddat dem från Egypten. Herren lade hela skulden på dem och sade att de ”drar fördärv över sig” (2 Mos. 32:7, FB) – och gav till och med statyn äran av att ha räddat dem från Egypten. Vilken direkt motsägelse till vad Gud sade till dem (2 Mos. 20:2)! Detta förnekande av Guds närvaro och mäktiga gärningar var en allvarlig sak. Deras tänkande och känslor var förvrängda och helt korrumperade.

För profeten Hesekiel var avgudadyrkan kärnan i allt elände för Guds folk, och därifrån kommer alla andra synder (se t.ex. Hes. 8:1–18; 20:1–44; 22:1–12). Vi undrar ofta varför forna tiders troende var så naiva och oförbätterliga när de ägnade sig åt att dyrka olika människotillverkade avgudar. Vi är helt säkra på att vi aldrig skulle göra något sådant. Är vi verkligen fria från avgudar? Dagens avgudar kan ha olika skepnader och former, men de har en liknande dragningskraft.

En avgud är något som ersätter Gud, och trots att vi vet att det inte är rätt, dyrkar vi den ändå, ofta upprepade gånger. Den fångar vår fantasi, tillgivenhet, tid och tankar mer än vad Gud gör. Den kan till och med förslava vårt tänkande. Faktum är att vi blir vad vi dyrkar, och vi kommer inte att stiga högre än den ”gud” vi tjänar.

Om Gud inte står i centrum för ditt liv, kommer andra gudar att fylla hans plats. Om vi inte njuter av och odlar Guds levande närvaro, kommer vi att njuta av och ägna våra liv åt något eller någon annan. Det vi ersätter Kristus med kan se ut på olika sätt: stolthet, självupptagenhet, pengar, makt, sex, mat, TV, droger, alkohol, orena tankar, pornografi, nöjen, arbete, sport, familj, videospel, filmer, shopping, idéer, politik, musik, position, titlar, betyg och så vidare. Listan är oändlig.

Vi är mycket kreativa och uppfinningsrika i det här avseendet. Vi kan förvandla allt som är gott, vackert och meningsfullt till en avgud. Avgudadyrkan är extremt farlig eftersom den förvandlar vår personlighet, vårt sätt att tänka, våra känslor och vårt sociala liv. Den förändrar vår identitet och ersätter äkta personliga relationer med ihåliga och slutligen meningslösa interaktioner som i slutändan inte kan rädda oss.