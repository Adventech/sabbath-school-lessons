---
title:  Missionsnytt Från Hela Världen
date:   12/09/2025
---

### Sjukhuset är ett underverk

Mwate Mwambazi är barnläkare och avdelningsledare för Nordzambiska unionens hälsoavdelning. Hon säger att det är ett underverk att Chitanda Lumamba Adventist Hospital finns. Chitanda Lumamba är namnet på en stamhövding som donerade tio hektar mark på landsbygden i norra Zambia. Syftet var att bygga ett sjukhus. Han gav marken till en ideell kristen organisation som använder privata donationer och donationer från företag till byggprojekt som är viktiga för landets infrastruktur.

Ursprungligen var det tänkt att sjukhuset, när det var färdigbyggt, skulle överlämnas och drivas av regeringen i Zambia. Men plötsligt vände sig stamhövdingen och den ideella kristna organisationen till Adventistsamfundet med ett förslag. De frågade: ”Skulle ni kunna ta över det här sjukhuset och driva det på samma sätt som ni driver Mwami-sjukhuset där ni behandlar människors fysiska och andliga hälsa i södra Zambia?”

Sjukhuset och marken erbjöds Adventistsamfundet på följande villkor: sjukhuset måste drivas utan vinstsyfte, det måste vara klart och börja behandla patienter inom ett år, och det måste uppfylla behoven som fanns bland människor som bor på landsbygden.

Området omkring adventistsjukhuset är befolkat av småskaliga jordbrukare. De planterar majs under regnsäsongen, men vanligtvis bara tillräckligt för familjens bruk. De har inte några större inkomster utöver detta.

Inför invigningen installerade Adventistsamfundet golv och avlopp i sjukhuset och grävde brunnar. Zambias president, som själv är adventist, bidrog också till renoveringen ur egen ficka, berättar Mwate.

Vid öppningsceremonin i oktober 2023 lovade president Hakainde Hichilema att regeringen också skulle finansiera en reservgenerator och ett bårhus.

Elavbrott är vanliga i Zambia. De orsakas ofta av vattenbrist. Vatten behövs för att producera elektricitet i det torkdrabbade landet. Generatorn anlände fem månader senare, och bårhuset höll på att byggas när Mwate träffade Andrew McChesney, redaktör för Adventist Mission.

”Som sjukhus kan vi erbjuda bättre vård än på kliniken som fanns här tidigare. Innan sjukhuset öppnades låg det närmaste sjukhuset nio mil bort. Och det fanns endast en ambulans tillgänglig för att köra sjuka människor dit. Det hände att blivande mammor dog innan de kom fram”, säger Mwate.

”I dag är sjukhusets mest akuta behov ett kök och en tvättstuga”, fortsätter hon. ”Ett kök behövs för att kunna laga mat, inte bara till patienter utan även till deras anhöriga.”

”När du blir inlagd på sjukhus i Afrika följer minst fem personer med dig dit för att stödja dig”, förklarar Mwate. ”Och alla behöver någonstans att laga mat och äta.”

”Av samma anledning behöver vi en tvättstuga med tvättmaskiner och torktumlare. I dag tvättar vi kläder för hand utomhus”, säger Mwate.

Gåvorna som vi ger till speciella missionsprojekt det här kvartalet kommer att hjälpa Chitanda Lumamba Adventist Hospital i Zambia att få köket och tvättstugan som de har så stort behov av. Tack för era gåvor!

_Av Andrew McChesney, Zambia, Södra Afrika-Indiska Oceanen Divisionen_