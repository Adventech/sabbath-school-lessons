---
title:  Förbön
date:   11/09/2025
---

`Läs 2 Mos. 32:30–32. Hur långt gick Mose i sin förbön för syndare?`

På grund av folkets uppror hände fruktansvärda saker i det israelitiska lägret, bland annat dog många människor (2 Mos. 32:28). Dagen därpå förklarade Mose för folket: ”Ni har begått en svår synd. Nu skall jag gå upp till Herren och försöka vinna försoning för er synd” (2 Mos. 32:30).

”Mose gick tillbaka till Herren och sade: ’Detta folk har begått en svår synd, de har gjort sig en gud av guld. Om du ändå ville förlåta deras synd! Utplåna annars mitt namn ur din bok’” (2 Mos. 32:31, 32).

Inte undra på att Mose anses vara en förebild för Kristus! Genom sin förbön för syndare och sin villighet att offra sitt eget liv för dem, återspeglade han verkligen vad Kristus skulle göra för oss alla. Vilken exemplarisk medkänsla för överträdare! Han visade sin totala hängivenhet till Herren och hans uppoffrande kärlek till människor. Andra Moseboken anger inte hur länge Mose stannade med Herren på berget just den här gången, men Femte Moseboken avslöjar att han den här gången var på Sinai i 40 dagar (se 5 Mos. 9:18).

I 2 Mos. 32:32 kommer ordet som översätts med ”förlåta” från ett verb vars grundläggande betydelse är att ”bära”, som i Jes. 53:4, som lyder (om Jesus): ”Men det var våra sjukdomar han bar”. Vilken kraftfull insikt i frälsnings- och förlåtelseprocessen och vad det kostade Gud att rädda oss!

Mose bad faktiskt Herren att ”bära” folkets synd, vilket naturligtvis var vad han gjorde på korset tusentals år senare. 2 Mos. 32:32 visar inte bara idén om ställföreträdande försoning utan också vem som gör det: Gud själv.

Den här texten visar hur förlåtelsen kommer. Gud i Kristus bar våra synder, det enda sätt på vilket vi kan få dem förlåtna. Vilket kraftfullt uttryck för frälsningsplanen och en demonstration för oss och för universum om vad det kostade Gud att rädda oss.

`Mose ber Gud själv att bära folkets synder, och till slut gör han just det i Jesus. Hur kan vi förstå denna fantastiska sanning? Vad säger den oss om Guds kärlek till den fallna mänskligheten?`