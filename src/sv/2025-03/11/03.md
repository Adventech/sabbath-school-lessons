---
title:  Avgudadyrkan och ondska
date:   08/09/2025
---

`Läs 2 Mos. 32:6. Vart ledde deras avgudadyrkan dem snabbt (Se även Ps. 115:4–8; 135:15–18; Jes. 44:9, 10)?`

Guldkalven liknade den egyptiska tjurguden Apis eller koguden Hathor. Detta var ett flagrant brott mot det första och andra budet (2 Mos. 20:3–6). Denna överträdelse kunde inte gå ostraffad eftersom den öppet bröt deras relation med den levande Herren. I stället för att dyrka sin Skapare dyrkade israeliterna sin egen skapelse, som inte kunde se, höra, lukta, tala, bry sig om, älska eller leda.

Skapelseordningen var omvänd: i stället för att förstå att de hade skapats till Guds avbild gjorde de nu en gud, inte ens till sin egen avbild – vilket hade varit illa nog – utan till ett djurs avbild. Var detta den gud som de ville tjäna? Därmed hade de begått en stor synd mot Herren (Jes. 31:7; 42:17).

`På vilka sätt återspeglar avfallet med guldkalven det som står skrivet i Romarbrevet 1:22–27?`

Avgudadyrkan förnekar den teologiska förståelsen att Gud är Gud och människan är människa. Avgudadyrkan suddar ut klyftan mellan Gud och människan (Pred. 5:2) och bryter förbindelsen med honom. Oavsett om det är påtagligt och uppenbart eller något som är dolt i hjärtat, bryter avgudadyrkan snabbt vår relation med Herren och leder till en nedåtgående moralisk spiral. Inte undra på att texten talar om vad de gjorde härnäst: efter att ha offrat till avgudabilden började de festa, i vad Ellen White beskrev som ”en kopia av avgudafesterna i Egypten” (Det var mycket gott, s. 286).

Människor är genier på att skapa sina egna avgudar. De skapar sina egna gudar, vilket är illa nog, men sedan går de och tjänar dessa gudar. Skaparen ersätts med saker som förr eller senare leder till moralisk degeneration.

`På vilka sätt tillber människan idag skapelsen i stället för Skaparen?`