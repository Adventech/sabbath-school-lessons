---
title:  Offergåvorna och Anden
date:   22/09/2025
---

`Läs 2 Mos. 35:4–36:7. Vilka viktiga lärdomar finns här för oss idag?`

Det behövdes ett överflöd av olika dyrbara material för att bygga tabernaklet, och dem fick man tack vare generösa donationer från Guds folk, som gav från djupet av sina hjärtan, villigt och med glädje. De gav guld, silver, brons, fint linne, ädelstenar, unika tyger, akacieträ, olivolja, kryddor och mycket annat som behövdes. Människor donerade också sin arbetskraft, eftersom många specifika föremål behövde tillverkas genom deras konstnärliga och flitiga arbete med tältet eller dess möbler. Dessutom behövde skräddare väva kläder till prästerna som skulle tjänstgöra i tabernaklet, och till översteprästen, vars mycket omsorgsfullt utformade kläder inkluderade en bröstväska och en turban.

Gud hade rikligt välsignat israeliterna genom de gåvor som egyptierna hade gett dem vid deras avresa från Egypten. Nu fick de tillfälle att ge offergåvor som tack för Guds barmhärtiga och mäktiga ledarskap, och deras hjärtan rördes för att utföra detta arbete till hans ära.

Folket gav med en sådan glädje och ett sådant överflöd att Mose fick höra: ”Folket kommer med mer än vad som behövs” (2 Mos. 36:5). Så Mose var tvungen att stoppa deras donationer, eftersom det ”som de redan hade gett räckte mer än väl till för att arbetet skulle kunna slutföras” (2 Mos. 36:7).

Genom den heliga Andens vägledning utrustade och bemyndigade Gud folket att bygga tabernaklet på ett korrekt sätt. Besalel, Oholiav och de andra var fyllda ”med gudomlig ande” (2 Mos. 35:31), vilket innebär att de var utrustade med färdigheter, visdom och konstnärlig kunskap för att kunna utföra allt arbete på ett fullkomligt sätt. Det var ett enormt projekt som måste utföras exakt enligt den modell som Gud visade Mose.

Det är betecknande att den heliga Andens gåva var relaterad till människors olika förmågor och färdigheter som behövde användas för att bygga tabernaklet. Att bli uppfylld av Anden är inte en magisk process och innebär inte att det finns särskilda andliga krafter inom människan. För att främja Guds sak och fullfölja hans uppdrag ger Gud sina efterföljare förmågan att uppnå hans mål och att göra det på ett bra sätt.

`Vilka andliga gåvor tror du att du har fått? Kom ihåg att de andliga gåvorna kan blomstra först när du odlar Andens frukter i ditt liv (Gal. 5:22, 23).`