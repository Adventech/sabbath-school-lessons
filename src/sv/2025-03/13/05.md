---
title:  Guds närvaro i tabernaklet
date:   24/09/2025
---

`Läs 2 Mos. 40:1–38. Hur uppfattade israeliterna Guds närvaro?`

I kapitel 40, det sista kapitlet i Andra Moseboken, beskrivs invigningen av tabernaklet och dekalogens förvaring. Invigningen av tabernaklet var Israels höjdpunkt på Sinai.

Guds härlighet är hans helighet, hans karaktär och hans kärleksfulla närvaro, som är själva godheten (2 Mos. 3:5; 33:18, 19). Hans närvaro fyllde tabernaklet och var synlig som molnet, det heliga Shekhinah (hebr. för ”Guds boende och närvaro” i judiska skrifter). Andra Moseboken slutar med att betona Guds vägledande närvaro, i Herrens moln på dagen och i eldstoden på natten. På ett mycket verkligt och kraftfullt sätt skulle det hebreiska folket få uppleva inte bara Guds verklighet utan också hans nära och ständiga närvaro när han ledde dem.

Mose satte upp tabernaklet på den första dagen i den första månaden det andra året (2 Mos. 40:2, 17). Han invigde också allt med smörjelseolja – inklusive Aron och hans söner till prästerskapet (2 Mos. 40:9, 13–15). Han gick genom det allra heligaste, det heliga och förgården och vigde allt åt Herren. Genom denna process invigde han gudstjänsterna för hela helgedomen (se även 4 Mos. 7:1). Det var bara under invigningen av tabernaklet som Mose kunde gå in i det allra heligaste; därefter var det bara översteprästen som kunde göra tjänst där varje år på försoningsdagen (3 Mos. 16:2, 17).

Vid tre tillfällen säger bibeltexten att ett arbete var avslutat: (1) i slutet av skapelseveckan understryker Gud att hans skapelseverk är avslutat (1 Mos. 2:1–3); (2) när tabernaklet är färdigställt säger bibeltexten: ”Så fullbordade Mose arbetet” (2 Mos. 40:33); och (3) Bibeln säger det också när Salomo fullbordade arbetet med templet (1 Kung. 7:51).

Detta samband mellan skapelsen och Israels helgedom pekar mot den kosmiska dimensionen, den tid då Herren skall bo med de återlösta på den nya jorden i det nya Jerusalem, som är ”Guds boning” (Upp 21:2, 3, FB; jämför med Upp 22:1–4).

Att Gud fyllde tabernaklet med sin närvaro (2 Mos. 40:34) var den stora höjdpunkten på händelser som började med Moses födelse och fortsatte med att de egyptiska gudarna besegrades under de tio plågorna, med flykten från Egypten, med att den egyptiska armén besegrades och slutligen med Guds uppenbarelse på berget Sinai.

`På vilka sätt har du upplevt Guds närvaro? Varför är det viktigt för vår tro att vi upplever hans närvaro?`