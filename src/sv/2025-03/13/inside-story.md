---
title:  Missionsnytt Från Hela Världen
date:   26/09/2025
---

### Båt som räddar liv

Emmanuel Mwewa har åkt båt på Bangweulusjön många gånger. Åka båt är det vanligaste sättet att ta sig till öarna som ligger i sjön och de 100 000tals människor som bor på dem. Och båtar är förstås det vanligaste färdmedlet för öns invånare att nå fastlandet i Zambia. I sin tjänst som adventistpastor har Emmanuel rest kors och tvärs över sjön för att besöka de 18 församlingarna på öarna och uppmuntra de 1.300 adventister som bor där.

Ett besök har fastnat speciellt i Emmanuels minne. Det var den gången han besökte en av öarna för att närvara vid begravningen av 14 adventister som hade drunknat i sjön.

Både regerings- och samfundsledare samlades på huvudön Chilubi. ”Jag var också där”, berättar Emmanuel. ”Detta var en stor katastrof för vårt land.”

Tragedin inträffade på en fredag. Fyrtiotvå adventister åkte mellan två öar med en båt som en församling hade hyrt. Under sabbaten tänkte de engagera sig i missionsarbete och göra reklam för scoutverksamhet. En stark vind blåste över den stora sjön. Plötsligt slog en stor våg in i båten, och den kapsejsade.

Ett fartyg i närheten lyckades rädda 28 personer. Men de övriga, inklusive ett tvåårigt barn, omkom.

Olyckan sände chockvågor genom Zambia. Den väckte också frågor om båtarnas säkerhetsstandard och bristen på kommersiella båttransporter på sjön. Den enda reguljära båttrafiken bedrevs av ett stort, statligt ägt fartyg som korsade sjön en gång i veckan. Människor som ville åka mellan öarna, eller till fastlandet vid andra tidpunkter, var tvungna att hyra en båt.

Under begravningen vädjade en högt uppsatt regeringschef till Adventissamfundet. Han bad om hjälp med att förhindra att en sådan olycka upprepades. Han bad samfundet att överväga att skaffa en båt och anordna reguljär båttrafik på sjön. Båten skulle komplettera de tjänster som redan erbjöds av staten.

Ledarna för Adventistsamfundets union i norra Zambia, där sjön ligger, antog utmaningen.

”Det är Nordzambiska unionens mål att kunna bidra till att ett bättre transportsystem kommer på plats”, säger Emmanuel som är unionens missionssekreterare.

”Men en lämplig båt skulle kosta 100 000 dollar, mer än vad den lokala församlingen hade råd med. Så unionen bad om att inköpet av båten skulle bli ett av detta kvartals missionsprojekt. Det här projektet kan bokstavligen rädda liv.” Emmanuel är också entusiastisk över de möjligheter som en missionsbåt kan ge. Båten, som ska kunna ta 60 passagerare, ska gå i reguljär trafik de dagar då regeringens fartyg inte trafikerar sjön. Passagerarna ska betala en avgift som endast täcker båtens utgifter.

Regeringens båt har TV-skärmar som visar reklam. Missionsbåten kan däremot ha TV-skärmar som visar sång och predikan på Hope Channel.

”Båten kommer inte bara att transportera människor tryggt från fastlandet ut till öarna utan också predika för dem”, säger Emmanuel. ”Båten kommer att hjälpa till att rädda liv på sjön och att rädda liv för Guds rike. Målet med projektet är att vända en tragedi till en välsignelse”, avslutar han.

Missionsgåvorna som vi ger i dag kommer att stödja sju projekt inom Södra Afrika-Indiska Oceanen Divisionen. Tack för dina gåvor!

_Andrew McChesney, Adventist Mission_