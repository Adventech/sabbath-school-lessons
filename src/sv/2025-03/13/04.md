---
title:  Tabernaklet byggs upp
date:   23/09/2025
---

`Skumma igenom 2 Mos. 36:8–39:31. Varför tror du att Gud gav så tydliga instruktioner? Vad lär oss detta om hur Gud bryr sig om varje detalj?`

Mose byggde omsorgsfullt tabernaklet och de instruktioner som han hade fått på berget Sinai genomfördes med stor noggrannhet. Den bibliska texten räknar upp följande: (1) tabernaklet med dess olika tyger, gardiner och delar (2 Mos. 36:8–38); (2) arken (2 Mos. 37:1–9); (3) bordet för skådebrödet (2 Mos. 37:10–16); (4) lampstället (2 Mos. 37:17–24); (5) rökelsealtaret (2 Mos. 37:25–29); (6) brännoffersaltaret (2 Mos. 38:1–7); (7) tvättkaret (2 Mos. 38:8); (8) förgården (2 Mos. 38:9–20); och (9) det material som användes till tabernaklet (2 Mos. 38:21–31). 2 Mos. 39 fortsätter med beskrivningar av efod, bröstväska och andra delar av prästdräkten.

Tabernaklets gudstjänster var visuella lektioner om evangeliet och demonstrerade hela Guds frälsningsplan. De olika ceremonierna visade (1) hur Gud avskyr och hanterar synd; (2) hur han räddar ångerfulla människor; (3) vilket öde de ogudaktiga går till mötes; och (4) hur han kommer att säkra en härlig framtid utan ondska.

Två olika men nära sammanhängande tjänster utfördes i helgedomen under året: den dagliga och den årliga. Denna tvåfasiga tjänst illustrerade hur Gud behandlar synd och frälser syndare. Genom den dagliga helgedomsgudstjänsten försäkrade Gud dem som ångrade sig om att han förlät deras synder och erbjöd dem frälsning. För att ta emot denna frälsningens gåva krävdes ett offer, och dessa offer pekade på Messias död, vars blod ”renar oss från all synd” (1 Joh. 1:7). Syndabekännelsen och att kunna acceptera Kristus rättfärdighets mantel stod i centrum för denna gåva (Ps. 32:1, 2). På så sätt försäkrades den ångerfulle syndaren om förlåtelse och kunde glädja sig åt frälsningen.

Den årliga gudstjänsten, som utfördes på försoningsdagen, visade hur Gud utplånar synden, löser syndaproblemet och säkrar en syndfri framtid (3 Mos. 16; Joh. 1:29). I dag är Kristus tvåfaldiga tjänst i den himmelska helgedomen ett annat uttryck för Guds verk för oss (Heb. 7:25) och kommer att åstadkomma den slutliga lösningen på ondskans problem (Dan. 7:13, 14, 22, 27; 8:14; Upp. 21:4).

Helgedomen var en plats för tillbedjan av Gud, lovprisning och tacksägelse. Tillbedjan handlar om att upprätthålla sin relation med Gud, som bjuder in de troende till denna gemenskap.