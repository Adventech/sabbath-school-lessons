---
title:  Den brinnande busken
date:   06/07/2025
---

Efter att Mose hade flytt till Midjan hade han ett relativt enkelt liv. Han gifte sig, fick två söner, Gershom och Elieser (2 Mos. 18:3, 4), och ingick i Jetros, hans svärfars, utvidgade familj. Jetro var präst i Midjan. Han tillbringade 40 lugna år som herde, precis som David (2 Sam. 7:8), och gladde sig över Guds närvaro, särskilt den som uppenbarades i naturen.

Men det här var inte bara en tid för Mose att lukta på blommorna (eller kanske, i det här fallet, öknens kaktusar?). Dessa år av vandring med Herren förändrade honom och förberedde honom för en ledarroll. Gud använde också Mose i denna tysta vildmark för att under gudomlig inspiration skriva en av de äldsta bibliska böckerna: Första Moseboken (se Ellen White, Det var mycket gott, s. 224; Francis D. Nichol, et al., red., The SDA Bible Commentary, vol. 3, s. 1140). Gud gav också Mose avgörande insikter om den stora striden, skapelsen, syndafallet, syndafloden, patriarkerna och, viktigast av allt, frälsningsplanen. På så sätt bidrog Mose till att föra vidare till hela mänskligheten den sanna kunskapen om den levande Guden, vår Skapare och Upprätthållare, och kunskap om vad Gud gör med tanke på den synd som har orsakat förödelse på denna planet. Bibelns och frälsningshistorien har ingen mening om man bortser från den viktiga grund som Mose under inspiration gav oss, särskilt i Första Moseboken.

`Läs 2 Mos. 3:1–6. Vilken betydelse har det att Herren presenterade sig för Mose som ”Abrahams Gud, Isaks Gud och Jakobs Gud”?`

Mose såg att den brinnande busken inte förtärdes av elden, och därför visste han att han såg ett underverk och att något dramatiskt och viktigt måste äga rum rakt framför honom. När han kom närmare sade Herren åt honom att ta av sig skorna som ett tecken på djup respekt, eftersom Guds närvaro gjorde platsen helig.

Herren presenterade sig för Mose som ”Abrahams Gud, Isaks Gud och Jakobs Gud” (2 Mos. 3:6). Herren hade lovat dessa patriarker att deras ättlingar skulle få ärva Kanaan, ett löfte som Mose kände till. Så innan Gud ens hade sagt det hade han redan öppnat vägen för Mose att få veta vad som skulle komma och vilken avgörande roll han skulle spela.

`Mose behövde 80 år innan Gud ansåg att han var redo för sin uppgift. Vad kan denna sanning lära oss om tålamod?`