---
title:  Fyra ursäkter eller undanflykter
date:   09/07/2025
---

`Läs 2 Mos. 4:1–17. Vilka tecken gav Gud Mose att utföra för att stärka hans ställning som Guds budbärare?`

Mose försökte återigen ursäkta sig från den uppgift som Gud hade bett honom om (se 2 Mos. 3:11). Han ville inte återvända till Egypten och konfrontera farao. Han hade ju redan misslyckats när han tidigare på egen hand hade försökt hjälpa hebréerna. Dessutom trodde inte hans eget folk på honom och accepterade honom inte som sin ledare. Det var därför han formulerade en tredje invändning: ”Men om de inte tror mig och inte lyssnar på mig” (2 Mos. 4:1)? Det var inte en fråga om att lära sig något nytt, utan ett försök att säga ”nej” till det ansvar som Gud hade bett honom att ta på sig.

Mose får två tecken som han ska utföra inför Israels äldste och senare inför farao: 1) hans stav förvandlas till en orm och sedan tillbaka till en stav, och 2) hans hand blir spetälsk men läks omedelbart. Båda underverken borde övertyga de äldste om att Gud verkar för dem. Men om så inte var fallet tillkom det tredje underverket, att förvandla vatten till blod (2 Mos. 4:8, 9).

Trots att Gud gav Mose dessa mäktiga underverk uttrycker han ändå en annan ursäkt, den fjärde: han är ingen bra talare (2 Mos. 4:10).

`Läs 2 Mos. 4:10–18. Hur svarar Herren Mose och vilka lärdomar kan vi dra av detta för vår egen del, i vilken situation vi än tror att Gud kallar oss till?`

De här fyra ursäkterna visar Moses ovilja att följa Guds uppmaning. Med ”rimliga” invändningar maskerar han sin ovilja att gå. De tre första ursäkterna är i form av frågor: 1) Vem är jag? 2) Vem är du? och 3) Tänk om de inte tror mig? Och 4) den fjärde invändningen är uttalandet: ”Jag har inte ordet i min makt.” Gud reagerade på dem alla och kom med en kraftfull lösning. Till dessa ursäkter lägger Gud fram många upplyftande löften.

Sedan framför Mose sin femte och sista vädjan och frågar direkt: ”‘Men Herre, kan du inte sända någon annan?‘” (2 Mos. 4:13, nuB). Som svar säger Gud att han redan har skickat hans bror Aron till honom för att ge honom stöd. Till slut ger Mose tyst med sig och ber Jetro om hans välsignelse innan han beger sig till Egypten.