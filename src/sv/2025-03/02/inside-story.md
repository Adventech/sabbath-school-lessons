---
title:  Missionsnytt Från Hela Världen
date:   11/07/2025
---

### Pappa blev rasande arg

Pappa blev rasande när han hittade Tanyas dopbevis i hennes sovrum i Bulawayo i Zimbabwe.

Tanyas Bibel låg på byrån, och dopbeviset låg under den. Pappa hade gått dit för att hämta lite handkräm, och då hade han upptäckt Bibeln. När han plockade upp den såg han dopbeviset.

”Jag ska slå dig!” skrek han. Ilsket rev han sönder dopbeviset i små bitar. Tanya, som var 17 år, såg förskräckt på. Sedan började tårarna rinna nerför hennes kinder.

Mamma kom springande. ”Låt henne gå i kyrkan”, sa hon. ”Det spelar ingen roll om hon gör det.”

Pappa ville fortfarande slå Tanya. Men det gjorde han inte. Istället lämnade han huset och kom inte tillbaka på två dagar.

När pappa kom tillbaka sa han ingenting om det som hade hänt.

Under det senaste året hade Tanya smugit i väg till kyrkan på sabbaterna. Hennes mormor, som hade uppfostrat henne, var adventist. Men mormor hade dött för ett år sedan, och Tanya hade flyttat hem till sina föräldrar.

Pappa tyckte inte om adventister. Mamma hade varit adventist, men hade slutat att gå i kyrkan på grund av pappa. När Tanya flyttat hem sa pappa till henne att hon fick gå i vilken kyrka som helst utom Adventkyrkan. Han sa inte varför.

Men Tanya kunde inte tänka sig att inte gå i Adventkyrkan på sabbaten.

Många helger var pappa bortrest, eftersom han var professionell rugbyspelare. Så när pappa inte var hemma gick Tanya till kyrkan på sabbaten. När pappa var hemma stannade hon hemma. Tanya blev döpt en av helgerna då pappa spelade match i en annan stad.

Men sedan hade han hittat dopbeviset och förstört det.

Tre månader gick. Pappa sa ingenting om dopbeviset som han hade rivit sönder. Men han ansträngde sig för att vara hemma på lördagarna och hindra Tanya från att gå i kyrkan.

Tanya bad varje dag: ”Gud, gör det möjligt för mig att gå i kyrkan.”

En sabbatsmorgon vaknade Tanya och bad: ”Gud, gör det möjligt för mig att gå i kyrkan.”

När hon reste sig kom mamma in i sovrummet och sa: ”Gå och säg till pappa att du ska gå i kyrkan i dag och se hur han reagerar.”

Tanya blev förvånad, men gick med på att försöka.

Hon gick till pappa och sa: ”Jag ska gå i kyrkan i dag.”

Han blev inte arg. Han skickade inte iväg henne på något ärende. I stället sa han helt enkelt: ”Okej.”

Nu blev Tanya verkligen förvånad! Det hade hon inte förväntat sig. Hon gick i kyrkan, lycklig över att vara tillbaka och delta i gudstjänsten. Hon tackade Gud för att han hade svarat på hennes böner.

I dag har Tanya ett nytt böneämne. Hon ber att pappa och mamma ska följa med henne till kyrkan. Hon är säker på att Gud kommer att tala till deras hjärtan, och hon ber att de ska lyssna till hans röst.

_Av Andrew McChesney, Zimbabwe, Södra Afrika-Indiska Oceanen Divisionen_