---
title:  Omskärelsen
date:   10/07/2025
---

`Läs 2 Mos. 4:18–31. Hur förstår vi denna märkliga historia, och vad kan vi lära oss av den?`

De som studerar Bibeln blir chockerade när de läser att Herren, efter att Mose hade lytt Herren och påbörjat sin resa tillbaka till Egypten, ”ville döda honom” (2 Mos. 4:24). Av sammanhanget i berättelsen framgår det tydligt att det handlade om omskärelse. Hans yngste son var inte omskuren, vilket förbundet som gavs till Abraham krävde (1 Mos. 17:10, 11).

Som ledare för Guds folk var Mose tvungen att visa sin fullkomliga underkastelse och lydnad inför Gud för att vara kvalificerad att leda andra människor till lydnad. Han var tvungen att vara en förebild för den totala överlåtelsen till Gud. Hans hustru Sippora var en handlingens kvinna och omskar sin son för att rädda livet på sin man. Hon rörde vid Mose med den ”blodiga förhuden”, och detta blod representerar försoning, liv och besegling av förbundet. Det faktum att det skedde så snabbt gjorde situationen ännu mer dramatisk.

En viktig lärdom kan dras av denna episod: att aldrig låta bli att göra det som vi vet är rätt.

”På vägen från Midjan fick Mose en överraskande och fruktansvärd varning om Herrens ogillande. En ängel uppenbarade sig för honom på ett hotande sätt, som om han genast skulle döda honom. Ängeln förklarade inte sitt uppförande för Mose, men Mose kom ihåg att han hade ignorerat en av Guds förordningar. Han hade nämligen gett efter för sin hustrus övertalning och låtit bli att omskära sin yngste son. Han hade inte uppfyllt villkoret som skulle göra att hans barn fick rätten till välsignelserna i Guds förbund med Israel. Att folkets utvalde ledare hade försummat detta kunde bara minska den gudomliga föreskriftens påverkan på folket. Sippora fruktade att hennes make skulle bli dödad så hon utförde själv ceremonin, och ängeln tillät då Mose att fortsätta sin resa. I uppdraget till farao skulle Mose befinna sig i en farlig situation, och hans liv kunde endast bevaras genom att heliga änglar beskyddade honom. Men om han slarvade med en känd plikt skulle han inte vara trygg, för Guds änglar kunde då inte skydda honom” (Ellen White, Det var mycket gott, s. 228).

`Vad bör denna berättelse säga dig om du verkligen är skyldig till att försumma det du vet att du borde göra? Vilka förändringar behöver du göra, även just nu?`