---
title:  Herrens namn
date:   08/07/2025
---

`Läs 2 Mos. 3:13–22. Varför ville Mose veta Guds namn och vilken betydelse har hans namn?`

Gud presenterar sig för Mose som ”’ehejeh ’asher ’ehejeh”, vilket bokstavligen betyder ”Jag skall vara den jag skall vara” eller ”Jag är den jag är”. I 2 Mos. 3:12 använder Gud samma verb ’ehejeh som i vers 14, när han säger till Mose ”Jag är” (med dig). Det betyder att Gud är evig. Han är både den transcendenta (översinnlig, över vårt förstånd) och den immanenta (inneboende, närvarande överallt) Guden, och han bor hos den ”som är förkrossad och har en ödmjuk ande” (Jes. 57:15, FB).

Guds egennamn ”Jahve”, (som oftast översätts med ”Herren” i Bibeln), var känt för Guds folk redan från början, även om de inte kände till dess djupare innebörd. Mose kände också till namnet Jahve, men liksom de andra kände han inte till den verkliga innebörden. Hans fråga ”Vad är ditt namn?” är en fråga om den djupare innebörden.

En användbar ledtråd finns i 2 Mos. 6:3, där Gud säger: ”Jag visade mig för Abraham, Isak och Jakob som Gud den Väldige, men jag gav mig inte till känna för dem under mitt namn Herren”. Det betyder inte att Adam, Noa, Abraham och patriarkerna inte kände till namnet ”Jahve” (se 1 Mos. 2:4–9; 4:1–26; 7:5; 15:6–8; etc.). Det betyder i stället att de inte kände till dess djupare innebörd.

Hans namn, _Jahve_, pekar på det faktum att han är den personlige Guden, sitt folks Gud, förbundets Gud. Han är en nära, personlig Gud som ingriper i mänskliga angelägenheter. Gud den Väldige (1 Mos. 17:1) är den Gud som mirakulöst ingriper med sin kraft. Men Jahve är en Gud som demonstrerar sin moraliska makt genom kärlek och omsorg. Han är samma Gud som _Elohim_ (”den mäktige, starke, transcendente Guden”, ”alla människors Gud”, ”universums härskare”, ”alltings Skapare”), men olika aspekter av hans relation till mänskligheten avslöjas av själva namnet _Jahve_.

Att känna till namnet eller att anropa Guds namn är inte något magiskt. Det handlar om att förkunna hans namn, vilket innebär att lära andra sanningen om Gud och den frälsning som han erbjuder alla som kommer i tro. Som Joel säger: ”Var och en som åkallar Herrens namn skall bli räddad” (Joel 2:32).

`På vilket sätt har du i ditt eget liv upplevt den närhet med Jahve Herren som han eftersträvar med alla som överlämnar sig till honom?`