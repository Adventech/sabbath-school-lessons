---
title:  Missionsnytt Från Hela Världen
date:   22/08/2025
---

### Hon vill lära känna Gud

Djupt inne i Namibias öken lever ett folk på samma sätt som de har levt i hundratals år. Himbafolket är halvnomader som vandrar med hjordar av boskap och getter från borrhål till borrhål för att deras boskap ska få tillräckligt med vatten under de långa, varma månaderna av torrperioden. Under den korta regnperioden återvänder familjerna till sina bosättningar som består av tre eller fyra hyddor, så kallade hemgårdar, för att odla majs som de kan försörja sig med under resten av året.

Kazuvakua är 24 år, himba och mamma till tre små barn. Precis som Uapahurua som vi läste om förra veckan fick hon en inbjudan till sabbatsgudstjänster som hölls under ett träd. Och hon var lika glad som Uapahurua över att få en inbjudan.

På sabbaten gick hon till gudstjänsten. Trädet stod ungefär 15 minuters promenad från hennes hydda. Kvinnor och barn från andra hemgårdar kom också dit.

Gudstjänsten var en ovanlig upplevelse för Kazuvakua. Pastorn lärde kvinnorna sånger, och han predikade. Sångerna var svåra för Kazuvakua att lära sig. Hon hade aldrig hört talas om den Gud som de sjöng om. Men hon tyckte om sångerna. De talade om en Gud som sörjde för alla människors behov.

Predikan handlade om omvändelse. När pastorn var klar förstod Kazuvakua att hon behövde omvända sig för att lära känna Gud.

Hon gick till trädet varje sabbat som pastorn kom dit. Sedan förflyttades pastorn till en annan del av Namibia, och i stället kom en bibelarbetare dit två gånger i månaden för att tala under trädet. Kazuvakua gick dit varje gång han talade. När bibelarbetaren ledde en andaktsserie i en hel vecka gick hon till trädet varje dag för att lyssna. Hon gick också dit varje kväll när han senare höll en serie evangeliska möten i två veckor. Bibelarbetaren tog med sig en projektor och en generator och satte upp dem i ett tält bara en kort bit från trädet. Han talade om att bo hos Gud för evigt, och Kazuvakua tyckte om att titta på de färgglada bilderna på duken.

Men Kazuvakua kunde inte vara med när tre personer blev döpta i slutet av mötesserien efter att ha gett sina hjärtan till Gud. Bibelarbetaren ordnade så att det kom en pickup som körde de tre dopkandidaterna och deras vänner till den närmaste staden där det fanns en adventistkyrka. Utan pickupen hade det varit en sju timmar lång promenad enkel väg. Men Kazuvakua var tvungen att stanna hemma och valla familjens kor. Om hon hade lämnat korna skulle hon ha skämt ut sin familj.

Men Kazuvakua vill gärna bli döpt en dag, eftersom hon älskar Gud av hela sitt hjärta. Mer än något annat vill hon lära känna Gud bättre. Men hon har ingen bibel. Det råder stor brist på biblar på hennes språk.

Be för himbafolket i Namibia! Tack för era missionsgåvor till det här kvartalets speciella projekt som kommer att hjälpa till att sprida evangeliet om Guds kärlek i Namibia och andra länder i Södra Afrika-Indiska Oceanen divisionen.

_Av Andrew McChesney, Namibia, Södra Afrika-Indiska Oceanen Divisionen_