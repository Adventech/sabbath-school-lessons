---
title:  Dekalogen som gåva
date:   19/08/2025
---

`Läs 2 Mos. 20:1–17. Vilka är principerna i dekalogen och hur är den uppbyggd?`

Observera att dekalogen inte inleds med påbuden utan med Guds nådiga handling för sitt folk:

”Jag är Herren, din Gud, som förde dig ut ur Egypten, ut ur slavlägret” (2 Mos. 20:2). Herren visar först sin nåd genom att ge Israel frihet och frälsning, och först därefter avslöjar han sin vilja. Dessa bud skulle följas av kärlek och tacksamhet för vad Gud hade gjort för dem.

Guds sammanfattande nyckelord för dekalogen är ”kärlek” (Rom. 13:10). Det största budet är kärleksbudet, som uttrycks på två sätt: kärlek till Gud (5 Mos. 6:5) och kärlek till vår nästa (3 Mos. 19:18).

I de fyra första buden tolkar dekalogen vad det innebär att älska Gud; i de följande sex buden tolkar den vad det innebär att älska sin nästa. Dekalogen börjar med att hedra Gud framför allt (vertikal kärlek) och fortsätter med att respektera andra (horisontell kärlek):

1. Hedra och vörda Gud genom att ge honom den första och högsta platsen i varje situation i vårt liv (det första budet);
2. Hedra och bevara Guds unika ställning och ersätt honom inte med en avgud i någon form, vare sig fysisk, symbolisk eller andlig. Vår renaste tillgivenhet tillhör Herren (det andra budet);
3. Vörda Guds namn – hans rykte och karaktär (det tredje budet);
4. Hedra hans dag för vila och tillbedjan – sabbaten (det fjärde budet);
5. Respektera föräldrar (det femte budet);
6. Respektera livet (det sjätte budet);
7. Respektera äktenskapet (det sjunde budet);
8. Respektera människors egendom (det åttonde budet);
9. Respektera andras rykte (det nionde budet); och
10. Respektera dig själv så att inga själviska önskningar fördärvar din karaktär (det tionde budet).

Som Jesus själv sa: ”Om ni älskar mig kommer ni att hålla mina bud” (Joh. 14:15; se även 1 Joh. 4:20, 21). Sann lydnad är alltså helt enkelt ett uttryck för kärlek och tacksamhet mot Jesus, en kärlek som uttrycks starkast i hur vi behandlar vår nästa.