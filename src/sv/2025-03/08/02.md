---
title:  På Sinaiberget
date:   17/08/2025
---

`Läs 2 Mos. 19:1–8. Vad lovade Gud dem här, vid foten av berget Sinai?`

Gud ledde israeliterna till berget Sinai, där han snart skulle ge dem de tio budorden (dekalogen). Djebel Musa (höjd: 2 285 meter) är troligen det berg där Mose mötte Gud flera gånger (t.ex. 2 Mos. 3:1; 19:2; 24:18), och flera år senare mötte Elia Gud här (1 Kung. 19:8). Det är samma berg som Gud kallade Mose till för att leda Israel ut ur Egypten (2 Mos. 3:1, 10). Vid den tiden informerade Gud Mose om att han skulle tillbe Gud tillsammans med det befriade Israel på samma plats, vilket skulle vara ett tecken för Mose på att Abrahams, Isaks och Jakobs Gud ledde dem (2 Mos. 3:12).

Efter två månaders vandring kom israeliterna fram till Sinai (2 Mos. 19:1), där de skulle stanna i ungefär ett år (jämför 2 Mos. 19:1 med 4 Mos. 10:11, 12). Under detta år utfärdades många lagar som beskrivs i 2 Mos. 19–40; 3 Mos. 1–27 och 4 Mos. 1:1–10:10. Israels vistelse vid berget Sinai är den centrala delen av skildringarna i de fem Moseböckerna. Här läggs grunden till att de blir Guds utvalda folk, den enda nation som inte är genomsyrad av hedendom och avgudadyrkan.

Gud tar initiativet och upprättar ett förbund mellan sig själv och Israel. Under förutsättningen att folket är lydigt och upprätthåller en relation med honom, lovar Gud att göra dem till en dyrbar egendom, ett kungarike av präster, ett heligt folk.

Att vara ett heligt folk innebär att vara hängiven Gud och att uppenbara hans karaktär för andra, särskilt för nationerna omkring dem. De var också kallade att fungera som ett kungarike av präster som skulle sätta andra människor i förbindelse med Gud, leda dem till honom och lära dem hans vägar och lagar. De skulle vara Gudsdyrbara egendom, eftersom han ville ha Israel som sin kanal för att lysa upp världen med kunskap om honom och hans karaktär.

Detta förbund var det juridiska upprättandet av en relation mellan Gud och hans folk. Den allmänna förbundsformeln, som varierar något i olika texter, är: ”Jag skall vara deras Gud och de skall vara mitt folk” (se 2 Mos. 6:7; 3 Mos. 26:12; Jer. 24:7; 31:33; Heb. 8:10; Upp. 21:3).

`Tänk dig att vara Guds ”dyrbara egendom”! Vilka särskilda privilegier skulle det innebära? Vilket särskilt ansvar skulle du ha?`