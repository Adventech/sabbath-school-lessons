---
title:  Förberedelser inför gåvan
date:   18/08/2025
---

`Läs 2 Mos. 19:9–25. Hur förberedde Gud Israel för att ta emot de tio budorden?`

Gud gav specifika instruktioner om vad israeliterna skulle göra för att förbereda sig inför att lagen gavs till dem på Sinai. Deras yttre renhet skulle återspegla deras totala hängivenhet till Gud. De måste vara redo för den fantastiska manifestationen av Herrens härlighet som skulle komma. Och när den gjorde det åtföljdes den av att det började ”åska och blixtra, ett tungt moln låg över berget och det hördes en stark hornstöt. Alla som var i lägret blev förfärade” (2 Mos. 19:16).

Dekalogen (de tio budorden) är hjärtat i Guds uppenbarelse och i den bibliska etiken. Den utgör substansen och grunden för gudomliga normer för hela mänskligheten; dess principer är eviga och universella.

Enligt den bibliska berättelsen tillkännagavs dekalogen av Gud (2 Mos. 19:19; 20:1; 5 Mos. 4:5, 24) och skrevs ner av honom (2 Mos. 24:12; 31:18; 5 Mos. 5:22). Den gavs två gånger till Mose som en särskild gåva (2 Mos. 32:19; 34:1; 5 Mos. 10:1, 2).

I Andra Moseboken kallas dekalogen ”ett förbundstecken” (hebreiska: edut; 2 Mos. 31:18), eller så kallas den ”förbundsvillkoren” (hebreiska: dibre habberit; 2 Mos. 34:28). I Femte Moseboken är de skrivna på ”förbundstavlorna” (5 Mos. 9:9, 11, 15). Ingen av dessa bibelböcker böckerna använder uttrycket ”de tio budorden” i den hebreiska grundtexten (hebreiska: mitzwot, ”bud”). I stället kallas de tre gånger för ”de tio orden”. Det hebreiska ordet är aseret haddebarim, från dabar, som betyder ”ord, mening, sak, ting, tal, berättelse, löfte, yttrande”. (Se 2 Mos. 34:28; 5 Mos. 4:13; 10:4.)

Det finns två versioner av dekalogen med mycket små skillnader; den första finns nedtecknad i 2 Mos. 20:1–17 och den andra i 5 Mos 5:6–21. Den andra versionen, som Mose presenterade muntligt för Israel, skrevs ner nästan fyrtio år efter Sinai, strax innan folket gick in i det utlovade landet (5 Mos. 1:3, 4; 4:44–47). Dessa omständigheter förklarar de små skillnaderna mellan de två.

När Paulus sammanfattade lagen som kärlek citerade han dekalogen (Rom. 13:8–10). Kärlek är verkligen summan av Guds lag, eftersom han är en kärlekens Gud (1 Joh. 4:16).

`Hur förstår du tanken att de tio budorden är ett uttryck för Guds kärlek? Vad innebär detta? Hur uppenbaras Guds kärlek i dem?`