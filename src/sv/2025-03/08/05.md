---
title:  Guds lags olika funktioner
date:   20/08/2025
---

Guds lag uppenbarar Guds karaktär, vem han är. Liksom Gud är helig, rättfärdig och god, så är också hans lag det. Paulus bekräftar detta: ”Lagen är alltså helig och budordet heligt, rättvist och gott” (Rom. 7:12).

I Bibeln framställs Guds lag i ett mycket positivt ljus (Matt. 5:17, 18; Joh. 14:15; 1 Kor. 7:19). Man kan skriva dikter om lagen (t.ex. Ps. 119), sjunga om lagen (Ps. 19) och meditera över den dag och natt (Ps. 1:2; Jos. 1:8). Lagen hjälper till att hålla oss borta från det onda och ger visdom, förståelse, hälsa, välstånd och frid (5 Mos. 4:1–6; Ords. 2–3).

1. Guds lag är som ett staket som skapar ett stort fritt utrymme för liv och varnar för att bortom en viss punkt väntar faror, problem, komplikationer och till och med döden (1 Mos. 2:16, 17; Jak. 2:12).
2. Lagen är också en vägvisare som pekar mot Jesus, som förlåter våra synder och förändrar våra liv (2 Kor. 5:17; 1 Joh. 1:7–9). På så sätt leder den oss som en paidagogos (grekiska för förmyndare/vårdnadshavare, ger oss ordet pedagog) till Kristus (Gal. 3:24).

`Läs Jak. 1:23–25. Vad är det han säger, och hur kan dessa ord hjälpa oss att inse lagens funktion och betydelse, trots att den inte kan frälsa oss?`

En spegel kan avslöja dina skönhetsfel, ja. Men det finns inget i spegeln som kan åtgärda dem. Spegeln pekar på problemen men erbjuder ingen lösning på problemen. Det är samma sak med Guds lag. Att försöka bli rättfärdig inför Gud genom att hålla lagen är som att stirra sig blind på en spegel i hopp om att den förr eller senare ska få ens skavanker att försvinna.

Eftersom frälsningen sker genom tro och inte genom gärningar – inklusive lagens gärningar – hävdar vissa kristna att lagen är avskaffad och att vi inte längre behöver hålla den. Med tanke på att det är lagen i sig som definierar synd – ”men först genom lagen har jag lärt känna synden” (Rom. 7:7) – blir detta påstående naturligtvis en grov feltolkning av lagens förhållande till evangeliet. Lagens existens är just anledningen till att vi behöver evangeliet.

`Hur framgångsrik har du varit i dina försök att lyda Guds lag? Tillräckligt bra för att basera din frälsning på den? Vad har dina försök lärt dig om att du behöver evangeliet?`