---
title:  De hebreiska barnmorskorna
date:   01/07/2025
---

Man kan inte förstå Andra Moseboken utan att utgå från det som Första Moseboken undervisar om. Hebréerna flyttade till Egypten, och efter en tid av stort välstånd och fred blev de förslavade.

Men Gud övergav inte sitt folk i deras problem, även om det ibland kunde verka så. Utan tvekan var det många av hebréerna som misströstade över sin situation. Men i nödens stund kommer han till hjälp med sin mäktiga hand. Vår Herre uppmuntrar sina efterföljare: ”Ropa till mig när du är i nöd, jag skall rädda dig, och du skall ära mig” (Ps. 50:15).

`Läs 2 Mos. 1:9–21. Vilken nyckelroll spelade de trogna barnmorskorna och varför är de ihågkomna i historien?`

Ingen farao har ett namn i Andra Moseboken. De bär endast titeln ”farao”, som betyder ”kung”. Egypterna trodde att farao var en gud på jorden, son till guden Ra (eller Osiris eller Horus). Ra ansågs vara den högsta egyptiska gudomen, solguden själv.

Men trots all sin makt kunde denna ”gud” inte tvinga barnmorskorna att gå emot sina övertygelser. I motsats till den namnlöse farao är de två barnmorskorna namngivna, Shifra och Pua (2 Mos. 1:15); de är högt aktade eftersom de fruktade Herren. Faraos onda befallning hade ingen effekt på dem, eftersom de respekterade Gud mer än en jordisk härskares order (se även Apg. 5:29). Därför välsignade Gud dem med deras egna stora familjer. Vilket mäktigt vittnesbörd om trofasthet! Dessa kvinnor, oavsett hur lite de visste om teologi, visste inte bara vad som var rätt utan valde också att göra det rätta.

När farao såg att hans plan misslyckats beordrade han egyptierna att döda alla manliga nyfödda barn som fötts av hebréerna. De skulle kasta dem i Nilen, troligen som ett offer till Hapi, Nilens gud, som också var fruktbarhetsgud. (Detta är första gången som judar ska dödas enbart för att de är judar). Syftet med dödsdomen var att kuva hebréerna, förinta alla manliga ättlingar och assimilera kvinnorna i den egyptiska nationen, och på så sätt undanröja det hot som farao ansåg att hebréerna utgjorde mot hans nation.

`Barnmorskorna inte bara visste vad som var rätt att göra, de gjorde det också. Vad är det uppenbara budskapet här för oss?`