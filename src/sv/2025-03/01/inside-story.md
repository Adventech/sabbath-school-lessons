---
title:  Missionsnytt Från Hela Världen
date:   04/07/2025
---

### Att finna sann lycka

Denroy var tio år gammal när han första gången smakade alkohol. Hemma i Bulawayo i Zimbabwe firade hans farbror sin 35-årsdag, och en av gästerna bjöd Denroy på en klunk vodka.

Denroy tänkte: ”Jag undrar varför människor dricker när de firar något. Varför inte pröva?”

Det verkade som om farbrors vänner blev gladare när de drack. Denroy ville vara lycklig. Så han bestämde sig för att testa om han blev det om han drack mer.

Några dagar senare bad Denroy sin tioåriga vän Privilege om hjälp.

”Visst har din pappa öl hemma i kylskåpet? Skulle han märka om du tog lite?” frågade han Privilege.

Privileges pappa märkte det inte. De två pojkarna började stjäla öl som de drack tillsammans. Denroy inbillade sig att han kände sig gladare varje gång de drack. Den sommaren började han dricka mycket. Under skolåret drack han och Privilege bara en gång i veckan, men under sommarlovet drack de nästan varje dag.

Denroy dolde sitt drickande för sina föräldrar. När han var berusad stannade han hemma hos Privilege tills han blev nykter.

Den sommaren beslöt Denroys föräldrar att skicka honom till en adventistskola nästa skolår. En av Denroys äldre kusiner gick på skolan som hade ett bra rykte.

Denroy gillade inte alls skolan. Lärarna och barnen bad före lektionerna och måltiderna. Han hade aldrig bett. Lärarna och barnen bad i morgongudstjänsterna och bibellektionerna. Denroy kunde inte förstå varför alla verkade be hela tiden. Ännu värre var att han kände att han hade förlorat sin frihet. I den kommunala skolan hade han och de andra barnen fått komma och gå som de ville. Denroy ville gärna slippa gå på lektioner ibland. Han ville dricka.

Dagar blev till veckor, och veckor blev till månader. Denroy fick hela tiden höra om Jesus i skolan. Han hade inte vetat något om Jesus när han kom dit. Han förstod inte varför lärarna och de andra barnen betraktade Jesus som sin bästa vän.

Denroy undrade: ”Vem är Jesus? Hur kan jag komma till himlen för att bo med honom?”

Fler månader gick. Under morgongudstjänsterna hörde Denroy lärare och barn tala om hur Jesus fyllde deras liv med glädje. I Bibeln läste han Jesus ord: ”Men jag har kommit för att de ska ha liv, och liv i överflöd. … Jag är vägen, sanningen och livet” (Joh. 10:10; 14:6, nuB).

Denroy insåg att Jesus erbjöd den sanna vägen till lycka. Lyckan som Denroy sökte när han började dricka.

Då förändrades Denroys liv totalt. Han slutade dricka med Privilege. I stället för att umgås med gamla vänner efter skolan gick han direkt hem för att göra sina läxor och hjälpa till i hemmet.

Lyckan fyllde hans hjärta och spillde över i hans liv. Denroy gav sitt hjärta till Jesus och blev döpt. Idag är han 16 år.

”Jag ville finna lycka genom att dricka”, säger han. ”Men på skolan upptäckte jag att sann lycka bara kunde finnas genom Kristus.”

På Adventist Missions fråga om han verkligen var fullkomligt lycklig log Denroy lite.

”Jag är på väg dit”, svarade han.

_Av Andrew McChesney, Zimbabwe, Södra Afrika-Indiska Oceanen Divisionen_