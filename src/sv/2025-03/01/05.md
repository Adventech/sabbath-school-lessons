---
title:  Mose föds
date:   02/07/2025
---

`Läs 2 Mos. 2:1–10. Vilken roll spelade Guds försyn och beskydd i berättelsen om Moses födelse?`

Den historiska bakgrunden till Moses födelse och liv är spännande eftersom han levde under den berömda egyptiska 18:e dynastin. En kung under denna dynasti – Thutmosis III, som kallades ”Egyptens Napoleon” – anses vara en av de mest framstående faraonerna i det forntida Egypten.

Trots att Mose var dödsdömd vid födseln (se 2 Mos. 1:16, 22) föddes han som en ”speciell” son (hebreiska tob, ”god/fin/vacker”; 2 Mos. 2:2). Den hebreiska termen beskriver mer än yttre skönhet. Ordet används t.ex. för att beskriva Guds arbete under skapelseveckan, då han förklarade att allt var ”gott”, till och med ”mycket gott” (1 Mos. 1:4, 10, 31).

Som en ny skapelse kommer detta ”goda” barn, enligt Guds plan, att bli den vuxne man som ska leda hebréerna ut ur deras slaveri. Vem kunde vid detta barns födelse, särskilt under så svåra omständigheter, ha föreställt sig hans framtid? Ändå kommer Gud att uppfylla sina ord till Abraham, Isak och Jakob. Han ingick ett förbund med dem om att han skulle ge deras ättlingar det utlovade landet (2 Mos. 2:24, 25). Och ja, han skulle använda detta tob (goda) spädbarn, årtionden senare, för att göra just det.

Fram till dess hade den egyptiska prinsessan Hatshepsut adopterat Mose som sin son. Det namn som Mose fick har ett egyptiskt ursprung och betyder ”son till” eller ”född av”, vilket återspeglas i namnen Ah-mose (”son till Akh”) eller Thut-mose (”son till Thoth”). Hans namn återges därför på hebreiska som Mosheh, dvs ”utdragen”. Hans liv skonades genom ett Guds ingripande när han ”drogs ut/upp” ur floden.

Vi vet bara några få saker om hans tidiga liv. Efter att ha blivit räddad och adopterad av Hatshepsut levde Mose sina första 12 år med sin ursprungliga familj (2 Mos.2:7–9; Ellen White, Det var mycket gott, s. 219). Därefter fick Mose den bästa egyptiska utbildningen, allt för att förbereda honom för att bli Egyptens nästa farao (Det var mycket gott, s. 220). Så fascinerande att så mycket av denna utbildning i slutändan skulle vara värdelös för, eller till och med motverka, det som verkligen betydde något: kunskapen om Gud och hans sanning.

`Vad har du lärt dig som har påverkat hur du lever och vill forma ditt liv?`