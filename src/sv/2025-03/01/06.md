---
title:  Förändrade planer
date:   03/07/2025
---

`Läs 2 Mos. 2:11–25. Vilka händelser inträffade som snabbt ändrade hela inriktningen på Moses liv? Vilka lärdomar kan vi dra av den här berättelsen?`

Vad skulle Mose göra? Skulle han ge efter för Egyptens lockelser och hovets nöjen, eller skulle han uthärda umbäranden med sitt hårt prövade folk? Händelserna tvingade honom snart att fatta ett beslut.

”När farao fick höra vad Mose hade gjort ville han få honom dödad. Men Mose flydde undan farao och slog sig ner i midjaniternas land. Där höll han till vid en brunn” (2 Mos. 2:15).

Efter att ha dödat en människa hade Mose egentligen inget val. Han kunde åtminstone inte stanna kvar i Egypten. De planer som fanns på att han skulle stiga upp på Egyptens tron och bli en ”gud” fick snabbt ett slut. I stället för att bli en gud, och dessutom en falsk sådan, skulle Mose tjäna den sanne Guden. Det råder ingen tvekan om att Mose vid den tidpunkt då han flydde inte hade någon aning om vad framtiden skulle innebära för honom.

”Egyptierna fick snart veta allt som hade hänt [att Mose dödade egyptiern], och i starkt överdriven form nådde det faraos öron. Man sa till kungen att denna handling betydde mycket. Den visade att Mose hade för avsikt leda sitt folk mot egyptierna för att omstörta landets ledning och placera sig själv på tronen. Därför kunde det inte finnas någon trygghet för riket så länge han levde. Kungen beslöt genast att Mose skulle dö. Men när Mose blev medveten om faran flydde han och tog sig till Arabien” (Ellen White, Det var mycket gott, s. 222).

Mose levde i 120 år (5 Mos. 34:7), och hans liv kan delas in i tre delar om 40 år vardera. De första 40 åren tillbringade han i Egypten, varav en stor del i det kungliga palatset. De följande 40 åren tillbringade han i Jetros hus i Midjan-området.

Det är emellertid de sista 40 åren som upptar huvuddelen av de fem första Moseböckerna (och detta kvartal), och de berättar historien om Israels tidiga kallelse att vittna för en värld som var genomsyrad av avgudadyrkan och uppenbara den sanne Gudens natur och karaktär (se 5 Mos. 4:6–8).

Var det Guds plan att Mose skulle döda egyptern? Om inte, vad lär oss den här berättelsen om hur Gud kan styra över alla situationer och använda dem för sina egna syften? Hur hjälper Rom. 8:28 oss att förstå denna viktiga sanning?