---
title:  Den historiska bakgrunden
date:   30/06/2025
---

När Jakobs familj kom till Egypten efter att ha upplevt hungersnöd i Kanaan (1 Moseboken 46), var den egyptiske kungen vänligt inställd till hebréerna på grund av Josef och allt som han hade gjort för egypterna.

”Farao sa till Josef: ‘Jag ger dig ansvaret för hela Egypten.‘ Sedan tog farao av sig sin egen sigillring och satte den på Josefs finger, klädde honom i fina linnekläder och satte en guldkedja runt halsen på honom. Han lät också Josef åka i vagnen närmast hans egen, och framför Josef ropade man ‘Böj knä!‘ Farao satte honom så över hela Egypten” (1 Mos. 41:41–43, nuB).

`Vad var nyckeln till Josefs fantastiska framgång i Egypten efter en så svår början? (Läs 1 Mos. 37:26–28 och 39:2, 21.)`

Den mest rimliga historiska bakgrunden till Josefberättelsen är följande: den nye härskaren i 2 Mos. 1:8, ”som ingenting visste om Josef”, är Ahmose (1570–1546 f.Kr.). Därefter kom Amenhotep I (1546–1526 f.Kr.), den härskare som fruktade israeliterna och förtryckte dem. Senare utfärdade Thutmosis I (1525–1512 f.Kr.) en dödsdom för alla hebreiska manliga barn. Hans dotter Hatshepsut (1503–1482 f.Kr.) var prinsessan som adopterade Mose som sin son. Farao Thutmosis III (1504–1450 f.Kr.), som under en tid var medregent till (sin faster) Hatshepsut, var den farao som regerade under uttåget.

Uttåget inträffade enligt de bästa beräkningarna i mars 1450 f.Kr. (se William H. Shea (1932–2020), ”Exodus, Date of the”, The International Standard Bible Encyclopedia, redigerad av Geoffrey W. Bromiley et al., vol. 2 [Grand Rapids, MI: William B. Eerdmans, 1982], s. 230–238). För att förstå tiden för uttåget ur Egypten bör man studera följande bibeltexter: 1 Mos. 15:13–16; 2 Mos. 12:40, 41; Dom. 11:26; och 1 Kung. 6:1 (se även Apg. 7:6; Gal. 3:16, 17).

Det första kapitlet i Andra Moseboken täcker en lång tidsperiod – från Josefs tid, då hans far Jakob med hela familjen kom till Egypten, till faraos dödsdom. Även om det finns en viss debatt om det exakta antalet år, är det viktiga att Herren inte glömde bort sitt folk, trots att de var förslavade i ett främmande land.

Det vill säga, även om många detaljer om hebréerna i Egypten vid den tiden förblir dolda, åtminstone för tillfället (se 1 Kor. 13:12), lyser uppenbarelsen av Guds karaktär fortfarande genom sidorna i den här boken, liksom den gör genom hela Bibeln. Vi kan veta att oavsett hur illa saker och ting verkar, så finns Gud alltid där, och vi kan lita på honom i vilken svår situation vi än befinner oss i.