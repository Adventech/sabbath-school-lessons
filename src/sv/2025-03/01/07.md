---
title:  Studiehjälp
date:   04/07/2025
---

Läs Ellen White, ”Mose”, s. 216–223, i Det var mycket gott, som kommer att ge dig viktiga insikter i den del av bibeltexten som vi studerar den här veckan.

I bibeltexten står det att ”barnmorskorna var gudfruktiga och gjorde inte som kungen hade befallt utan lät pojkarna leva” (2 Mos. 1:17). Ellen White uttolkar på ett träffande sätt barnmorskornas trofasthet och det messianska hoppet: ”Kvinnorna som hade möjlighet att utföra befallningen blev beordrade att de skulle döda de hebreiska pojkarna när de föddes. Det var Satan som anstiftade detta. Han visste att det skulle uppstå en befriare bland Israels barn, och han trodde att han kunde förhindra Guds beslut genom att förmå kungen till att låta döda deras barn.

Men kvinnorna fruktade Gud och vågade inte verkställa det grymma påbudet. Herren godkände deras handlingssätt och lät dem ha framgång” (Ellen White, Det var mycket gott, s. 217).

Den goda nyheten i allt detta är att Gud, trots Satans planer, tog över och använde trogna människor för att hindra fienden. Vi lever faktiskt på vår fiendes territorium, denne som Jesus kallade den här ”världens härskare” eller ”furste” (Joh. 14:30; Ef. 2:2). Satan tillskansade sig denna position från Adam, men Jesus Kristus besegrade honom i sitt liv och genom sin död på korset (Matt. 4:1–11; Joh. 19:30; Heb. 2:14). Även om Satan fortfarande lever och är aktiv, vilket avslöjades i hans försök att döda dessa barn, är hans egen undergång garanterad (Joh. 12:31; 16:11; Upp. 20:9, 10, 14). Den goda nyheten är att livets svårigheter kan övervinnas genom Guds nåd (Fil. 4:13). Denna nåd är vårt enda hopp.

### Samtalsstart

Andra Moseboken handlar om hur Mose och israeliterna lärde sig att lita på Gud. Har det hänt något i era liv som har lärt er att lita på honom?

### Förbön

Be att ni ska få en ännu starkare tillit till att Gud kommer att hjälpa er i allt ni möter.

### Samtalsfrågor

`Varför lät Gud hebréerna leva i Egypten och förtryckas? Varför tog det så lång tid för Gud att ingripa för att rädda dem? Hur visar berättelsen om Moses födelse att Gud inte hade övergett sitt folk?`

`Fundera mer på frågorna om hur Gud kunde använda Moses hetsiga handling att döda egyptern. Tänk om han inte hade gjort det? Skulle det ha inneburit att hebréerna till slut inte skulle ha flytt från Egypten? Förklara hur du resonerar.`