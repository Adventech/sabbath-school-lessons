---
title:  Guds ursprungliga plan
date:   26/08/2025
---

`Läs 2 Mos. 23:20–33. Vilka metoder ville Gud använda för att erövra det utlovade landet?`

Det var inte Guds avsikt att israeliterna skulle kämpa för sitt nya territorium; det skulle ges till dem. Det hade utlovats till Abraham, Isak och Jakob och borde ha tagits emot som Guds särskilda gåva till Israel.

Modellen för erövringen av det utlovade landet demonstrerades när israeliterna gick genom Sävhavet. Gud kämpade för sitt folk och gav dem total seger över dem som planerade att döda dem (2 Mos. 14:13, 14). Egyptierna besegrades eftersom Herren ingrep på ett mirakulöst sätt. På samma sätt besegrade Gud, på den assyriske kungen Sanheribs tid, den stora, tungt utrustade och vältränade assyriska armén, men utan att israeliterna behövde strida. Gud lovade dem segern eftersom kung Hiskia trodde på Guds ord som han fick genom profeten Jesaja (2 Kung. 19:35; Jes. 37:36).

Gud informerade Abraham om att det utlovade landet inte omedelbart skulle ges till hans efterkommande, utan först efter 400 år (1 Mos. 15:13–16). Varför detta? Anledningen var att invånarna i Kanaans land var så onda. Gud arbetade barmhärtigt med dessa människor och gav dem ytterligare en period av nåd för att omvända sig. Men de fortsatte i sitt uppror mot Gud och hans värderingar, så när dessa nationers missgärning var fullbordad var Gud redo att ge deras territorium till hebréerna som ett nytt hemland.

Dessutom lovade Gud att han skulle driva ut nationerna framför Israel med två ovanliga men mycket effektiva metoder: (1) genom att sända skräck och fruktan över de onda nationerna, och (2) med förvirring skulle folket drivas bort. Innan israeliterna anlände till det nya territoriet skulle deras fiender överge platsen och drivas på flykt (2 Mos. 23:27, 28).

Den avgörande rollen i erövringen av det utlovade landet spelas av Guds ängel. Denna budbärare var Kristus, som vägledde Israel, erövrade områden och skyddade dem. Han var molnpelaren som vägledde dem under dagen och eldpelaren under natten. Israel måste vara mycket uppmärksamt och lyssna på honom, eftersom han hade gudomlig auktoritet (2 Mos. 23:21). Om de trotsade Guds vilja och inte trodde på hans ledarskap skulle det försvåra deras framsteg.

`Gud skulle ge hedningarna många år på sig att ändra sitt levnadssätt. Vad lär oss denna tanke om Guds nåd, men också om gränserna för denna nåd för dem som vägrar att acceptera den?`