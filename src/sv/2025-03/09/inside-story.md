---
title:  Missionsnytt Från Hela Världen
date:   29/08/2025
---

### Inte lätt att förlåta sig själv

Vincent blev bortrövad som 12-åring av den ökände krigsherren Kony och hans män i norra delen av Uganda.

Han tvingades bära tunga vapen, köksutrustning och annat som tillhörde Konys trupper, men det jobbigaste var att se allt hemskt som Kony och hans gerillasoldater gjorde mot vanliga människor. De kunde bli torterade och dödade, och Vincent och andra ”barnsoldater” fick antingen bevittna det hemska eller så var de tvingade att delta.

Ett par år efter att Vincent hade rövats bort lyckades karamajongkrigare driva ut Kony och hans armé från Uganda. Vincent överlevde och var nu fri att bege sig hemåt. Men där var han inte välkommen! Många av barnsoldaterna hade varit tvungna att göra hemska saker just för att de inte skulle kunna välkomnas hem igen. Vincent försökte gå i skolan, men rösterna och minnena av allt hemskt gjorde att han ofta blev arg vid minsta provokation, och eftersom han hade lärt sig att slåss blev han farlig!

Han slutade skolan, och med tiden gifte han sig, men vreden kokade inom honom. När han fick i sig alkohol, som ibland fungerade som bedövningsmedel, slog han sin fru. Till slut lämnade hon honom!

Vad skulle han göra med sitt liv? Han träffade på en annan ung man som varit med honom under tiden som barnsoldat och märkte att denne hade förändrats. När Vincent frågade vad som hade skett berättade mannen att han hade blivit del av en ADRA-grupp som hade lärt honom att förlåta sig själv och andra och hjälpt honom att starta ett eget jordbruk. Det gick bra för honom nu, och han hade helt slutat att dricka.

Vincent bestämde sig för att fråga om han också kunde bli medlem i gruppen. Han blev lite förvånad när gruppen faktiskt välkomnade honom. I början var det ledarna i gruppen som hade samtal med honom. De hade blivit utbildade i psykosocialt förstahjälpen, och de lyssnade, gav råd och uppmuntrade Vincent att förlåta sig själv och de som hade plågat honom under den värsta tiden i hans liv. Ju mer de jobbade med honom desto mer lugnade hans brinnande hjärna ned sig.

Han började lära sig läsa och skriva igen. Han lärde sig jordbruksmetoder som han inte fått lära sig under åren han var barnsoldat, och han tog sitt första lån för att köpa en oxe för att kunna plöja sina åkrar. Idag har Vincent tre oxar, flera getter och höns, och han har bärgat skördar flera gånger. Han har slutat att dricka. Han slår inte sin nya fru, och hans barn går idag i skolan.

Vincent har börjat förlåta både sig själv och de som tog ifrån honom en viktig del av hans barndom. Svårast har det varit för honom att förlåta sig själv, detta har han behövt Guds hjälp med. Men hans tacksamhet är stor – för att Gud ledde ADRA till hans by och in i hans liv så att han kunde börja det på nytt.

_Av Siri Bjerkan Karlsson, Adra Sverige, Uganda_