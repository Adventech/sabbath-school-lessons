---
title:  Öga för öga, tand för tand
date:   27/08/2025
---

`Läs Matt. 5:38–48. Hur tolkar Jesus innebörden av lagen om vedergällning? Hur ska vi tillämpa den i dag?`

I Bergspredikan citerade Jesus Kristus texter från Gamla testamentet, texter som människor säkert kände till. Han talade dock mot de rådande rabbinska tolkningarna, som under århundradenas lopp hade avlägsnat sig från det ursprungliga syftet med dessa lagar. Det vill säga att mänsklig tradition inte bara dolde syftet med Guds ord, utan i vissa fall hade förvrängt deras avsikt och innebörd (tänkt.ex. på sabbatsreglerna och vad de hade gjort med sabbatsbudet). Genom sina ord återställde Jesus den ursprungliga innebörden av dessa lagar.

På Saligprisningarnas berg försökte Jesus rätta till en del av dessa falska tolkningar genom att leda sina åhörare tillbaka till texternas ursprungliga syfte och innebörd.

Texten från 2 Mos. 21:24 som talar om ”öga för öga, tand för tand” citerades i Matt. 5:38, 39 (”ni har hört ... men jag säger er”) och syftade på Lex Talionis – Talionprincipen (lat. jus talionis, av lat. talis, ”sådan”), den så kallade vedergällningslagen. Denna vers används även på andra ställen i Bibeln (3 Mos. 24:20; 5 Mos. 19:21).

Det ursprungliga syftet med denna lag var att förhindra alla former av personlig hämnd. Den skulle stoppa blodshämnd eller vedergällning utan föregående utredning. Skador måste bedömas av domare, och därefter skulle en lämplig monetär kompensation fastställas och betalas ut. Detta gjordes för att hindra människor från att ”ta lagen i egna händer”. Rättvisa skulle skipas, men det måste ske i enlighet med Guds lag.

Jesus Kristus, som gav dessa sociala lagar till Mose, kände till syftet med denna lag; därför kunde han tillämpa den på ett objektivt sätt, i enlighet med dess ursprungliga avsikt. Motivet bakom den var att skapa rättvisa och försoning och att återställa freden.

Man skulle kunna hävda att rättvisa på sätt och vis innebär ett slags hämnd. Den korrekta tillämpningen av dessa lagar verkade vara ett försök att hitta den rätta balansen mellan idéerna om rättvisa och hämnd.

`Hur kan insikten om att rättvisa en dag kommer att skipas hjälpa dig att hantera alla de orättvisor som vi ser i världen idag?`