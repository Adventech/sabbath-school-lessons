---
title:  Förbundets kod
date:   24/08/2025
---

När Gud gav sin lag vid Sinai lade han grunden för att lära sitt folk hur de kunde leva heliga liv genom att vara i förbindelse med honom. Men lagens principer behövde tillämpas i det dagliga livet, så Gud gav dem ytterligare lagar, den så kallade ”förbundskoden”. Det var domarnas ansvar att vaka över dessa lagar och att tillämpa dem på rätt sätt.

”Folkets sinnen var förblindade och fördärvade genom slaveri och hedendom. Därför var de inte beredda att helt och fullt förstå de långtgående principerna i Guds tio bud. För att de skulle förstå morallagens förpliktelser mer fullständigt och kunna genomföra dem fick de andra föreskrifter som belyste och tillämpade principerna i de tio buden. Dessa lagar kallades för stadgar eller föreskrifter. De var utformade med oändlig vishet och rättvisa, och domarna skulle döma i överensstämmelse med dem. De förkunnades inte offentligt som de tio buden utan lämnades enskilt till Mose som skulle kungöra dem för folket” (Ellen White, Det var mycket gott, s. 276).

`Läs 2 Mos. 21:1–32. Vilka särskilda föreskrifter ges beträffande hebreiska slavar, mord och kroppsskador?`

Förbundskoden beskrivs i flera kapitel (2 Mos. 21:1–23:19). Alla dessa förordningar och lagar utfärdades för att stoppa ondskans lavinartade framfart och för att bygga upp ett ordnat samhälle.

Lagarna om slavar var speciella och ska inte förväxlas med den ondskefulla sedvänjan i det moderna eller medeltida slaveriet. Hebreiska slavar var i själva verket skyddade och uppskattade. I moderna och medeltida samhällen var tjänare och slavar ägodelar som tillhörde ägaren, som kunde göra vad han eller hon ville med dem. De bibliska lagarna reglerade däremot saker och ting på ett annat sätt. För israeliter som frivilligt hade överlämnat sig som slavar var träldomen begränsad till sex år (2 Mos. 21:1, 2; Jer. 34:8–22), och under det sjunde året måste alla slavar friges om de inte ville stanna hos sin herre. Mästarna var också tvungna att ge dem sabbatsledigt (2 Mos. 20:9, 10) och tillgodose deras grundläggande behov.

`Slaveriet som en institution har avskaffats i de flesta delar av världen. Men miljoner människor lever fortfarande under slavliknande förhållanden. Kan slaveriets principer leva kvar även i europeiska samhällen? Kan vi göra något, i vår begränsade sfär, för att bekämpa detta?`