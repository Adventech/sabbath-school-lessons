---
title:  Sök mig och finn mig
date:  22/11/2021
---

I hela Bibeln finner vi belägg för Guds förutvetande. Han vet i förväg allt som ska hända. Han vet slutet från början, oavsett om det gäller världsrikens uppkomst och fall (Dan. 7) eller enskilda individers handlingar några timmar innan de sker: ”Sannerligen, i natt innan tuppen gal skall du ha förnekat mig tre gånger” (Matt. 26:34). Herren vet slutet från början. Hans förutvetande påverkar inte på något sätt människans frihet att välja.

Alltså visste Herren redan innan han förde in israeliterna i landet vad de skulle göra när de väl var där.

`Läs 5 Mos. 4:25–28. Vad sade Herren att de skulle göra i det utlovade landet?`

I de föregående verserna säger Herren specifikt till dem att de inte ska tillverka eller tillbe några avgudar (5 Mos. 4:15–20). Ändå ser vi i de följande verserna att de senare gjorde precis detta, trots alla varningar.

Lägg märke till att i 5 Mos. 4:25 säger Mose tydligt att det inte kommer att ske omedelbart. Efter allt de precis varit med om var det inte sannolikt att de omedelbart skulle falla i avguderi. Men med tiden, kanske efter en generation, ledde benägenheten att ”glömma” (5 Mos. 4:9) vad Herren gjort för dem och varnat dem för till att de gjorde just detta.

`Läs 5 Mos. 4:29–31. Vad säger Herren att han ska göra för dem i denna specifika situation?`

Guds nåd är förunderlig. Även efter att de fallit i en förfärligt ond avgudadyrkan och fått sina synders konsekvenser förlåter och återupprättar han dem, om de vänder sig till honom. Kort sagt: om de frivilligt väljer att vända om accepterar han deras omvändelse.

Uttrycket ”vända tillbaka” i 5 Mos. 4:30 innebär att de verkligen går tillbaka till Herren, där de borde ha varit hela tiden. Alltså: vad som än ingår i omvändelsen handlar dess kärna om att vända tillbaka till Gud efter att vi har skilts från honom genom våra synder.