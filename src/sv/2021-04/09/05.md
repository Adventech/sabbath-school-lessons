---
title:  Med hela ditt hjärta
date:  24/11/2021
---

5 Mos. 30:1–10 visar Guds nåd och godhet mot fallna och syndare, även när de syndarna har välsignats av Gud på ett unikt sätt: ”Vilket stort folk har gudar som är dem så nära som Herren, vår Gud, är oss nära varje gång vi åkallar honom?” (5 Mos. 4:7). Trots allt som Gud hade gjort för dem och trots att de inte hade någon verklig ursäkt eller försvar för sin synd, syndade de ändå (någon som kan relatera till det?).

`Läs 5 Mos. 30:1–10 och lägg märke till vad deras återvändo till Gud innebar. Vad krävdes, och vad kan det lära oss om vad sann omvändelse innebär?`

Till slut måste de välja att återvända till honom och lyda honom med hela sitt hjärta. I en bemärkelse gällde den verkliga frågan deras hjärtan, för om det stod rätt till med deras hjärtan inför Gud skulle deras handlingar följa: de skulle lyda.

Detta är anledningen till att de fick det underbara löftet: om de ”kom tillbaka” till Herren, uppriktigt vände om, skulle han verka i dem och ”omskära” deras hjärtan. De måste välja, mitt i sin fångenskap, att vända tillbaka till Gud, och sedan skulle han föra dem tillbaka till sig och till landet. Där i landet skulle han sedan välsigna dem. En del av välsignelsen är att han skulle förvandla deras hjärtan inifrån för att föra dem ännu närmare honom, så att de och deras barn skulle ”älska Herren, din Gud, av hela ditt hjärta, med hela din själ och med all din kraft. Då kommer du att få leva.”

När de till slut reagerade på Guds maningar (Apg. 5:31) ångrade de verkligen sina synder. Ellen White skrev, om än i fråga om en annan historisk situation: ”Folket sörjde eftersom deras synder hade lett till att de hade drabbats av lidande, inte för att de hade vanärat Gud genom att överträda hans heliga lag. Sann ånger innebär mer än att sörja över synden. Den innebär också att man beslutsamt överger det onda” (Det var mycket gott, s. 513, 514). Den här sanningen kan vi se i 5 Mos. 30:1–10.

`Hur kan vi skilja mellan sorg över syndens konsekvenser, som vem som helst kan känna, och sorg över själva synden? Varför är denna skillnad så viktig?`