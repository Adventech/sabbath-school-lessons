---
title:  Studiehjälp
date:  26/11/2021
---

”Vid varje framsteg i det kristna livet kommer vår bättring att fördjupas. Till dem som Herren har förlåtit, till dem som han erkänner som sitt folk, säger han: ’Då skall ni tänka på era onda vägar och på era gärningar, som inte var goda. Och ni skall känna leda vid er själva för era missgärningars och styggelsers skull.’ Hes. 36:31. Han säger också: ’Men jag skall upprätta mitt förbund med dig, och du skall erfara att jag är Herren, och så skall du tänka på det och blygas, så att du av skam inte mer kan öppna din mun, då när jag förlåter dig allt vad du har gjort, säger Herren.’ Hes. 16:61, 62. Då kommer vi inte att öppna vår mun till självhävdelse. Vi kommer att förstå att endast Kristus kan göra oss passande. Därför ska vi göra apostelns bekännelse till vår egen: ’Jag vet att det inte bor något gott i mig, det vill säga min köttsliga natur.’ Rom. 7:18. ’Men jag vill aldrig någonsin berömma mig av annat än vår Herre Jesu Kristi kors, genom vilket världen är korsfäste och död för mig och jag för världen.’ Gal. 6:14” (Ellen White: Såningsmannen, s. 123).

” ’Hans godhet vill föra dig till omvändelse.’ Rom. 2:4. Den gudomliga nådens och medlidandets kärlek är som en gyllene kedja som omsluter varje själ som befinner sig i fara. Herren säger: ’Med evig kärlek har jag älskat dig, därför låter jag min nåd förbli över dig.’ Jer. 31:3” (Ellen White: Såningsmannen, s. 158, 159).

**Samtalsstart**

Har ni någon gång ”vänt tillbaka” till en vän eller familjemedlem efter en lång eller svår konflikt? Hur upplevde ni det?

**Förbön**

Tacka Gud för nåden som gör det möjligt för oss att vända om till honom och lämna våra synder bakom oss.

**Samtalsfrågor**

`Hur kan vi, fastän vi behöver ångra oss, akta oss för risken att göra ångern till något meriterande, när den i sig är vad som ger oss rätt inför Gud? Vad är det enda sättet för oss att få rätt inför Gud?`

`”När Judas, som hade förrått honom, såg att Jesus blivit dömd, ångrade han sig. Han lämnade tillbaka de trettio silvermynten till översteprästerna och de äldste och sade: ’Jag har syndat och förrått oskyldigt blod.’ De svarade: ’Vad angår det oss? Det är din sak.’ Då kastade han in pengarna i tempelhuset och gav sig av därifrån och gick bort och hängde sig” (Matt. 27:3–5). Utan tvekan var Judas ledsen över det han gjort mot Jesus (han tog ju sitt liv). Kan hans handling bedömas som sann ånger?`

`På vilket sätt kan insikten om människans syndfullhet, även vår egen syndfullhet, hålla oss ödmjuka inför andra (så att vi inte dömer dem) och inför Gud? Hur kan faktumet att det måste till ett kors, Guds Sons död, för att rädda oss, visa oss just hur ond synden verkligen är?`