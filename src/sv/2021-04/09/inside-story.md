---
title:  Missionsnytt
date:  26/11/2021
---

#### Hjälp från himlen

David Kim kommer från Sydkorea. Han är en av de många adventistmissionärer som är verksamma runt om i världen.

David körde i sin Toyota Camry till ett viktigt möte i en kyrka i delstaten Utah i USA. Han lämnade motorvägen och följde gps-mottagarens instruktioner längs en mindre väg.

Plötsligt fick han dock ett varningsmeddelande från mottagaren. Vägen framåt var farlig. Endast terrängfordon borde ta risken att färdas den vägen.

David hade redan hunnit köra ganska långt i sin mellanstora bil. Det var för sent att vända om, tyckte han. Hur svår kunde resten av vägen vara? Han trampade beslutsamt på gaspedalen.

Några minuter senare blinkade varningen igen. Han ignorerade den.

Men sedan slutade asfaltsvägen. Vägen framöver var bara packad jord. Nästan längst upp i en backe stannade bilmotorn. David vred om nyckeln för att starta om motorn, men inget hände. Han vred om nyckeln igen. Och igen. Inget resultat.

Nedanför sig kunde David se en stor vildmark av sand och buskar. Hans mobil hade inte längre kontakt med nätet, och han såg inga andra bilar. Plötsligt kände han sig rädd och ensam därute mitt i ingenstans. Han var en dataprogrammerare från Sydkorea strandsatt på en sandig kulle i USA.

”Kan det finnas farliga vilda djur här?” undrade David. Han böjde knä bredvid bilen och bad.

”Jesus”, bad han, ”förlåt mig för att jag struntade i alla varningarna på vägen hit. Jag förstod inte att det kunde gå så här illa. Men jag måste hinna till mitt seminarium. Hur kan jag fixa detta?”

Davids tankar var en blandning av depression, rädsla och frustration. Han hade glömt hur Gud hade varit med honom när han hade rest i perioder på tre månader i taget och hållit seminarier om hur man kan evangelisera med hjälp av Internet och sociala medier.

Ungefär fem minuter senare körde en pickup-lastbil uppför backen. Ett äldre par steg ur när de såg David.

”Vad har hänt?” frågade mannen.

David berättade att motorn vägrade att starta. Den äldre mannen gled in i bilen och vred om nyckeln. Inget hände. Han gav David nyckeln och erbjöd sig att köra honom en mil till ett område där Davids mobil skulle fungera. Davids blev tacksam. Därifrån kunde han ringa efter en bärgningsbil.

Men plötsligt bad den äldre mannen om bilnyckeln. Han sa till David att sätta sig bredvid honom i passagerarsätet och vred om nyckeln. David var säker på att inget skulle hända. Hade de inte båda redan försökt och misslyckats?

Vroom, vroom!

Ljudet var som musik för Davids öron. Motorn startade. Den äldre mannen trampade på gaspedalen och bilen rörde sig smidigt framåt. David kunde inte tro sina ögon. ”Tack så mycket! Tack!” utbrast han.

David vände bilen och körde tillbaka till huvudvägen. Hela vägen lovade och tackade han Gud. Trots att David inte hade respekterat varningarna hade Gud förlåtit honom och ingripit så att han kom fram till det viktiga mötet i tid.