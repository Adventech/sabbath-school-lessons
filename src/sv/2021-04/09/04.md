---
title:  Vända om/tillbaka
date:  23/11/2021
---

I hela Femte Moseboken visar sig nyckeltemat: lyd Herren och var välsignade, annars får ni ta olydnadens konsekvenser. Det är inte annorlunda i Nya testamentet. ”Låt inte bedra er, Gud lurar man inte: vad man sår får man också skörda. Den som sår i sitt kött skall skörda förgängelse ur köttet, men den som sår i anden skall skörda evigt liv ur anden” (Gal. 6:7, 8).

Tyvärr verkar synden vara lika lätt och naturlig som att andas. Trots alla varningar och löften: ”Denna lag som jag i dag ger dig är inte ofattbar eller ouppnåelig för dig” (5 Mos. 30:11) gjorde många just det: de syndade på de sätt som Gud hade varnat dem för.

Ändå var Gud fortfarande villig att ta tillbaka dem till sig om de använde sin fria vilja, sitt fria val, och ångrade sig och vände tillbaka till honom.

`Läs på nytt 5 Mos. 30:1–10. Vad säger Herren att han ska göra för sitt folk, trots allt ont de gjort? Vad var villkoret för dessa underbara löften?`

Tanken är enkel och rakt på sak: om ni vänder er bort från mig får ni och era familjer förfärliga konsekvenser. Det är vad synden gör. Men även då kan ni ångra er, och Herren tar er tillbaka och välsignar er.

Vända tillbaka från den hebreiska roten shuv återkommer flera gånger i dessa verser. I 5 Mos. 30:2 står det: ”så att du vänder tillbaka till Herren, din Gud”, och i vers 8: ”Då skall du åter lyssna till Herren [ordagrant ’till Herrens röst’] och lyda alla hans bud, som jag i dag ger dig.” Att vända tillbaka finns också i vers 10: ”när du vänder tillbaka till Herren, din Gud, av hela ditt hjärta och med hela din själ.”

Med andra ord: trots allt som hänt dem, trots deras grova brott mot förbundet hade Herren inte gett upp hoppet om dessa människor, och om de inte ville att han skulle göra det kunde de uttrycka sin önskan genom att vända om.

`Dessa texter handlar om hela folket. Men på vilket sätt återspeglar de fortfarande, om än i ett annat sammanhang, hur viktig sann omvändelse är för oss som troende som ibland bryter mot vårt förbund med Gud?`