---
title:  Vem ger?
date:  21/11/2021
---

Likt de flesta språk har bibelhebreiskan många idiomatiska uttryck där vissa ord används i en annan betydelse än vad de faktiskt säger. Ett idiomatiskt uttryck i Gamla testamentet är mi-jitten. Mi betyder ”vem?” och jitten betyder ”ger”, alltså: ”Vem ger?”

I Gamla testamentet uttrycker frasen en tanke om en önskan, om någonting man väldigt gärna vill.

När israeliterna mötte utmaningar i öknen efter sin flykt från Egypten utropade de t.ex.: ”Om vi ändå hade fått dö för Herrens hand i Egypten” (2 Mos. 16:3). ”Om vi ändå” kommer från mi-jitten.

I Ps. 14:7 säger David: ”O att det från Sion kom räddning för Israel!” ”O att” kommer från mi-jitten.

Detsamma gäller Job 6:8: ”O att min bön blev hörd, att Gud uppfyllde min önskan.”

`Läs 5 Mos. 5:22–29. Lägg särskilt märke till vers 29, där mi-jitten är översatt ”tänk om”. Vad betyder uttrycket här?`

Här talar Skaparen, han som gjorde rymden, tiden och materian, han som talade vår värld till existens, han som blåste in livsanden i Adam. Här säger han något som vanligtvis förknippas med människans svaghet och begränsningar. Vilket exempel på att den fria viljan är en verklighet! Här ser vi att det finns gränser för vad Gud har valt att göra mitt i den stora striden. Användningen av mi-jitten visar att Gud inte överträder den fria viljan, för så snart han gjorde det skulle den inte längre vara fri.

Liksom vi som människor är fria att synda är vi också fria att välja Herren. Vi har frihet att välja att vara öppna för hans ledning, välja att som gensvar på hans Andes maningar ångra våra synder och följa honom. Ytterst är valet vårt, endast vårt, och det är ett val vi måste göra varje dag, varje stund.

`Vilka val står du inför inom de närmaste timmarna eller dagarna? Hur kan du lära dig att överlåta din vilja till Gud så att du i hans kraft gör bra val?`