---
title:  Ångra er och vänd om
date:  25/11/2021
---

Nya testamentet innehåller givetvis mycket om omvändelse. Johannes döparen började faktiskt sin verksamhet med maningen till omvändelse.

`Läs Matt. 3:1–8. På vilket sätt finns tanken att ”vända sig till Gud” här? Vad säger Johannes att de ska göra, och hur återspeglar det uppmaningarna vi finner i Femte Moseboken? Varför hade hans ord också en speciell relevans för fariseerna och saddukeerna?`

Även Jesus började sin verksamhet med en maning till omvändelse.

`Läs Mark. 1:15. Vad säger Jesus, och varför relaterar han omvändelsen till evangeliet?`

Oavsett om det var Johannes som talade specifikt till de religiösa ledarna eller Jesus som talade till hela folket var tanken densamma. Vi är syndare, och fastän Kristus kom för att rädda syndare behöver vi ångra våra synder. I den omvändelsen ingår att vi vänder oss bort från våra gamla synder, oavsett om vi är syndare eller trogna kristna som har fallit i synd eller är nyomvända. Vi behöver bekänna vår syndfullhet, uttrycka ånger för våra synder (och inte bara deras konsekvenser), medvetet välja att lägga bort dessa synder, helt och hållet lita på Jesus förtjänster och ”lyssna till Herren, din Gud” (5 Mos. 15:5).

Vissa bibelforskare ser ekon i Nya testamentet från tanken om ånger så som den uttrycks i Femte Moseboken. T.ex. när Petrus anklagar folket för att ha korsfäst Jesus står det om många: ”Orden träffade dem i hjärtat, och de frågade Petrus och de andra apostlarna: ’Bröder, vad skall vi göra?’ ” (Apg. 2:37). De blev alltså medvetna om sin synd, sörjde över den (”orden träffade dem i hjärtat”) och ville veta vad de skulle göra för att komma till rätta inför Gud som de hade brutit mot.

Är inte detta mycket likt allas vår situation: syndare som brutit mot Gud?

`Läs Apg. 2:38. Hur svarade Petrus på deras fråga, och vad visar detta textavsnitt om principen bakom sann ånger?`