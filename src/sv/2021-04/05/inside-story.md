---
title:  Missionsnytt
date:  29/10/2021
---

#### Myrten

Jag ville öppna en restaurang i Japan där människor kunde lära sig om bra livsstilsval, precis som jag själv fått hjälp på en adventistkurort i delstaten Alabama i USA.

Min man och jag hade åkt dit från Japan för att söka behandling för hans cancer. Jag var adventist, och jag hade hört att adventistläkare som arbetade på en kurort kanske kunde hjälpa honom. Min man var inte kristen.

Vi åt vegansk mat och tränade. Jag tappade mycket av min övervikt. Min man slutade röka. Han började också läsa Bibeln och blev döpt på kurorten.

Bara 56 år gammal dog min man en vecka efter sitt dop. Jag blev ledsen men kunde glädja mig över att vi får träffa varandra igen i himlen.

När jag kom hem gick jag igenom min ekonomi och insåg att jag hade mer än tillräckligt att leva på. Jag ville använda en del av mina pengar till att sprida evangeliet i Japan där bara en procent av befolkningen är kristen. Så jag började be: ”Gud, hur kan jag bäst använda pengarna?”

En dag fastnade jag för en vers i Jesaja. Det står: ”I stället för törne skall det växa cypresser, i stället för nässlor myrten. Det skall vara ett äreminne åt Herren, ett evigt, oförgängligt tecken” (Jesaja 55:13).

I samma ögonblick visste jag att jag ville öppna en restaurang där jag kunde hjälpa människor att bli friskare och må bättre, precis som jag hade fått hjälp i Alabama. Jag bestämde mig för att kalla restaurangen Myrten efter versen i Jesaja.

Samma dag hittade jag en tomt som var till salu. Den hade ett bra läge, och tre Adventkyrkor låg i närheten. Jag köpte tomten och betalade för att restaurangen skulle byggas.

Jag gick på en vegetarisk matlagningskurs för att få några idéer och skapade sedan menyer för restaurangen. Det kom mycket folk till öppningen, och jag hade svårt att hantera kaoset som uppstod. Ärligt talat visste jag inget om att driva en restaurang. Men en av matgästerna som tidigare hade varit kund hos mig i mitt vanliga yrke kände någon som ägde ett kafé. Hon bad ägaren att hjälpa mig. Det gjorde att allt blev lättare!

Myrten är en av några få restauranger i Tokyo-området som är helt vegetariska. Jag går till mitt försäkringsjobb tidigt på morgonen. Sedan går jag till restaurangen klockan elva och serverar lunchkunder fram till klockan två. Efter det återvänder jag till min arbetsplats. Restaurangen är naturligtvis stängd på sabbaten.

Restaurangen har gett mig möjlighet att göra mer än att erbjuda människor hälsosam mat. En matgäst har bröstcancer. Hon bad mig om information om en hälsosam livsstil, och det gav jag henne gärna. En annan kvinna berättade för mig att hon letade efter nya vänner. Jag inbjöd henne till kyrkan, och hon har kommit flera gånger.

Restaurangens viktigaste syfte är att leda människor till Jesus. Det var därför jag startade den. Det här är Guds restau-rang. Han äger den, och han hjälper mig att sköta den.