---
title:  Döm rättvist
date:  27/10/2021
---

Som troende har vi kallats till att återspegla Guds karaktär. Paulus skrev: ”mina barn, som jag än en gång måste föda med smärta tills Kristus har förkroppsligats i er” (Gal. 4:19). Vi skapades ju ursprungligen till ”Guds avbild” (1 Mos. 1:27), en avbild som sedan skadades av synden. Vi har sett att när Mose talade om Guds makt och majestät sade han också att Gud inte tog mutor och att han tog sig an de svaga och utstötta. Gud gör det, och därför behöver vi också göra det.

**Läs följande texter i 5 Mos. Vad har de gemensamt?**

`1:16`

`16:19`

`24:17`

`27:19`

Det är välkänt att de svaga, fattiga och utstötta inte får samma ”rättvisa” i många mänskliga rättsinstanser som de som har pengar, makt och kontakter. Det spelar ingen roll vilket land det är, vilken tid eller kultur, och inte heller hur höga principer för rättvisa och likvärdighet det finns i konstitutionen eller lagar eller någon annanstans. Verkligheten förblir densamma: de svaga, fattiga och utstötta får nästan aldrig samma rättvisa som andra.

Det är därför det är så anmärkningsvärt vad Herren själv säger här. Den orätt som annars finns överallt ska inte finnas i Israel, bland Guds folk, bland dem som ska representera honom för världen. För att använda modernt språkbruk ville Herren ha ”lika rättvisa inför lagen” i det gamla Israel.

Detta går dock djupare än bara rättspraxis. ”Ni skall vara heliga, ty jag, Herren, er Gud, är helig” (3 Mos. 19:2). Ja, de visste vem den sanne Guden var, hade de rätta formerna för tillbedjan, och de kom med de rätta offren. Så långt var allt väl. Men till vilken nytta var det till slut om de svaga och fattiga som fanns bland dem behandlades illa? I profetböckerna rasar Herren om och om igen mot dem som förtryckte de svaga och hjälpbehövande i Israel. Hur kan du vara ”helig” och samtidigt behandla andra illa? Det kan du inte, oavsett hur strikt du håller dig till de rätta religiösa ritualerna.

`Läs Am. 2:6; 4:1; 5:11; Jes. 3:14, 15; 10:1, 2; Jer. 2:34. Vad säger profeterna och hur återspeglar det vad Herren varnade det gamla Israel för? Vad säger dessa ord till oss idag?`