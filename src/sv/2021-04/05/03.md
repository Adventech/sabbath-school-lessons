---
title:  Älska främlingen
date:  25/10/2021
---

Mitt ibland dessa maningar säger Mose: ”Himlen, himlarnas himmel, tillhör ju Herren, din Gud, liksom jorden och allt vad den rymmer” (5 Mos. 10:14). Vilket kraftfullt uttryck för Herrens suveränitet, en tanke som också finns på andra ställen i Bibeln: ”Jorden är Herrens med allt den rymmer, världen och alla som bor i den” (Ps. 24:1).

`Läs 5 Mos. 10:17–19. Vad mer säger Mose om Herren här? Ännu viktigare: vad förväntar sig Gud av sitt folk som ett resultat av det?`

Jahve är inte bara Herre över himlen och jorden utan också ”gudarnas Gud och herrarnas Herre” (5 Mos. 10:17). Detta innebär inte att det finns andra, mindre gudar, sådana som de omgivande hedningarna tillbad, utan det är ett sätt att tala om honom som den ende Guden (”Vet att jag är Gud, jag och ingen annan,” 5 Mos. 32:39). Detta antyder hans totala överlägsenhet över alla andra makter, verkliga eller föreställda, såväl i himlen som på jorden.

5 Mos. 10:17 säger också att han är ”den store Gud och fruktansvärde hjälte som aldrig är partisk och inte kan mutas”. Allt detta är en del av ett större budskap: Jahve är din Gud, och ni, hans folk, behöver lyda honom.

Visst finns här också en kraftfull kontrast. Ja, Jahve är gudarnas Gud och herrarnas Herre, skapelsens allsmäktige härskare och upprätthållare (Kol. 1:16, 17), men han har också omsorg om faderlösa, änkor och främlingar och visar den omsorgen genom att ta hand om deras fysiska behov. Gud som ser om en sparv faller ner på marken (Matt. 10:12) känner till de utstöttas behov i samhället. Med andra ord säger Herren till sitt folk: Javisst, ni är kanske speciella och jag älskar er, men jag älskar också andra, de nödställda och hjälplösa bland er. Liksom jag älskar dem måste ni också älska dem. Detta är en av era förbundsförpliktelser, och dessutom en viktig sådan.

`Läs Ps. 146:5–10. Vad är budskapet i psalmen och hur återspeglar det vad Gud säger här? Vad innebär det även för oss som kristna?`