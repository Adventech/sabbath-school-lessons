---
title:  Omskär era hjärtan
date:  24/10/2021
---

5 Mos. 10, som är en fortsättning på kapitel 9, är egentligen Guds bekräftelse på förbundet som han hade ingått med Israel. Mycket av den här boken är faktiskt en sorts förnyelse av förbundet. Även efter deras förfärliga synd vid Horeb, då de föll i avguderi så snart Mose hade lämnat dem ett litet tag, hade Gud inte övergett dem.

`Läs 5 Mos. 10:1–11. Vad händer här och hur hjälper det oss att förstå att Gud förlät sitt folk deras synd och bekräftade förbundslöftet till deras fäder?`

Mose krossade stentavlorna med de tio budorden (5 Mos. 9:17) som ett tecken på ett brutet förbund (5 Mos. 32:19). ”För att visa sin avsky för deras brott kastade han ner stentavlorna, och de slogs i bitar inför hela folkets ögon. Detta visade att Gud hade brutit sitt förbund med dem, precis som de hade brutit sitt förbund med Gud” (Ellen White: Det var mycket gott, s. 286).

Att Gud befallde Mose att göra likadana tavlor som de första och skriva på dem samma ord som på de första visar att Gud hade förlåtit folket och inte ens då hade övergett dem.

`Läs 5 Mos. 10:14–16. Vad säger Gud till dem? Vad är meningen med de bilder som Herren använde här?`

Här finns en blandning av bilder: hjärtat, förhuden, nacken. En sak är dock klar: omskärelsen var ett tecken på förbundet, men det var bara ett yttre tecken. Gud ville ha deras hjärtan, dvs. deras sinnen, livshållning, kärlek. Den styvnackade bilden pekade helt enkelt på hur styvnackade de var i sin ovilja att lyda Herren. Både här och på andra ställen uppmanade Herren dem egentligen att sluta med sin delade lojalitet och tjäna honom helhjärtat och med hela sin själ.

`Tänk på alla tillfällen då Herren har förlåtit dina synder. Vad säger det dig om hans nåd?`