---
title:  Ni har själva varit främlingar i Egypten
date:  26/10/2021
---

`”Även ni skall visa invandraren kärlek, ty ni har själva varit invandrare i Egypten” (5 Mos. 10:19). Vad är budskapet till det gamla Israel här? Vad säger versen också till oss?`

Århundraden tidigare hade Herren sagt till Abram: ”Du skall veta att dina ättlingar kommer att bo i ett land som inte är deras och vara slavar och förtryckas i fyrahundra år” (1 Mos. 15:13; se även 17:8 och Apg. 13:17). Detta är naturligtvis vad som hände, och i de tidiga kapitlen i Andra Moseboken finns den dramatiska berättelsen om deras återlösning och räddning från Egypten (2 Mos. 15:13; 14:13) återgiven för deras efterkommande. Den är en symbol, en förebild för den återlösning och räddning vi fått i Kristus Jesus. I denna vers vill Herren att de ska komma ihåg var de varit och vad de varit: främlingar i Egypten.

Med andra ord: tänk på att ni befann er på samhällets utkanter, var utstötta, t.o.m. slavar. Ni var i händerna på dem som var starkare än ni och som kunde kränka er, vilket de också ofta gjorde. Visst var Israel ett utvalt folk, kallat av Gud till att vara ”ett rike av präster” (2 Mos. 19:6). Visst fanns det skillnader mellan dem och främlingar bland dem, särskilt i fråga om tillbedjan. Men när det gällde ”mänskliga rättigheter” behövde främlingar, änkor och faderlösa behandlas lika vänligt och rättvist som israeliterna själva förväntade sig att bli behandlade.

`Läs Matt. 7:12. På vilket sätt finns här samma tanke som den Herren gav det gamla Israel om hur de skulle behandla de svaga bland dem?`

Uppmaningen till Israel om hur de skulle behandla de utstötta var inte på något sätt normen i den forntida världen där de utstötta ibland behandlades som djur, om ens det.

Däremot skulle Israel vara annorlunda, ett ljus för folken. Ja, skillnaden fanns hos den Gud de tillbad, hur de tillbad honom, och i hela det religiösa systemet med den sanning som Gud hade gett dem. Men deras vänliga sätt att behandla de marginaliserade kunde då ha varit ett kraftfullt vittnesbörd för världen om att deras Gud och tro var överlägsna. Från en sida sett var det hela poängen med deras existens, eftersom de skulle vara ett vittne för världen om sin Gud.