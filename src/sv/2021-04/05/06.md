---
title:  Ren tro inför Gud
date:  28/10/2021
---

`Läs 5 Mos. 24:10–15. Vilka viktiga religiösa principer uttrycks här beträffande hur vi ska behandla dem som vi har makt över?`

Återigen ser vi omsorg om människans grundläggande värdighet. Ja, någon är skyldig dig någonting som det är dags att få tillbaka, men vill du inte visa personen lite respekt, lite värdighet? Gå inte bara in till honom och kräv det. Nej, vänta utanför och låt honom komma och ge det till dig. 5 Mos. 24:12, 13 tycks säga att om någon fattig har lämnat sin mantel som ”pant” behöver du åtminstone låta honom sova i den över natten. De övriga verserna handlar om hur man behandlar den fattige som man har som anställd och som så lätt kan bli förtryckt. Förtryck dem inte, eftersom det är en synd i Guds ögon och dessutom en allvarlig sådan. Återigen, Israel ska vara ett vittne, ett heligt folk som vandrar i sanningen mitt i en värld som fallit i vilsenhet, avguderi, ondska och synd. Därför behöver de verkligen vara vänliga mot de svaga och de mest marginaliserade bland dem. Annars är deras vittnesbörd ingenting.

`Läs Jak. 1:27–2:11. Vad säger Jakob här och hur återspeglar det vad Herren sade till sitt folk i Femte Moseboken? Vad har det för betydelse att Jakob här sammankopplar den felaktiga behandlingen av de fattiga med de tio budorden?`

Ingenting i de tio budorden handlar direkt om att visa sig partisk för de rika över de fattiga. Ändå blir varje trosbekännelse och påstående att man håller de tio budorden till ett hån om man samtidigt håller sig strikt till lagens bokstav medan man behandlar de fattiga och hjälpbehövande illa. Att älska sin nästa som sig själv är det högsta uttrycket för Guds lag, och det är en sanning för idag lika mycket som det var på Jakobs tid och när Mose talade till Israel vid gränsen till det heliga landet.

`Varför behöver vi som tar lagen på allvar försäkra oss om att vi också tar Jakobs ord och orden i Femte Moseboken på allvar? Med tanke på det vi läser i Jakobs brev, varför bör vår uppfattning om vikten att hålla lagen bara stärka vår strävan efter att hjälpa de fattiga och behövande bland oss?`