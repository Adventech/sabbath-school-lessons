---
title:  Förbundet och evangeliet
date:  10/10/2021
---

Överallt i Bibeln framträder förbundet och evangeliet tillsammans. Förbundet fanns före Israel (t.ex. förbundet med Noa) och förbundslöften gavs innan nationen Israel fanns, men det uttrycktes främst genom Guds samröre med sitt folk, med början från deras fäder, patriarkerna.

Redan från början var evangelium förbundets centrala sanning: frälsning genom enbart tro.

`Läs 1 Mos. 12:1–3; 15:5–18 och Rom. 4:1–5. Vad var förbundslöftet till Abram (senare Abraham), och hur uppenbaras evangeliet i det löftet?`

Abraham trodde Gud, och han trodde på Guds löften till honom. Därför blev han rättfärdigad inför Gud. Men denna rättfärdiggörelseförklaring var ingen billig nåd: Abraham försökte hålla sin del av förbundet genom lydnad, som vi ser i 1 Mos. 22, vid Moriaberget. Detta gjorde han fastän ”han får sin tro räknad som rättfärdighet” (Rom. 4:5). Det är därför som Paulus århundraden senare använder Abraham som exempel på vad det innebär att leva i enlighet med Guds förbundslöften till hans folk.

Detta tema ekar genom hela Bibeln. I Gal. 3:6 tog Paulus upp det en annan gång där han återigen citerar från 1 Mos. 15:6 om Abraham: ”Han trodde på Gud och därför räknades han som rättfärdig.” Han hänvisar till löftet som gavs till Abraham – att alla folk skulle bli välsignade i honom (Gal. 3:9). Förbundslöftena ges till judar och hedningar, till alla ”de som tror” (Gal. 3:7) och som därmed är rättfärdigade genom tro, utan laggärningar, hur mycket de än är skyldiga att lyda lagen på grund av förbundet.

När Jeremia talar om det nya förbundet gör han det i samband med lagen: ”Nej, detta är det förbund jag skall sluta med Israel när tiden är inne, säger Herren: Jag skall lägga min lag i deras bröst och skriva den i deras hjärtan. Jag skall vara deras Gud och de skall vara mitt folk” (Jer. 31:33). Detta återspeglar formuleringarna i 3 Mos. 26:12: ”Jag skall vandra mitt ibland er och vara er Gud, och ni skall vara mitt folk.”

`På vilket sätt passar förbundstanken om lag och evangelium tillsammans så bra ihop med de tre änglarnas budskap i Upp. 14, Guds sista varningsbudskap för världen?`