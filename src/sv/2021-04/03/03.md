---
title:  Förbundet och Israel
date:  11/10/2021
---

`”Det är inte därför att du är rättfärdig och redlig som du får komma till deras land och ta det i besittning, utan det är på grund av deras ondska som Herren, din Gud, driver undan dessa folk för dig och därför att han vill hålla sin ed till dina fäder Abraham, Isak och Jakob” (5 Mos. 9:5; se även 9:27). Hur visar sig förbundslöftena här?`

Även här visar sig nådens förbund: Gud verkade för dem trots deras ständiga misstag. (Visst är det så evangeliet verkar även idag.) Det var på grund av löftet till fäderna som Guds nåd gavs till de kommande generationerna.

I sina kontakter med folket som hade fått förbundslöftena i sin helhet hänvisade Mose ofta tillbaka på förbundslöftena till patriarkerna.

`Läs 2 Mos. 2:24; 6:8 och 3 Mos. 26:42. Vad sägs det här som hjälper oss att förstå hur förbundslöftena fungerar?`

Uttåget ur Egypten, den mäktiga symbolen för Guds frälsande nåd, var också grundat på det förbund som Herren hade instiftat med deras fäder. Redan innan de som fick förmånerna var födda hade alltså löftena getts för deras räkning. Utan (minst sagt) några egna meriter fick de den utlovade befrielsen som Gud utförde för dem genom uttågets under och händelser.

Naturligtvis slutade det inte där. De gick från Egypten till Sinai, där förbundet med dem ”officiellt” instiftades (se 2 Mos. 20). Centralt i det förbundet var evangeliet och lagen, de tio budorden, som de kallades till att lyda. Detta var ett sätt att visa deras frälsande relation med Herren, som redan hade återlöst dem (evangeliet). I Femte Moseboken uppmanas de därför om och om igen att lyda den lagen som deras del av förbundet som bekräftats vid Sinai.

`Vilken roll spelar Guds lag i våra liv idag? Varför är den lagen så avgörande för vår erfarenhet med Gud då vi är frälsta av nåd?`