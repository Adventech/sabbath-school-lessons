---
title:  Förbundsboken
date:  12/10/2021
---

Tanken om förbund (berit på hebr.) som skulle beskriva Guds relation med hans folk finns i hela Bibeln. Samtidigt förekommer detta ord så ofta i Femte Moseboken att den kallats för ”Förbundsboken”.

`Se på 5 Mos. 5:1–21. Vad händer här, och hur hjälper det oss att förstå hur central tanken om förbundet (berit) är i Femte Moseboken?`

Kort efter att israeliterna hade räddats från Egypten upprättade Gud ett förbund med dem. Det skedde vid Sinai, strax innan de skulle gå in i det utlovade landet. Efter 40 års vandring, skulle de sedan äntligen träda in i det utlovade landet, som var en central del av förbundslöftet (se 1 Mos. 12:7; 2 Mos. 12:25). Då gav Herren dem åter, genom Mose som språkrör, de tio budorden. Det var ett sätt att återigen betona hur viktigt det var för dem att förnya sina förbundsförpliktelser.

Ja, Herren skulle uppfylla sina förbundslöften för dem. Nu var de dock skyldiga att hålla sin del av överenskommelsen: ”Han förkunnade sitt förbund för er och befallde er att hålla det: de tio budorden, som han skrev på två stentavlor” (5 Mos. 4:13). Han gjorde det vid Sinai, och nu gjorde han det igen, i Moab, strax innan de skulle inta det land som de hade blivit lovade genom löftet till fäderna århundraden tidigare. Det var en manifestation av ”det eviga förbundet” som fanns redan före världens tillblivelse.

”Innan världens grund blev lagd hade Fadern och Sonen ingått ett förbund om att friköpa människan om Satan skulle besegra henne. De hade gett varandra handen som ett högtidligt löfte om att Kristus skulle bli en garant för mänskligheten” (Ellen White: Messias, s. 777).

`Läs 5 Mos. 5:3. Hur ska vi förstå denna vers?`

Vad sade Mose till dem? Troligast är att Mose betonade det faktum att deras fäder nu var borta, och de underbara förbundslöften som fäderna hade fått gavs nu åt dem. Detta kunde ha varit Moses sätt att låta dem veta att de nu inte skulle röra till det som de tidigare generationerna hade gjort. Löftena (och förpliktelserna) är nu deras.