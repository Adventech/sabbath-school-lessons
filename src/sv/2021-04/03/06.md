---
title:  Andra bilder
date:  14/10/2021
---

Bibelforskningen har länge noterat likheter mellan Israels förbund med Gud och andra förbundsöverenskommelser mellan riken. Parallellerna borde inte förvåna oss. Herren arbetade helt enkelt med sitt folk i ett sammanhang som de kunde förstå.

Samtidigt kan tanken på ett förbund, en juridisk överenskommelse mellan två parter, med regler, föreskrifter och villkor, upplevas som kall och formell. Fastän den egenskapen faktiskt också måste finnas med (Gud är laggivaren) räcker den inte för att omfatta djupet och bredden av den relation Gud ville ha med sitt folk. Därför används andra bilder i Femte Moseboken för att hjälpa till att beskriva tanken om förbundet mellan Gud och Israel för att ge den ytterligare dimensioner.

`Läs 5 Mos. 8:5; 14:1 och 32:18–20. Vilken sorts bilder används här, och hur kan de bidra till att visa vad det var för relation som Gud ville ha med sitt folk?`

`Läs även 5 Mos. 4:20 och 32:9. Vilken sorts bilder används här, och hur kan de också bidra till att visa vad det var för relation som Gud ville ha med sitt folk?`

I de här exemplen finns tanken om familjen, som borde vara det närmaste, fastaste och mest kärleksfulla av alla band. Gud har alltid velat ha denna sorts relation med sitt folk. Även efter lärjungarnas skamliga förkastelse av Jesus när han hängde på korset sade Jesus till Maria efter sin uppståndelse: ”Gå och säg åt mina bröder att bege sig till Galileen. Där skall de få se mig” (Matt. 28:10). Även som den uppståndne Kristus talade han om sina lärjungar som ”mina bröder”. Det är ett exempel på kärlek och nåd som flödar från kärleken till dem som verkligen inte förtjänar den. Det är i grund och botten vad relationen mellan Gud och mänskligheten alltid har handlat om: nåd och kärlek till dem som inte förtjänar dem.

`Vilken sorts relation har du med Gud? Hur kan du fördjupa den och lära dig att älska honom, medan du samtidigt förstår din förbundsförpliktelse att lyda hans lag? Hur kan dessa två tankar komplettera varandra när de låter så motsägelsefulla?`