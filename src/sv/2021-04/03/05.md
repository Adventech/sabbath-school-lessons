---
title:  Hans speciella folk
date:  13/10/2021
---

Det är svårt för oss idag att fatta hurdan den forntida världen var vid tiden för Israels ökenvandring. Hela riken har kommit och gått och bara lämnat kvar ruiner (om ens det). Vad kan vi då veta om många av de mindre hednafolk som levde i samma område som Israel?

Inte mycket men vi vet en sak: dessa folk var genomsyrade av hedendom, polyteism, och vissa ytterst förnedrande sedvänjor, som innefattade barnoffer. Försök föreställa dig hur förnedrande och ond en kultur och religion kunde vara när den kunde göra så med sina egna barn, och dessutom göra det i någon guds namn!

Det är inget att undra över att Herren om och om igen, genom hela det forna Israels historia, hade varnat sitt folk för att följa de omgivande folkens sedvänjor. ”När du kommer till det land som Herren, din Gud, vill ge dig får du inte ta efter de skändligheter som folken där begår” (5 Mos. 18:9).

Det var därför Gud hade kallat ut denna nation för ett speciellt syfte. Genom att ha trätt in i ett förbund med Gud skulle de vara ett speciellt folk, ett vittne för världen om den Gud som skapade himlen och jorden, den ende Guden.

`Läs 5 Mos. 26:16–19. Hur sammanfattas förbundsrelationen mellan Gud och Israel i dessa verser? Hur skulle deras trohet till förbundet visa sig i det slags folk de skulle bli? Vad kan vi lära oss här för vår egen del?`

Det är fascinerande att Mose börjar dessa verser med ”idag”, som om Gud just nu, åter, befaller folket att göra detta (han upprepar det i vers 17). Han hade hela tiden befallt dem att hålla detta. Det är som om han talar om för dem att de behöver överlåta sig där och då på nytt. Den centrala anledningen till att de existerade som ett förbundsfolk var ju att vara trogna, heliga och ett speciellt folk. Som nation var Israel den enda som kände till den ende sanne Guden och sanningen om denne Gud och hur han ville att människorna skulle leva. I verklig bemärkelse hade folket inte bara den aktuella sanningen utan de skulle också, på sitt eget sätt, förkroppsliga den sanningen fram tills att Jesus, själva ”Sanningen” (Joh. 14:6) skulle komma.

`Varför är tanken att ”idag” överlåta sig åt Gud och hans förbundsförpliktelser relevant även för oss, ”idag”?`