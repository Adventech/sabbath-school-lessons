---
title:  Missionsnytt
date:  15/10/2021
---

#### Hon räddade sitt barnbarn

Vi hör så mycket om katastrofer och humanitära kriser runt om i världen och tänker på katastrofarbete som utförs för att rädda så många människor som möjligt. Det vi inte tänker så mycket på är att det finns långsamma klimatkriser som pågår under årtionden och som vänder upp och ned på all kunskap som män-niskor har samlat på sig under många generationer. Det är här som ADRA ofta kommer in – för att ge mer uppdaterad kunskap om hur man kan odla för att rädda livet på både barn och vuxna.

På grund av en strejk på en liten klinik i närheten av Alizetas by i Burkina Faso så dog hennes dotter när hon födde sin dotter. Alizetas barnbarn överlevde men blev magrare och magrare för varje dag som gick då Alizeta inte kunde ge henne bröstmjölk och inte hade några pengar till att köpa bröstmjölksersättning.

En granne till Alizeta berättade att ADRA höll en kurs i hur man kunde förbättra näringen för både barn och vuxna, och lite misstroget gick Alizeta till gruppen för att se vad det handlade om. Ledaren pratade med Alizeta eftersom hon var ny i gruppen, och när hon hörde hennes berättelse togs näring för spädbarn upp som ämnet för dagen.

Alizeta fick reda på att det fanns många vanliga grödor som hon kunde använda för att göra näringsriktiga vällingar och gröt till sitt barnbarn. Hon blev så inspirerad att hon skyndade sig hem till den lilla magra och hungriga flickan och med en gång började göra en näringsrik välling åt henne. Alizeta var orolig för att den lilla flickan inte skulle ta emot vällingen, men den lilla var så ivrig att hon drack upp allting på mycket kort tid!

Det tog inte många dagar innan Alizeta såg att flickan började lägga på sig. Hon skrek mindre, hon sov bättre och hon såg mycket friskare ut.

Alizeta började då gå regelbundet till gruppen. Där lärde hon sig mer och mer om vad hon kunde odla för att hennes familj skulle kunna få rätt näring och må bättre och att det inte hjälpte att köpa dyra ersättningspreparat eller kosttillskott.

Idag är Alizetas barnbarn 15 månader gammal. Hon är en mycket välnärd liten flicka som har fått tänder och lärt sig gå. Hon har energi och håller mormor fullt upptagen med att ta hand om henne – men Alizeta är så glad. ”ADRA har gett både mig och mitt lilla barnbarn tillbaka våra leenden efter min dotters död”, säger hon. ”Idag mår vi alla bättre och är så tacksamma för att ADRA förändrar världen – ett liv i taget.”

