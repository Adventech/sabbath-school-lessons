---
title:  Förbannad vid träpålen
date:  14/12/2021
---

`Läs Gal. 3:1–14. Vad kan vi ta till oss av det Paulus skriver? Hur använder han 5 Mos. 27:26 och 21:22–23 för att lyfta fram sin poäng?`

Tyvärr används detta ibland i betydelsen att lagen, de tio budorden och framför allt det fjärde budet, inte längre skulle gälla. Man menar att Paulus här skulle varna för lagträldom.

Men Paulus talar inte mot lagen, och här finns definitivt inget som talar mot sabbatsbudet. Nyckelversen är Gal. 3:10: ”Men över alla dem som litar på laggärningar vilar en förbannelse; det står ju skrivet: Förbannad är var och en som inte håller sig till allt som står skrivet i lagens bok och fullgör det”, varav den senare delen är ett citat ur 5 Mos. 27:26. Frågan gäller inte lydnad för lagen utan texten visar att det är svårt, om inte omöjligt, för fallna människor likt oss själva att ”lita på laggärningar” för att bli räddade.

Paulus poäng är att vi inte blir frälsta genom laggärningar utan genom Kristus död för oss, som vi får tillräknad genom tro. Det han betonar här är vad Kristus har gjort för oss på korset. För att klargöra det hänvisar han till Femte Moseboken igen, nu till 21:23. Likt Jesus säger Paulus: ”det står skrivet” och visar därmed Gamla testamentets auktoritet. Nu citerar han en text som handlar om någon som har begått ett brott som är belagt med dödsstraff, avrättats och hängts upp på en träpåle, kanske för att avskräcka andra.

Paulus använder det dock som symbol för Kristus ställföreträdande död för vår skull: han tog ”förbannelsen på sig” för vår skull i och med att han mötte lagens förbannelse, döden, som alla som har brutit mot lagen skulle få möta. Evangeliets goda nyheter är dock att den förbannelse som skulle ha drabbat oss blev hans, på korset, för att vi sedan skulle ”få den utlovade Anden på grund av tron” (Gal. 3:14).

Eller, som Ellen White uttryckte det: ”Det var endast Kristus som kunde återlösa den fallna människan från lagens förbannelse och åter föra henne in i samförstånd med himlen. Kristus skulle ta på sig skulden och vanäran för synden. Den var så anstötlig för en helig och rättfärdig Gud att den måste skilja Fadern från sin Son” (Det var mycket gott, s. 46).

`När längtar vi efter Guds rättvisa? När är vi tacksamma för hans nåd?`