---
title:  ”Det står skrivet”
date:  12/12/2021
---

`Läs Matt. 4:1–11. Hur svarade Jesus när Satan frestade honom i öknen? Vad kan vi lära oss av hans svar? På vilket sätt kan ett bibelcitat skydda oss?`

Jesus sade inte emot eller debatterade med Satan. Han citerade bara Skriften, eftersom ”Guds ord är levande och verksamt. Det är skarpare än något tveeggat svärd” (Heb. 4:12). Alla citaten här kom från Femte Moseboken. Det är intressant att i öknen valde Jesus att citera texter som också getts i öknen till Israel.

I den första prövningen hänvisade Jesus till 5 Mos. 8:3. Mose hade berättat för det forntida Israel hur Herren under alla år i öknen hade tagit hand om dem och också gett dem manna. Allt detta var del av en reningsprocess då Herren försökte ge dem andliga lärdomar. Bland dessa lärdomar fanns: ”Människan skall inte leva bara av bröd, utan av varje ord som utgår ur Guds mun.” Gud gav er fysisk mat men också andlig näring. Ni kan inte bara ta det ena och utelämna det andra. Jesus använde bilden av bröd som en övergång till Femte Moseboken och för att avfärda Satan och det tvivel han försökte väcka hos Jesus.

I den andra prövningen går Jesus tillbaka till 5 Mos. 6:16, där Mose påminner folket om deras uppror i Massa (se 2 Mos. 17:1–7): ”Du skall inte sätta Herren, din Gud, på prov.” Herren hade redan om och om igen visat dem sin makt och villighet att ta hand om dem. Ändå ropade de: ”Finns Herren ibland oss eller inte?” (2 Mos. 17:7) så snart en prövning kom. Det var från denna berättelse som Jesus hämtade Guds ord för att avfärda Satan.

I den tredje prövningen försökte Satan få Jesus att böja sig ner och tillbe honom. Vilket öppet och uppenbart avslöjande av vem han verkligen var och vad han verkligen ville! I stället för att säga emot tillrättavisar Jesus Satan. Han vänder sig åter till Guds Ord, Femte Moseboken, där Herren varnade sitt folk för vad som skulle hända om de avföll och tillbad andra gudar: ”Herren, din Gud, skall du frukta, honom skall du tjäna” (5 Mos. 6:13), i betydelsen honom och endast honom.

`Har du upplevt att Guds Ord har gett dig kraft när du frestats? På vilket sätt?`