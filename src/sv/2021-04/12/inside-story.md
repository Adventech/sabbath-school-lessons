---
title:  Missionsnytt
date:  17/12/2021
---

#### Kyrkan i byn

Xiu-yue är 68 år gammal och bor i norra Taiwan. För tre år sedan gick en del av den trettonde sabbatens missionsgåvor till ett projekt i Taiwan bland ursprungsbefolkningen som Xiu-yue tillhör. Detta kvartal ska vi stödja ett nytt missionsprojekt i Taiwan.

”Jag kör inte bil och kan inte cykla”, berättar Xiu-yue. ”Taxi har varit det enda sättet för mig att ta mig till kyrkan på sabbaten.

Dessa resor orsakade stora problem i mitt äktenskap. Min man var inte adventist, och han blev upprörd varje gång jag lämnade honom ensam hemma på lördagarna.

Vi bodde i en storstad i norra Taiwan. Men närmaste Adventkyrka låg i min hemby bland bergen några kilometer därifrån. Min man var inte frisk, och han ville inte följa med mig. Han ville inte heller vara ensam hemma. En sabbat när jag kom hem och lagade lunch åt honom slängde han maten på golvet.

’Du bryr dig bara om kyrkan!’ vrålade han. ’Du bryr dig inte om hur jag har det!’

Visst brydde jag mig om kyrkan, men jag brydde mig också om honom. Så jag visste inte vad jag borde göra.

Min son skadades allvarligt i en olycka medan han gjorde sin militärtjänst. Jag åkte för att ta hand om honom, men medan jag var borta dog plötsligt min man. Borde jag ha stannat hemma hos honom istället? Tanken plågade mig, och jag klarade inte av att be eller läsa Bibeln på en månad. Långsamt insåg jag att jag inte hade kunnat rädda honom, och att Gud hade en plan för mitt liv.

Jag insåg också att Gud hade en underbar plan för vår kyrka i byn. Kyrkan behövde repareras. I församlingen räknade vi ut att detta skulle kosta 100 000 Nya Taiwan-dollar (eller cirka 30 000 svenska kronor). Det var en enorm summa för oss bybor.

Under arbetet drabbades vi av många problem. En medlem råkade ut för en olycka. Och vi förlorade två värdefulla frivilliga arbetare, hon och hennes man. Min bror började oroa sig för att vi hade räknat för lågt på reparationskostnaderna.

Men när allt kändes som mörkast gick en man som tillhörde en annan kristen församling i byn förbi vår kyrka. Han stannade och erbjöd sig att hjälpa till med reparationsarbetet.

’Livet är för kort för att inte hjälpa andra kristna som arbetar för Gud’, sa han. Den kvällen gav han mig ett paket. ’Jag vill ge en gåva till reparationsfonden’, sa han.

När jag öppnade paketet blev jag förvånad. Inuti fanns sedlar till ett värde av 6 000 Nya Taiwan-dollar (nästan 2 000 kronor).

När min bror såg pengarna styrktes hans tro, och han tackade Herren.

Efter sex års arbete är renoveringen ännu inte klar, men jag tror att Gud kommer att ta hand om sin kyrka och sitt folks behov. Det gör han alltid. Fortsätt att be för oss!”