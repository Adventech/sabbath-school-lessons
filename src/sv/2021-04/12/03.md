---
title:  Var inte partisk
date:  13/12/2021
---

I 5 Mos. 10 återgav Mose (återigen) Israels historia och använde dessa berättelser till att mana sitt folk till trohet. Förutom denna maning sade han något mer.

`Läs 5 Mos. 10:17–19. Vad är huvudpoängen i texten? Varför är budskapet så relevant för Guds församling idag? Vad kan vi rent praktiskt göra för att följa den uppmaningen?`

Gud beskrivs här som en ”som aldrig är partisk”. Uttrycket är översatt från hebreiskt bildspråk som ordagrant lyder ”som inte lyfter upp ansikten”. Det tros härstamma från ett juridiskt sammanhang där domaren eller kungen ser den dömdes ansikte och utifrån hans/hennes ställning (hur viktig/oviktig personen är) uttalar domaren eller kungen domen. Tillämpningen i Femte Moseboken är att Herren inte behandlar människor på det sättet, trots sin stora kraft och makt. Han är rättvis mot alla, oberoende av deras ställning. Denna sanning visade sig naturligtvis i Jesus liv och hur han behandlade även de mest föraktade i samhället.

`Hur har Apg. 10:34; Rom. 2:11; Gal. 2:6; Ef. 6:9; Kol. 3:25 och 1 Pet. 1:17 tillämpat texten i 5 Mos. 10:17?`

I alla dessa hänvisningar är omständigheterna olika. I Efesierbrevet skriver Paulus att herrar bör se upp med hur de behandlar sina slavar; i Romarbrevet talar han om att i fråga om frälsning och dom finns det ingen skillnad mellan judar och andra folk. Men de går alla tillbaka till Femte Moseboken och tanken att Gud aldrig är partisk. Om ”gudarnas Gud och herrarnas Herre, den store Gud och fruktansvärde hjälte” inte är det så ska vi givetvis inte vara det heller.

I dessa hänvisningar ser vi evangeliet uppenbarat: vi befinner oss alla på samma plan, oavsett vilka vi är och vad vi har för ställning. Vi är alla fallna varelser i behov av Guds frälsande nåd. De goda nyheterna är att oavsett vår ställning erbjuds vi alla samma frälsning i Jesus Kristus.

`På vilket sätt kan vår uppfattning om någon påverka hur vi behandlar den personen? Vid vilka tillfällen kan vi tycka att det är befogat att behandla folk olika?`