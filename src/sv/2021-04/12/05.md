---
title:  En profet lik dig
date:  15/12/2021
---

Om och om igen hade Herren varnat Israel för att följa de omgivande folkens sedvänjor. I stället skulle de vara vittnen för dessa folk och på så sätt visa dem vem Gud är (5 Mos. 4:6–8). I 5 Mos. 18:9–14 varnar Mose dem igen för vissa specifika sedvänjor som var ”skändligheter” för Herren. I det sammanhanget manar han dem: ”Du skall vara fläckfri inför Herren, din Gud” (5 Mos. 18:13).

`Läs 5 Mos. 18:15–19. Vad säger Mose? Jämför det med Apg. 3:18–22och 7:37. På vilket sätt tillämpar Petrus och Stefanos 5 Mos. 18:18?`

I hänvisningen till förbundet vid Sinai talar Mose om hur israeliterna, när Guds lag gavs (2 Mos. 20:18–21), ville ha Mose som medlare mellan sig och Gud. Det är då Mose två gånger (5 Mos. 18:15, 18) lovar dem att Herren ska sända en profet lik Mose. Tanken i sammanhanget är att likt Mose ska denne profet bland annat vara en medlare mellan folket och Herren.

Århundraden senare citerade både Petrus och Stefanos denna text med hänvisning till Jesus. För Petrus var Jesus uppfyllelsen av vad hans ”heliga profeter” (Apg. 3:21) talat, och därför behövde ledarna lyda honom och det han sade. Petrus använder alltså denna text som judarna kände till och tillämpar den direkt på Jesus, med tanken att de behövde ångra sina gärningar mot honom (Apg. 3:19).

När Stefanos sedan i Apg. 7:37, om än i ett helt annat sammanhang än Petrus, förkunnade Jesus, hänvisade han också tillbaka till det välkända löftet. Även han hävdade att det gällde Jesus. Han sade att i sin roll i historien och som judarnas ledare hade Mose förebildat Jesus. Likt Petrus försökte alltså Stefanos visa folket att Jesus var uppfyllelsen av profetian och att de behövde lyssna på honom. I motsats till deras anklagelse ”att de hört honom yttra sig hädiskt om Mose och Gud” (Apg. 6:11) förkunnade Stefanos Jesus som Messias, en direkt uppfyllelse av vad Gud lovat genom Mose.

`Vad säger dessa verser om Jesus roll i Gamla testamentet?`