---
title:  Moses synd – 2
date:  20/12/2021
---

`Läs på nytt 4 Mos. 20:12, 13. Vad är Guds förklaring till varför Mose och Aron inte skulle få komma in i landet som Gud hade lovat sitt folk? Se även 5 Mos. 31:2 och 34:4.`

Enligt den här texten fanns det mer i Moses synd än bara hans eget försök att ta Guds plats, vilket var illa nog. Han visade också brist på tro, vilket för någon som Mose var oförsvarligt. Här var ju en man som från och med den brinnande busken (2 Mos. 3:2–16) hade haft en erfarenhet med Gud som få har haft, men som ändå enligt texten inte ”litade … på mig”. Mose litade alltså inte på vad Herren hade sagt, och det resulterade i att han ”höll mig inte helig” inför israeliterna. Med andra ord: Mose borde ha hållit sig lugn och gjort det rätta genom att själv ha visat sin tro och tillit mitt i deras avfällighet. Då skulle han ha förhärligat Herren inför folket, och då hade han åter varit ett exempel som visade dem vad äkta tro och lydnad innebär.

Lägg också märke till att Mose var olydig mot vad Herren specifikt sagt att han skulle göra.

`Läs 4 Mos. 20:8. Vad sade Herren att Mose skulle göra, och vad gjorde Mose i stället (4 Mos. 20:9–11)?`

Vers 9 säger att ”Mose tog staven som låg inför Herren, så som han blivit befalld”. Så långt allt väl. Men i vers 10 talar Mose inte till klippan från vilken vattnet skulle flöda som ett häpnadsväckande uttryck för Guds makt, utan han slår på den, inte en utan två gånger. Att slå på en klippa och på så sätt få vattnet att flöda ur den var ett mirakel, men inte ett lika stort mirakel som det hade varit att bara tala till den och se samma sak hända.

Visst kan det ytligt sett verka som om Guds dom mot Mose var extrem: efter allt som Mose hade varit med om skulle han ändå inte tillåtas att gå in i det utlovade landet. Så länge denna berättelse har berättats har människor undrat varför han på grund av en enda förhastad handling skulle förnekas det han så länge hade sett fram emot.

`Vad tror du att israeliterna borde ha lärt sig av det som hände Mose?`