---
title:  Missionsnytt
date:  24/12/2021
---

#### Bröllopsbekymmer

”Egentligen var jag osäker på om jag borde gifta mig med min fästman. Jag var adventist, och han tillhörde ett annat kristet samfund. Skulle han kräva att jag konverterade till hans samfund? Men båda våra föräldrar ville att vi skulle gifta oss, och jag förväntades lyda mina föräldrar.

Så jag sa till min framtida man Ming-Huang: ’Vi kan gifta oss, men jag tänker inte byta samfund.’ Han hade inga problem med det.

Men sen började vi diskutera själva bröllopet. Jag ville gifta mig i en Adventkyrka, men då sa Ming-Huang: ’Nej! Jag är maken. Det borde vara i min kyrka.’

Jag försökte hitta en kompromiss. ’Vi kunde gifta oss utomhus’, sa jag. ’Men en adventistpastor måste förrätta bröllopet’, tillade jag.

En av mina kusiner var pastor i Ming-Huangs kyrka, så han svarade: ’Låt oss be din kusin att viga oss.’

’Nej, det måste vara en adventistpastor’, sa jag. ’Din svåger är adventistpastor, så låt oss be honom att förrätta vigseln.’

Vi grälade fram och tillbaka.

Till slut sa jag: ’Om det inte är en adventistpastor, vill jag inte gifta mig med dig.’

’Okej’, suckade Ming-Huang. ’Jag får fråga min mamma hur vi kan lösa allt detta.’

Ming-Huangs mamma hade tidigare varit adventist. Men hennes man var inte adventist, och när de hade gift sig hade hon blivit medlem i hans samfund. Det var därför jag var orolig för min egen del.

När Ming-Huang hade pratat med sin mor sa han: ’Okej, mamma sa att vi kan ha en adventistpastor.’

Men det var inte slutet på våra problem. Det skulle visa sig att Ming-Huangs mamma gillade mig för att hon trodde att jag skulle få hennes son att uppföra sig. Han drack, upptäckte jag, och gick inte i kyrkan. Hon trodde också att jag skulle gå med i hennes kyrka efter bröllopet.

Ming-Huang insåg nu själv att vi båda hade råkat i en svår situation där våra livsval riskerade att inte bli respekterade. Men vid det här laget visste hela byn att våra föräldrar ville att vi skulle gifta oss. Om vi delade på oss förlorade han respekt i byn.

Ming-Huang bestämde sig för att den enda lösningen var att han blev adventist på papperet så att jag skulle gifta mig med honom. Han ville gifta sig med mig och blev döpt, men han ville inte ändra sina livsval i allmänhet.

Jag älskar min man innerligt, men jag borde inte ha accepterat att han bytte samfund på annan grund än sin egen övertygelse. Jag var ju rädd att han skulle kräva av mig att jag skulle byta samfund. Jag önskar att jag från början hade lagt mindre tid på att gräla om detaljer och mer tid på att söka Guds ledning för bådas vår skull.”

Idag är det den trettonde sabbaten. En del av våra missionsgåvor kommer att användas till att öppna varsitt ”Center of Influence” i tre städer i Taiwan, såväl som fyra andra projekt inom Norra Asien-Stilla havet divisionen. Tack för era gåvor!