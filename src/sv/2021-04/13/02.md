---
title:  Moses synd – 1
date:  19/12/2021
---

Om och om igen, även under israeliternas avfall och ökenvandring, tog Gud mirakulöst hand om dem. Hur lite de än förtjänade det flödade Guds nåd över dem. Även vi får idag ta emot hans nåd, hur lite vi än förtjänar det. Samtidigt skulle det väl inte heller vara nåd om vi kunde förtjäna det.

Förutom rikligt med mat som Herren mirakulöst försåg dem med i öknen visades hans nåd också genom vattnet. Utan det skulle de snart ha gått under, särskilt i en torr, het och öde öken. När Paulus talade om deras erfarenhet skrev han: ”alla drack de samma andliga dryck, de drack ur en andlig klippa som följde dem, och den klippan var Kristus” (1 Kor. 10:4). Ellen White tillägger: ”Överallt där de behövde vatten under sina vandringar sprutade vattnet ut från sprickor i klippan intill deras läger” (Det var mycket gott, s. 373).

`Läs 4 Mos. 20:1–13. Vad var det som gjorde att Gud reagerade så kraftigt mot det Mose hade gjort?`

På sätt och vis är det inte svårt att förstå Moses frustration. Efter allt Herren hade gjort för dem, tecken och under och en mirakulös befrielse, stod de äntligen här, vid gränsen till det utlovade landet. Men sedan? Plötsligt saknade de vatten, och då gaddade folket sig samman mot Mose och Aron. Var det för att Herren inte kunde ge dem vatten nu som han så ofta tidigare hade gjort för dem? Naturligtvis inte; han både kunde och skulle göra det igen.

När Mose slog på klippan, två gånger till och med, sa han: ”Lyssna, ni upprorsmakare! Måste vi ordna vatten åt er ur klippan?” (4 Mos. 20:10, nuB). Man kan inte undgå att höra vreden när han kallar dem för upprorsmakare.

Men problemet var inte vreden i sig, som inte var bra men ändå förståelig, utan hans ord: ”Måste vi ordna vatten åt er ur klippan?”, som om han eller någon människa över huvud taget skulle kunna få fram vatten ur klippan. I sin vrede tycktes han för stunden glömma att det bara var Guds kraft, som verkade genom dem, som kunde göra ett sådant under. Han av alla människor borde ha vetat det.

Det finns ett ordspråk som säger: ”Tala i vrede, och du kommer att hålla det bästa tal du någonsin ångrat.” I stundens hetta kan vreden kännas berättigad. Vad är skillnaden mellan sund och osund ilska? Hur kan vi, genom Guds kraft, hantera vår ilska på ett sunt sätt?