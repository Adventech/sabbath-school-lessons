---
title:  Uppståndelse för oss alla
date:  23/12/2021
---

Tack vare mer ljus från Nya testamentet känns inte Moses utestängning ur det utlovade landet lika mycket som ett straff. I stället för ett jordiskt Kanaan och senare ett jordiskt Jerusalem (som genom hela sin kända historia varit en plats för krig, erövring och lidande) är ”det himmelska Jerusalem” (Heb. 12:22) redan nu hans hem. Visst är det en mycket bättre plats!

Mose var det första kända exemplet i Bibeln på uppståndelse från de döda. Henok fördes till himlen utan att se döden (1 Mos. 5:24), och likadant Elia (2 Kung. 2:11), men så långt skrifterna berättar var Mose den första som fick uppstå till evigt liv.

Hur länge Mose sov i mullen vet vi inte, men för hans del spelar det ingen roll. Han slöt sina ögon i döden, och om den varade i tre timmar eller 300 år gjorde det detsamma för honom. Så är det också för alla som genom historien har dött; deras erfarenhet, åtminstone vad beträffar tiden man är död, skiljer sig inte från Moses. Vi sluter våra ögon i döden, och nästa sak vi upplever är Jesus återkomst eller, tyvärr, den yttersta domen (se Upp. 20:7–15).

`Läs 1 Kor. 15:13–22. Vilket fantastiskt löfte finns där? Vad händer, enligt texten, när man dör?`

Utan ett hopp om uppståndelse har vi över huvud taget inget hopp. Kristus uppståndelse är en garant för vår. Han har ”renat oss från synden” (Heb. 1:3) på korset som vårt offerlamm. Kristus dog och uppstod från de döda, och tack vare hans uppståndelse har vi visshet om vår, med Mose som det första exemplet på en fallen människa som uppstår från de döda. Tack vare det som Kristus skulle göra hade Mose uppväckts, och tack vare det som Kristus har gjort ska vi också uppstå.

Hos Mose kan vi därför finna ett exempel på frälsning genom tro, en tro som visade sig i ett liv av trohet och förtröstan på Gud, även om han vacklade på slutet. Genom hela Femte Moseboken kan vi se hur Mose försöker mana Guds folk till en likadan trohet, till ett likadant gensvar på den nåd de fått och som vi också fått, vi som också står vid gränsen till det utlovade landet.

`På vilket sätt kan vi i vår vardag visa att vi är trogna mot Gud?`