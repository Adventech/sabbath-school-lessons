---
title:  Moses död
date:  21/12/2021
---

Stackars Mose! Han som kommit så långt och gått igenom så mycket fick ändå inte uppleva uppfyllelsen av löftet som hade getts till Abram århundraden tidigare: ”Åt dina ättlingar skall jag ge detta land” (1 Mos. 12:7).

`Läs 5 Mos. 34:1–12. Vad hände med Mose? Hur beskrivs han av Gud?`

”Här i ensamheten blickade Mose tillbaka på sitt liv. Det hade varit händelserikt och mödosamt ända sedan han lämnade det egyptiska hovet och möjligheten att bli Egyptens kung för att i stället förena sig med Guds utvalda folk. Han påminde sig de många åren då han vaktade Jetros fårhjordar i öknen, hur Ängeln hade visat sig i den brinnande busken och hur han blev kallad till att befria Israel. Återigen såg han de väldiga underverk som Gud hade utfört för sitt utvalda folk genom sin makt, och han såg den stora barmhärtighet som Gud hade visat dem under deras vandringsår i öknen och deras många uppror. En stor folkskara hade lämnat Egypten. Men trots allt som Gud hade gjort för dem, och trots Moses egna böner och ansträngningar var det ändå bara två av de fullvuxna människorna som hade varit så trofasta att de fick gå in i landet som de hade blivit lovade.

Hans eget liv hade varit fyllt av prövningar och självuppoffring. Men när han såg på resultaten av sitt arbete tyckte han att hans liv nästan inte hade varit till någon nytta” (Ellen White: Det var mycket gott, s. 429, 430).

I 5 Mos. 34:4 säger Gud något mycket intressant: ”Detta är landet som jag med ed lovade Abraham, Isak och Jakob att ge åt deras efterkommande.” Herren använde ett språkbruk som var nästan identiskt med vad han sagt om och om igen till patriarkerna och deras barn: att han skulle ge dem detta land. Nu upprepade han det till Mose.

Herren sade också: ”Jag låter dig se det med dina egna ögon, men du kommer inte att gå över dit” (5 Mos. 34:4). Det finns inte en chans att Mose från den plats han var kunde ha sett allt som Herren pekade ut för honom, från Moab till Dan till Naftali osv. Ellen White var tydlig: det var en övernaturlig syn, inte bara om landet utan också om hur det skulle se ut efter att de hade intagit det.

På sätt och vis verkar det nästan som om Herren retade Mose, tjatade för att inpränta detta: Du kunde ha varit där om du bara hade lytt mig som du borde, eller någonting i den stilen. Men vad Herren visade Mose var att han, trots Moses misstag, skulle vara trogen mot förbundslöftena som han hade gett fäderna och Israel. Som vi kommer att se hade Herren planerat något ännu bättre för sin trogne men bristfällige tjänare.