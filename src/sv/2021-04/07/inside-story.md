---
title:  Missionsnytt
date:  12/11/2021
---

#### Det förlorade lammet

”Min man och jag undervisar i engelska och driver en språkskola i Osaka, en stad i Japan med cirka 2,7 miljoner invånare”, berättar Chie Chinyama. ”Skolan stängdes på grund av corona-pandemin. Men innan den japanska regeringen utlyste undantagstillstånd hann vi bli klara med att sätta upp distansundervisning online. Förvånansvärt nog har vi lyckats behålla 90 procent av våra elever.

Men jag blev ännu mer förvånad när en tidigare student, en 60-årig kvinna som heter Chikako, kontaktade mig mitt under pandemin. Vi har känt varandra i 13 år men tappade kontakten för ungefär två år sedan. En dag fick jag ett meddelande från henne på Facebook Messenger.

’Jag vill gå i din kyrka trots att pandemin sprider sig’, skrev hon.

Chikako var inte kristen. Jag undrade hur det kom sig att hon nu efter vår långa bekantskap ville veta mer om Jesus. Vi sms:ade kort med varandra om kristendomen och hur jag blev kristen. Vi kom överens om att träffas efter sabbatsgudstjänsten.

När vi träffades berättade jag för henne liknelsen om det förlorade fåret. Hon lyssnade noga till Jesus ord:

’Om någon av er har hundra får och tappar bort ett av dem, lämnar han då inte de nittionio i öknen och går och letar efter det borttappade tills han hittar det? Och när han hittar det blir han glad och lägger det över axlarna … Jag säger er: på samma sätt blir det större glädje i himlen över en enda syndare som omvänder sig än över nittionio rättfärdiga som inte behöver omvända sig’ (Luk. 15:4-7).

Chikako sa att hon kände sig som det borttappade fåret. Hon sa att Jesus i många år hade manat på henne att följa honom, men hon hade velat fatta när det passade henne. ’Men nu är jag beredd att lyssna på honom, och jag vill bli döpt’, sa hon.

Vi träffades flera gånger till efter det. En sabbat medan vi pratade om hur Jesus dog på korset, blev Chikako rörd av berättelsen om tjuven på korset som i sitt livs sista minuter valde att dö som en sann efterföljare av Jesus. Chikako blev särskilt rörd av tanken att Jesus alltid älskar och alltid är villig att förlåta.

’Jag skulle vilja vara som tjuven på korset och ta emot Jesus’, sa hon.”

Coronapandemin har påverkat våra liv på många olika sätt och begränsat människors möjligheter att umgås, men den kan inte hindra Jesus från att dra människor till sig.

Jesus verkar i våra liv även när vi inte ser eller känner det. Jesus kallar oss vid namn och kommer att rädda oss när vi överlämnar oss till honom.

Covid-19 har gjort att online-verksamhet som Chies och hennes mans virtuella engelskklasser har fått spela en ännu viktigare roll i missionsuppgiften att sprida kunskap om Jesus. Ett av detta kvartals speciella missionsprojekt är ett projekt för att hjälpa japaner, särskilt ungdomar, att lära sig om Jesus via Internet. Tack för era gåvor!