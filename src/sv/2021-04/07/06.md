---
title:  Inte därför att du är rättfärdig
date:  11/11/2021
---

Centralt för den kristna och hela den bibliska tron är faktiskt temat om rättfärdighet genom enbart tro. ”Ty vad säger skriften? Abraham trodde på Gud och därför räknades han som rättfärdig” (Rom. 4:3).

Ellen White uttryckte det så här: ”Vad är rättfärdiggörelse genom tro? Det är Guds verk där människans ära läggs i stoftet och för människan görs vad hon inte har kraft att göra själv. Men när människan ser sin egen intighet förbereds hon för att ta emot klädnaden av Kristus rättfärdighet” (The Faith I Live By, s. 109).

När vi betraktar vem Gud är och hur helig han är, och hur oheliga vi är i kontrast till honom inser vi att det utan tvekan krävdes en häpnadsväckande nådens handling för att rädda oss: en nådens handling på korset, där Kristus, den oskyldige, dog för de skyldigas synder.

`Med detta i åtanke, läs 5 Mos. 9:1–6. Vad säger Mose till folket, och hur visar det på ett dramatiskt sätt att Guds nåd för den ovärdige är en verklighet? På vilket sätt återspeglar det som händer här principen om rättfärdiggörelse genom tro?`

Om man kunde sammanfatta Paulus undervisning om evangeliet skulle det kanske finnas i ett uttryck från 5 Mos. 9:5: ”Det är inte därför att du är rättfärdig och redlig” som Gud räddar dig. Nej, han gör det på grund av löftena från ”ett evigt evangelium” (Upp. 14:6), ett löfte som gavs, ”inte på grund av våra gärningar utan genom sitt beslut och sin nåd, som han skänkte oss i Kristus Jesus redan före tidens början” (2 Tim. 1:9; se även Tit. 1:2). Om löftet gavs ”redan före tidens början” kunde det ju inte vara utifrån våra gärningar, eftersom vi ännu inte fanns och därmed inte hade några gärningar.

Kort sagt: trots dina fel, brister och din envishet gör Herren detta förunderliga verk för dig och i dig. Som resultat befaller Herren dig att lyda honom och hans lagar. Löftet har redan getts och förkunnats: dina gärningar, din lydnad, även om de var goda nog (vilket de inte är) är inte ett medel till frälsning utan en konsekvens av den.

Herren har räddat dig av nåd. Nu är hans lag skriven i ditt hjärta och hans Ande ger dig kraft, så gå och lyd hans lag.