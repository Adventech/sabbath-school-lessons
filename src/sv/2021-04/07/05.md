---
title:  En slav i Egypten
date:  10/11/2021
---

I Femte Moseboken återkommer ett tema: Herren räddade sitt folk från Egypten. Om och om igen påminns de om vad Gud har gjort för dem: ”Herren förde oss ut ur Egypten med stark hand och lyftad arm, med fruktansvärd makt, med tecken och under” (5 Mos. 26:8; se även 16:1–6).

I hela Gamla testamentet används faktiskt berättelsen om uttåget som ett exempel på Guds mäktiga befrielseakt, som han utförde av nåd, från Egyptens slaveri och förtryck: ”Jag förde dig ut ur Egypten och befriade dig ur slavlägret” (Mika 6:4).

Även i Nya testamentet finns denna tanke. Där blir uttåget ur Egypten genom Guds mäktiga kraft en symbol för frälsningen i Kristus: ”I tro tågade folket genom Röda havet som på torra land, men när egypterna försökte dränktes de” (Heb.11:29; se även 1 Kor. 10:1–4).

`Läs 5 Mos. 5:6–22, där Mose upprepar lagen, de tio budorden, fundamentet och villkoren för deras förbund med Jahve. Lägg märke till det fjärde budet och orsaken till det som ges här. Vad står det här som visar att lagen och nåden är en verklighet?`

Mose upprepar budet om vila på sjunde dagens sabbat men ger det en ny betoning. Fastän det hade skrivits i sten i Andra Moseboken utökar Mose här nu det som de redan har fått. Håll sabbaten, inte bara till minne av skapelsen utan också till minne av räddningen från Egypten. Guds nåd räddade dem från Egypten och gav dem vila från deras gärningar (Heb. 4:1–5). Som gensvar på Guds nåd till dem behövde de nu erbjuda den nåden till andra.

I det här fallet blir sjundedags-sabbaten inte bara en mäktig symbol för skapelsen utan också för återlösning och nåd. I ett hushåll kan alla vila, inte bara barnen, utan också tjänarna, djuren och även främlingar bland dem. Den nåd som israeliterna fick erbjuder sabbaten till andra, även till dem som står utanför själva förbundsfolket. Den finns i centrum av Guds lag. Vad Gud nådigt har gjort för dem behöver de göra för andra. Så enkelt är det.

`Läs Matt. 18:21–35. På vilket sätt visas principen i denna liknelse i sabbatsbudet, särskilt som det betonas i Femte Moseboken?`