---
title:  Lagen i Femte Moseboken
date:  08/11/2021
---

Den hebreiska nationen, Guds utvalda folk, står vid gränsen till Kanaan och ska äntligen ärva landet Gud lovat dem. Som vi sett är Femte Moseboken Moses sista instruktioner till hebreerna innan de intar landet. Bland dessa instruktioner fanns bud om att lyda.

`Läs följande texter. Vad återkommer om och om igen, och varför är det så viktigt för folket? 5 Mos. 4:44; 17:19; 28:58; 30:10; 31:12; 32:46; 33:2.`

Redan en snabb läsning av Femte Moseboken visar hur avgörande lydnad för lagen var för Israels folk. Den var i verklig mening deras förbundsförpliktelse. Gud hade gjort så mycket för dem och skulle fortsätta att göra så mycket för dem, saker som de inte själva klarade av och som de inte ens förtjänade (vilket är vad nåd är: Gud ger oss vad vi inte förtjänar). Vad han i gengäld bad om var, ja, lydnad för hans lag.

Det är inte annorlunda nu. Guds nåd räddar oss oberoende av laggärningar. ”Ty vi menar att människan blir rättfärdig på grund av tro, oberoende av laggärningar” (Rom. 3:28). Vår respons är lydnad för lagen. Vi lyder lagen, men inte i en meningslös strävan efter att bli räddade genom den. ”Ty genom laggärningar blir ingen människa rättfärdig inför honom. Lagen kan bara ge insikt om synd” (Rom. 3:20). Vår lydnad är ett resultat av vad vi så nådefullt fått. ”Om ni älskar mig kommer ni att hålla mina bud” (Joh. 14:15).

Femte Moseboken kan ses som en stor lektion om lag och nåd. Genom nåd räddar Gud oss och gör för oss det vi inte själva kan göra (lika lite som Israel kunde fly från Egypten på egen hand). I gengäld lever vi genom tron ett liv i lydnad för honom och hans lag. Från Adams fall och framåt, ända fram till dem som lever i nödens tid och tiden för odjurets märke, beskrivs ett folk som ”bevarar Guds bud och tron på Jesus” (Upp. 14:12). Guds relation med sitt förbundsfolk är en relation med lag och nåd. Guds nåd förlåter oss för att vi har brutit mot hans lag. Guds nåd gör det också möjligt för oss att lyda hans lag. Den lydnaden uppstår ur vår förbundsrelation med honom.

`Hur kan vi akta oss för att bli lagträlar när vi lyder lagen?`