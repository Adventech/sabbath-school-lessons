---
title:  Till ditt eget bästa
date:  09/11/2021
---

Skeptiker som letar efter anledningar att förkasta Bibeln pekar ofta på vissa av Guds starka ord i Gamla testamentet. Tanken är att Gamla testamentets Gud var grym, dömande och illasinnad, särskilt i kontrast till Jesus. Detta är inget nytt argument, men det är lika felaktigt som det var när det först togs upp för flera hundra år sedan.

Om och om igen presenterar Gamla testamentet Herren som kärleksfull mot sitt folk Israel och villig att bara ge det som var bäst för dem. Denna kärlek kommer kraftfullt fram i Femte Moseboken.

`Läs 5 Mos. 10:1–15. Vad är det omedelbara sammanhanget för dessa verser? Vad lär det oss om vad Gud kände för sitt folk, även efter deras synd? Vad lär det oss om nåden?`

Guds nåd och kärlek strålar fram i dessa verser. Lägg särskilt märke till verserna 12 och 13. Frågan i dem är enkel: Vad mer ber jag, Herren, er om än att ni gör följande … vandrar mina vägar, älskar mig, tjänar mig och håller mina stadgar för ert eget bästa?

I hebreiskan i den här versen talar Gud till sitt folk i andra person singularis. Han talar definitivt till hela folket. Men till vilken nytta är hans ord till folket om inte var och en av dem individuellt lyder de orden? Helheten är bara så bra som summan av dess delar. Herren talade till var och en individuellt, till Israel som folk.

Vi bör inte heller glömma slutet av vers 13: håll allt detta letov lak, ”till ditt eget bästa” (nuB). Med andra ord: Gud befaller folket att lyda eftersom det är till deras bästa att göra så. Gud skapade dem, han uppehåller dem, han vet vad som är bäst för dem, och han vill det som är bäst för dem. Lydnad för hans lag, för hans tio budord, är för deras bästa.

Lagen jämförs ofta med en inhägnad, en skyddsmur, och genom att hålla sig inom den muren skyddas hans efterföljare för en mängd ont som annars skulle ta över och förgöra dem. Kort sagt var det av kärlek som Gud gav sitt folk lagen, och lydnad för den är ”till ditt eget bästa”.

`På vilka sätt kan vi se för vår egen del hur lydnad för Guds lag verkligen har varit till vårt eget bästa?`