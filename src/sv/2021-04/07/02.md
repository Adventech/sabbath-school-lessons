---
title:  Lag i himlen
date:  07/11/2021
---

Gud är en kärlekens Gud, och kärlek är den övergripande principen i hans karaktär och grunden för hans styre. Eftersom Gud önskar att vi i vår tur också ska älska honom skapade han oss till moraliska varelser med moralisk frihet, en frihet som finns inneboende i kärleken.

Centralt för tanken om moralisk frihet är morallagen. Subatomiska partiklar, havsvågor, kängurur, följer naturlagarna, men de följer inte och behöver inte följa morallagen. Det gör bara moraliska varelser vilket är orsaken till att Gud har en morallag även i himlen för änglarna.

`Läs Hes. 28:15, 16, som tolkas som en beskrivning av djävulens fall. Det står att han stöttes bort från ”Guds berg” (en möjlig bild av himlen). ”Orätt” fanns hos honom, och det drev honom till ”synd”. Vad antyder användningen av dessa ord här om morallagens existens i himlen?`

Att vi människor använder uttrycken ”orätt” och ”synd” är logiskt i en fallen värld. Men Bibeln använder dem för det som hände i ”Eden, Guds trädgård” (vers 11) och på ”Guds heliga berg” (vers 14), platser där det inte fanns synd från början. Detta borde säga oss någonting om vad som finns i himlen likväl som på jorden.

`”Vad innebär nu detta? Att lagen är synd? Visst inte, men först genom lagen har jag lärt känna synden. Jag hade inte vetat vad begäret var, om inte lagen hade sagt: Du skall inte ha begär” (Rom. 7:7). På vilket sätt kan denna tanke, åtminstone i princip, finnas i himlen, där det också finns moraliska varelser, änglar?`

Som Ellen White förklarar: ”Guds vilja kommer till uttryck i budorden i hans heliga lag. Änglarna vet inget högre än att känna Guds vilja, och att utföra denna är det viktigaste för dem” (Ellen White: Men jag säger…, s. 116).

Himmel eller jord spelar ingen roll: om Gud har moraliska varelser har han en morallag som styr dem, och brott mot den lagen, såväl i himlen som på jorden, är synd.

`Varför är tanken om morallagen oskiljaktig från tanken om moraliska varelser? Vad skulle definiera vad moral är och inte är om vi inte hade den?`