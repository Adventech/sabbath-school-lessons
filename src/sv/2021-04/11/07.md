---
title:  Studiehjälp
date:  10/12/2021
---

”Detta [Mika 6:1–8] är ett av de stora avsnitten i Gamla testamentet. Likt Amos 5:24 och Hos. 6:6 är det karakteristiskt för profeterna under 700-talet. Avsnittet börjar med ett vackert exempel på en förbundsrelaterad rättsprocess där profeten sammankallar folket till att höra Jahves anklagelse mot dem. Bergen och höjderna är juryn eftersom de har varit där under lång tid och bevittnat Guds samröre med Israel. I stället för att direkt anklaga Israel för att ha brutit förbundet frågar Gud dem om de har något att anklaga honom för. ’Mitt folk, vad ont har jag gjort dig? Vilka bördor har jag tyngt dig med?’ Inför orättvisor kan några av de fattiga ha känt sig ’trötta på att göra gott’. Inför tillfällen att snabbt bli rika kan några landägare ha tröttnat på att hålla förbundslagen” (Ralph L. Smith: Word Biblical Commentary, Micah-Malachi, Grand Rapids, MI: Word Books, 1984, vol. 32, s. 50).

”I reformationen som följde inriktade sig kungen på att utplåna varje spår av avgudadyrkan som fortfarande fanns kvar. Så länge hade landets invånare följt de omgivande folkens sedvänjor att falla på knä för bilder av trä och sten, att det nästan verkade vara bortom mänsklig makt att avlägsna varje spår av dessa svåra missförhållanden. Men Josia höll ut i sina ansträngningar att rena landet” (Ellen White: Från makt till maktlöshet, s. 274).

**Samtalsstart**

Hur har du upplevt att den gamla Bibeln kan hjälpa dig i din moderna vardag?

**Förbön**

Låt oss be att vi liksom Bibelns människor ska inse att Guds kärleksvägar är bäst och att vi alltid får komma tillbaka.

**Samtalsfrågor**

`Som adventister kan vi uppleva att vi är i samma situation som israeliterna hade varit: de bar på sanningar som världen runt omkring dem behövde höra. Detta är ett stort privilegium. Men vad anser du att vi kan göra för att leva upp till det ansvar som ett sådant privilegium medför?`

`Föreställ dig att du var Daniel som sett ditt land invaderas och slås ner och visste att templet, centrum i hela er tro, var förstört av hedningar. Hur kunde Femte Moseboken vara mycket trosstärkande för honom (eller för vilken jude som helst) vid den tiden? Hur kunde den hjälpa honom att förstå allt som hände och varför det hände? Hur kan vår förståelse av Bibeln på ett liknande sätt hjälpa oss i svåra tider och i händelser som annars, utan kännedom om Bibeln, skulle bli mycket jobbiga för oss? Vad lär det svaret oss om hur central Bibeln behöver få vara för vår tro?`

`Gå i studiegruppen igenom Daniels profetia om de 70 veckorna i Dan. 9:24–27. Vilken roll spelar förbundet i den profetian, och varför är tanken om förbundet så viktig för den – och för oss?`