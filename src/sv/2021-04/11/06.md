---
title:  Daniels bön
date:  09/12/2021
---

En av de mest kända bönerna i hela Gamla testamentet finns i Dan. 9. Genom att läsa i profeten Jeremia hade Daniel insett att tiden då Israel skulle ligga ”i ruiner” (Dan. 9:2), sjuttio år, snart var över, och han började be intensivt.

Vilken bön! Den var en känslo- och tårfylld bön där han bekände sina och sitt folks synder och samtidigt erkände Guds rättvisa mitt i all olycka som hade drabbat dem.

`Läs Dan. 9:1–19. Vilka teman kan du finna som direkt anknyter till Femte Moseboken?`

Daniels bön sammanfattar vad folket hade varnats för i Femte Moseboken, nämligen vilka konsekvenserna skulle bli om de inte höll sin del av förbundet. Två gånger hänvisade Daniel till ”Moses lag” (Dan. 9:11, 13), som Femte Moseboken givetvis var en del av, och i detta fall var det nog den som han särskilt hänvisade till.

Som det var sagt i Femte Moseboken drevs de ut ur landet (se 5 Mos. 4:27–31 och kap. 28) eftersom de inte lydde, precis vad Mose (5 Mos. 31:29) hade fått veta skulle hända.

I stället för att de omgivande folken skulle säga: ”Detta stora folk är verkligen ett vist och insiktsfullt folk!” (5 Mos. 4:6) hade Israel ”dragit vanära” (Dan. 6:16) över sig inför dessa folk. Hur tragiskt var inte detta!

I inga av sina tårfyllda vädjanden frågade Daniel någonsin vad vanligen många gör när en katastrof inträffar: ”Varför?” Han frågar inte, eftersom han tack vare Femte Moseboken vet exakt varför detta hände. Med andra ord gav Femte Moseboken Daniel (och de övriga i landsflykt) ett sammanhang som gjorde att de kunde förstå att det onda som hade drabbat dem inte bara var ett ödets nyck eller en slump utan frukten av deras olydnad, precis som de hade varnats för.

Men kanske är det ännu viktigare att Daniels bön uttryckte att det faktiskt ändå fanns hopp, trots dessa händelser. Gud hade inte övergivit dem, hur mycket det än verkade så. Femte Moseboken gav inte bara ett sammanhang för att förstå situationen utan pekade också på löftet om återupprättelse.

`Läs Dan. 9:24–27, profetian om Jesus och hans död på korset. Varför gavs denna profetia till Daniel (och till oss övriga) i samband med Israels landsflykt och löftet om att återvända?`