---
title:  Femte Moseboken hos Jeremia
date:  07/12/2021
---

För en del år sedan var en ung agnostiker en passionerad sökare efter sanning vart den än kunde leda honom. Till slut kom han till tro, inte bara på Gud Fadern och Jesus, utan han tog också emot adventbudskapet. Hans favoritvers i Bibeln var Jer. 29:13: ”När ni söker mig skall ni finna mig. Ja, om ni helhjärtat söker efter mig.” När han många år senare studerade Bibeln fann han versen igen, nu i Femte Moseboken. Jeremia hade alltså fått den tanken från Mose.

`Läs 5 Mos. 4:23–29. I vilket sammanhang gavs detta löfte till Israel? Hur kan det passa in för oss idag?`

Som vi redan sett hade Femte Moseboken återupptäckts under kung Josias regeringstid. Det var också under hans regeringstid som Jeremia påbörjade sin verksamhet. Då är det ganska naturligt att Femte Mosebokens påverkan syns i Jeremias bok.

`Läs. Jer. 7:1–7. Vad säger Jeremia att folket ska göra? Hur förhåller det sig till det som hade skrivits i Femte Moseboken?`

I Femte Moseboken betonar Mose om och om igen att deras existens i det utlovade landet Kanaan var villkorlig, och att om de inte var lydiga skulle de inte bli kvar på platsen som Gud hade utvalt. Se på den särskilda varningen i Jer. 7:4, som innebär att ja, detta var Guds tempel, och de var det utvalda folket, men ingenting av detta spelade någon roll om de inte var lydiga

I lydnaden ingick hur de behandlade främlingar, föräldralösa, änkor, en tanke som går direkt tillbaka till Femte Moseboken och några av de förbundsvillkor de skulle följa: ”Du skall inte vränga rätten för invandraren eller den faderlöse, och en änkas kläder skall du inte ta som pant” (5 Mos. 24:17; se även 24:21; 10:18, 19; 27:19).

`Läs Jer. 4:4 och jämför med 5 Mos. 30:6. Vad är budskapet där till folket? Hur kan detta i lika hög grad gälla Guds folk idag?`