---
title:  Lagboken
date:  05/12/2021
---

Judas kung Josia, som var åtta år gammal när han blev kung, regerade i 31 år (640–609 f.Kr.) innan han dog på stridsfältet. I hans artonde regeringsår hände någonting som åtminstone för en tid förändrade Guds folks historia.

`Läs 2 Kung. 22. Vad kan vi lära oss av denna händelse?`

Bibelforskare har sedan länge dragit slutsatsen att ”lagboken” var Femte Moseboken, som tydligen hade varit förlorad för folket i många år.

”Josia blev djupt rörd när han för första gången hörde de föreskrifter och varningar läsas upp, som fanns nerskrivna i denna gamla handskrift. Aldrig tidigare hade han så helt och fullt insett hur tydligt Gud hade förelagt Israel ’liv och död, välsignelse och förbannelse’ (5 Mos. 30:19). Han hade inte heller förstått hur de upprepade gånger hade uppmanats att välja vägen till livet för att de skulle bli en lovsång på jorden, en välsignelse för alla folk. ’Var starka och frimodiga, var inte rädda eller förskräckta för dem, för Herren din Gud går själv med dig. Han ska inte lämna dig eller överge dig’ (5 Mos. 31:6). Boken överflödade av försäkringar om att det var Guds vilja att fullständigt rädda dem som helt och fullt förlitade sig på honom. På samma sätt som han hade befriat dem från den egyptiska träldomen ville han verka med kraft för deras bosättning i det utlovade landet och ställa dem i spetsen för jordens folk” (Ellen White: Från makt till maktlöshet, s. 269).

I hela nästa kapitel kan vi se hur allvarligt kung Josia strävade efter att ”hålla sig till Herren och följa hans bud och befallningar och stadgar med hela sitt hjärta och med hela sin själ” (2 Kung. 23:3; se även 5 Mos. 4:29; 6:5; 10:12; 11:13). I denna reformation ingick att ”Josia utrotade andeskådare och spåmän, husgudar, gudabilder och alla vidrigheter som fanns i Juda och Jerusalem och följde så lagens föreskrifter i boken som prästen Hilkia hade funnit i Herrens hus” (2 Kung. 23:24).

Femte Moseboken är full av varningar för och maningar att inte följa de omgivande folkens sedvänjor. Josias handlingar och allt han gjorde, inklusive avrättningen av dem som måste ha varit avgudapräster i Samarien (2 Kung. 23:20), visade hur långt bort hans folk hade irrat sig bort från den sanning de hade fått sig anförtrodd. I stället för att förbli ett heligt folk som de skulle vara kompromissade de med världen, fastän de ofta tänkte: allt är väl mellan oss och Herren, tack.

Vilken farlig villfarelse!

`Vad kan behöva en genomgripande rening i våra egna hem eller i våra kyrkliga institutioner för att vi ska kunna tjäna Herren av hela vårt hjärta och hela vår själ?`