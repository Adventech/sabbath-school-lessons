---
title:  Vad begär Herren?
date:  08/12/2021
---

Mycket av det profeterna skrev innehöll vädjanden till trohet. Inte bara till trohet i allmänhet utan särskilt till trohet mot deras roll i förbundet, som bekräftades strax innan de gick in i landet. Detta är vad Femte Moseboken beskriver: hur Guds förbund med Israel återigen bekräftas. Herren skulle nu, efter 40 år av vandring, fullfölja (eller börja fullfölja) fler av sina förbundslöften, sin del av överenskommelsen. Mose manade folket att då också fullfölja sin del. Mycket av profetskrifterna handlar faktiskt om samma sak: vädjan till folket att hålla sin del av förbundet.

`Läs Mika 6:1–8. Vad säger Herren till folket här, och hur anknyter det till Femte Moseboken? (Se även Amos 5:24; Hos. 6:6.)`

I texten från Mika har bibelforskare sett någon sorts förbundsrelaterad rättegång, där Herren ställer sitt folk inför rätta och anklagar dem för att ha brutit förbundet. Här säger Mika att ”Herren går till rätta med sitt folk” (Mika 6:2) där det hebreiska ordet riv syftar på en rättsprocess. Att Herren drog dem inför rätta är en bild som antyder förbundets juridiska aspekt (vid sidan om den relationella aspekten). Detta är knappast förvånande eftersom lagen var central i förbundet.

Lägg också märke till hur Mika lånar språkbruk direkt från Femte Moseboken: ”Och nu, Israel, vad begär Herren, din Gud, av dig? Bara att du fruktar Herren, din Gud, så att du alltid vandrar hans vägar, älskar honom och tjänar Herren, din Gud, av hela ditt hjärta och med hela din själ och håller Herrens bud och hans stadgar, som jag i dag ger dig, allt till gagn för dig själv” (5 Mos. 10:12, 13). Men i stället för att citera det ordagrant anpassar Mika det genom att i stället för ”lagens bokstav” tala om ”lagens anda”, som handlar om att vara rättvis och nådig.

Vad som tycks betonas här är att hur mycket yttre religiositet och fromhet man än visar (mängder av djuroffer) är det inte det som utgör Israels förbundsrelation med Gud. Till vilken nytta är denna yttre fromhet om de ”får lust till åkrar och stjäl dem, och till hus och tar dem. De lägger under sig både man och hus, både ägare och egendom” (Mika 2:2)? Israel skulle vara ett ljus för världen, och andra folk skulle med förundran säga om dem: ”Detta stora folk är verkligen ett vist och insiktsfullt folk!” (5 Mos. 4:6). Därför skulle de agera med vishet och insikt, vilket även omfattade att behandla människor med rättvisa och nåd.