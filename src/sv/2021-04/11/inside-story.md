---
title:  Missionsnytt
date:  10/12/2021
---

#### Öppnade ögon

I Segou i Mali har större delen av befolkningen dåliga kunskaper i att läsa och skriva. Mer än 80 % av dem är kvinnor. Satou var en av dem.

Satou bor i Banatomo, en av de  många små byarna i Segou-distriktet. Hon är 21 år gammal och mor till en dotter på fem år. I området har ADRA startat 20 utbildningscentrum för att lära människorna där att läsa, skriva och starta egna små företag. Målet är att bekämpa fattigdomen och hjälpa män- niskor att förbättra sin tillvaro. Satou var en av eleverna, och hon längtade efter denna kunskap.

Satous dröm var att hon skulle få en bra utbildning. Hon älskade att studera, och när andra klagade på att gå i skolan så tyckte hon att det var märkligt. För henne var det bara roligt, och hon märkte att hon hade lätt för sig; hon lärde sig snabbt.

Men så hände det som inte fick hända. När Satou bara var 15 år gammal blev hon våldtagen och gravid. Detta var en stor skam för familjen, och hon blev tvungen att sluta skolan och bli bortgift.

Alla drömmar hon hade haft gick nu upp i rök, och hon var säker på att livet skulle bli så här för all framtid. När hon hörde att ADRA Mali hade börjat en speciell ”skola” för vuxna blev hon överlycklig!

Satou var begåvad, så hon lärde sig snabbt att läsa och skriva på det lokala språket (bambara). Dessutom lärde hon sig franska. Detta resulterade i att byns äldste ofta skickade henne som byns representant till olika viktiga möten. Tidigare hade hon varit en ung kvinna som hade fått uppleva skam och utanförskap och som inte hade några framtidsmöjligheter. Nu blev hon plötsligt en representant för sin by, en viktig person som vann folks förtroende.

Satou fortsätter att utbilda sig i moderna jordbruksmetoder, marknadsföring och hur hon kan arbeta för att ge sin lilla familj bättre inkomster och bekämpa den fattigdom som så många i hennes närhet upplever.

Satous tacksamhet är stor, inte bara för kunskapen som ADRA har gett henne, utan också för den värdighet hon fått uppleva genom utbildningarna. ADRA brukar säga att ”vi predikar med våra händer”. Man visar Guds kärlek på ett praktiskt sätt genom att arbeta med män-niskor i vardagen. Idag står Satou med upplyft huvud när hon pratar med viktiga människor. Hon vågar se människor i ögonen, detta för att hennes egna ögon har öppnats för hennes eget värde. Hon har insett att hon kan bidra med något som kan vara till stöd och hjälp för andra.

Jesus mötte ofta människor där de var. Många var brutna p.g.a. livets orättvisor. Men han lyfte upp dem. Han såg dem, lyssnade på dem och gav dem tillbaka deras värdighet och samtidigt löften om en ljusare framtid. Det är detta som ADRA arbetar med när de hjälper människor att få ”öppnade ögon”.