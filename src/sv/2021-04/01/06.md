---
title:  Avfall och straff
date:  30/09/2021
---

”Allt vad Herren har sagt vill vi göra” (2 Mos. 19:8, se även 24:3, 7). Fastän folket utan tvekan hade menat vad de sagt vid varje tillfälle visar historien att deras handlingar tyvärr om och om igen motsade deras ord. Trots att de var det utvalda folket och frivilligt hade trätt in i ett förbund med Herren höll de inte sin del av överenskommelsen, som faktiskt bara var en sak.

`Vad var den avgörande delen för Israel i fråga om förbundet? 2 Mos. 19:4, 5.`

Maningen att lyda Gud, hålla hans lag, var inte mer legalism då än vad den är nu (se Matt. 7:24–27; Joh. 14:15; Jak. 2:20; Rom 6:11, 12). Ändå misslyckades israeliterna om och om igen med att hålla sin del av överenskommelsen.

Redan tidigt, inför själva Sinaiberget, föll de djupt (se 2 Mos. 32:1–6). Tyvärr såg otrohet ut att vara mer regel än undantag, och därför fick de vandra i öknen i 40 år i stället för att genast gå in i det utlovade landet.

`Läs 4 Mos. 14:28–35. Vad blev straffet för folket för deras vägran att lita på det som Herren hade sagt att de skulle göra?`

Då liksom nu kommer olydnaden inte bara från direkt uppror (även om det också händer) utan från att vi inte litar på det som Herren har sagt oss. Det som gjorde denna synd ännu värre för Israel var att, som Gud själv sagt, alla dessa män hade ”sett min härlighet och de tecken jag har gjort i Egypten och i öknen men ändå gång på gång har satt mig på prov och vägrat lyssna till mig” (4 Mos. 14:22). Trots allt de sett och varit med om vägrade de fortfarande att lyda Herren och erövra landet, trots Guds löften att de skulle lyckas (4 Mos. 13–14).

`Tänk på det som sagts ovan: olydnad kommer ofta från bristande tillit till Guds Ord till oss. Varför är detta sant, och hur kan vi verkligen lära oss att förtrösta på Gud mer?`