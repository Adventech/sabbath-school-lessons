---
title:  Att älska och vara älskad
date:  26/09/2021
---

1 Joh. 4:8 säger: ”Gud är kärlek.” Hur enkla dessa tre ord (fyra i den grekiska texten) än är, är tanken bakom dem så djup att vi knappast kan fatta vad de innebär. De säger inte att Gud älskar eller att han uppenbarar kärlek eller är en manifestation av kärlek, utan de säger att han är kärlek. Är kärlek, som att själva kärleken är det väsentliga i Guds självidentitet. Som fallna människor, med bara något kilo vävnad och kemikalier i våra huvuden med vilka vi ska förstå verkligheten, kan vi inte till fullo inse vad ”Gud är kärlek” betyder.

Men säkert kan vi förstå tillräckligt för att veta att det är mycket goda nyheter. Om man i stället för ”Gud är kärlek” hade sagt ”Gud är hat” eller ”Gud är hämndlysten” eller ”Gud är likgiltig” skulle denna uppenbarelse av honom ha varit bekymmersam.

Sanningen att ”Gud är kärlek” hjälper oss att bättre förstå tanken att Guds styre, hur han råder över hela skapelsen, återspeglar den kärleken. Kärleken genomsyrar kosmos, kanske till och med mer än vad gravitationen gör. Gud älskar oss, och vi i vår tur ska älska honom (se 5 Mos. 6:5; Mark. 12:30).

Men för att kärleken ska vara kärlek måste den ges fritt. Gud kan inte tvinga fram kärlek. Om han gör det är det inte längre kärlek. När Gud skapade intelligenta och rationella varelser i himlen och på jorden med förmåga till kärlek fanns där alltid en risk att de inte skulle älska honom tillbaka. Vissa gjorde det inte, och det blev början till vad vi känner igen som den stora striden.

`Varför kan följande texter bara förstås i samband med den frihet och risk som kärleken innebär? Jes. 14:12–14; Hes. 28:12–17; Upp. 12:7.`

Hes. 28:14, 15 är särskilt insiktsfullt. Texten visar att fastän denna ängel var en fullkomlig varelse, skapad av en fullkomlig Gud, fann man ondska i honom. Det var inte därför att han från början hade skapats med den ondskan. Nej, som skapad med förmåga till kärlek hade denna ängel sann moralisk frihet, men trots allt han fått (”Där gick du bland gnistrande stenar”) ville han ha mer. En sak ledde till nästa, tills det blev ”krig i himlen”.

`På vissa ställen kan man köpa robothundar som lyder varje befallning, som aldrig smutsar ner en matta eller biter på möbler. Vilket slags relation kan man ha till en sådan hund? Finns det några begränsningar i relationen? Hur hjälper dina svar dig att förstå varför Gud ville ha varelser som verkligen kunde älska honom tillbaka?`