---
title:  Förbundet vid Sinai
date:  29/09/2021
---

Uttåget med allt vad det innebar, från blodet på dörrposterna i Egypten till dramat vid Sävhavet – vilken erfarenhet! Utan tvekan gjorde det intryck på dem som genomlevde det. (Dem som dog, från de förstfödda i Egypten till soldaterna på havsbottnen, kommer Gud att döma rättvist.) Som Herren sade: ”Ni har sett vad jag gjorde med egypterna och hur jag har burit er på örnvingar och fört er hit till mig” (2 Mos. 19:4).

Varför gjorde Herren denna häpnadsväckande och dramatiska räddning? Han tog faktiskt en nation ut ur en annan, eller som Mose själv sade till dem: ”Eller har någon annan gud ens försökt hämta ett folk ur ett annat folks våld, med prövningar och tecken, under och krig, med stark hand och lyftad arm och med skräckinjagande stordåd, så som Herren, er Gud, gjorde med er i Egypten, inför dina ögon?” (5 Mos. 4:34).

`Läs 2 Mos. 19:4–8. Varför kallade Herren folket ut ur Egypten?`

Så enkelt var det. Gud kallade dem ut, ättlingarna till fäderna, Abraham, Isak och Jakob. Med dem stiftade Herren sitt förbund, och de skulle bli ”min dyrbara egendom framför alla andra folk – ty hela jorden är min” (2 Mos. 19:5). Denna relation var central för förbundet.

Tanken om ”dyrbar egendom” (segullah) kan dock lätt missförstås (och har också missförståtts). Att de var speciella kom inte från någonting inneboende heligt och rättfärdigt i och hos dem själva. Nej, det var på grund av Guds nåd som de hade fått och på grund av de underbara sanningar som han hade gett dem, sanningar som de skulle följa och som ”ett rike av präster” sprida till världen.

Gud gav dem sedan också några förbundsvillkor (deras del av överenskommelsen, så att säga), de tio budorden (2 Mos. 20). Sedan bekräftades förbundet. Mose bestänkte det nyligen byggda altaret med blod från offren. ”Så tog han förbundsakten och läste upp den för folket” (2 Mos. 24:7). Återigen deklarerade folket att de skulle lyda.

`”När Mose hade läst upp alla lagens bud för hela folket tog han blod från kalvar och bockar tillsammans med vatten och röd ull och isop och stänkte det på själva boken och på allt folket och sade: Med detta blod bekräftas det förbund som Gud har fastställt för er” (Heb. 9:19, 20). Vad står blodet för, och varför är det så viktigt även för oss idag?`