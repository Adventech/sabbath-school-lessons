---
title:  Abrams kallelse
date:  28/09/2021
---

Abram (senare kallad Abraham) visar sig först i släkttavlan i 1 Mos. 11. Den kommer direkt efter beskrivningen av hur människorna skingrades från Babel.

`Läs 1 Mos. 12:1–3, Guds kallelse till Abram. När vi nu ser tillbaka på korset, efter Jesus död och evangeliets spridning, hur förstår vi då det som Gud lovade att göra genom Abram?`

Århundraden senare, när aposteln Paulus försökte hantera galaternas villfarelse, pekade han tillbaka på Abrahams kallelse och visade att den var ett tidigt uttryck för vad Guds avsikter alltid har varit: evangelium för världen. ”Ni skall alltså veta att de som tror, de är söner till Abraham. Skriften förutsåg att Gud skulle göra hedningarna rättfärdiga på grund av deras tro, och därför lät den redan Abraham få budskapet: Alla folk skall bli välsignade genom dig. Alltså blir alla som tror välsignade tillsammans med Abraham, som trodde” (Gal. 3:7–9).

Abrahams kallelse står först omtalad i 1 Mos. 12. Mycket av resten av 1 Mos. är berättelsen om hans ättlingar, den ena dysfunktionella generationen efter den andra, som gav upphov till den ena röriga familjen efter den andra. Ändå var det genom dem som löftet till slut gick i uppfyllelse och nådde en avgörande punkt i och med Moses kallelse.

`Läs Apg. 7:20–36, martyren Stefanos skildring av Mose och uttåget. Hur passar detta in i Guds ursprungliga löfte till Abraham?`

I en värld som genomsyras av okunnighet, vilsenhet och allmän brist på kunskap om sanningen (det är väl inte mycket som har förändrats under tretusen år?) kallade Gud ett folk, sitt folk, Abrahams ättlingar, ut ur Egypten. Genom dem försökte han inte bara bevara kunskapen om sanningen, dvs. kunskapen om honom, Jahve, och frälsningsplanen, utan också sprida den kunskapen till resten av världen.

`Hur ser vi idag på oss själva i relationen till resten av världen? Vilka paralleller finns det mellan oss och det gamla Israel? Ännu viktigare: vilket ansvar ger denna parallell oss var och en individuellt?`