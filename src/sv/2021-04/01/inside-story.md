---
title:  Missionsnytt
date:  01/10/2021
---

#### Krokmannens två underverk

Jag arbetade som krokman på byggarbetsplatser i Mongoliet. När ett hyreshus byggdes brukade man använda en stor kran med en metallkrok för att lyfta upp byggmaterial till rätt våning. Det var mitt jobb att stå högt upp i huset och lyfta av byggmaterialet från kroken.

En dag var jag nästan klar med att lossa en last på tredje våningen när kroken gled snett. Jag hämtade en stor pinne och försökte trycka tillbaka kroken på plats. Men kroken svängde mot mig. Jag träffades och tappade balansen. Jag minns att jag slog i marken tre våningar nedanför. Men sedan blev allt svart.

Närmaste sjukhus låg långt borta, så en läkare kallades till byggarbetsplatsen. Jag vaknade senare på eftermiddagen och fick då höra att jag hade brutit benet och att ryggmärgen hade skadats.

”Du har en så svår skada att vi inte kan köra dig till sjukhuset”, sa läkaren.

På den tiden var Mongoliet inte lika modernt som det är nu, och landet saknade bra sjukvårdsutrustning. Läkaren kunde inte berätta exakt vad som hade hänt med mig. Han sa att min rygg var bruten, men det var allt han visste.

Jag låg förlamad i två år utan att kunna röra mig det minsta. Under den tiden kom några utlänningar till stan. Jag visste inte då att de var missionärer som berättade för människor om Jesus.

Jag har åtta barn, och den äldsta gick i åttan. Alla gick på mötena som utlänningarna höll i stan. Vår familj var inte troende, men jag förbjöd aldrig barnen att gå. En dag tog barnen med sig utlänningarna hem till oss. Då förstod jag inte att de hade bett för mig. Efter att de hade bett för mig blev jag frisk ganska snabbt.

Jag blev starkare och började med sjukgymnastik. Snart kunde jag gå med stöd av bara en käpp. Det var ett underverk.

Barnen gick ofta till Adventkyrkan och tyckte om att sjunga där. Jag tyckte också om sabbatsgudstjänsterna. När jag började studera Bibeln förändrades mitt liv till det bättre. Det var också ett stort underverk. Förr brukade jag dricka mycket alkohol, men sen slutade jag. Min fru och jag blev döpta och medlemmar i adventistförsamlingen.

Idag är jag frisk. Min familj är kristen, och vi vill att våra vänner också ska lära känna Jesus. Vi inbjuder dem att komma till kyrkan, och några har kommit. Hittills har ingen av mina vänner gett sitt hjärta till Jesus. Men jag är inte orolig eftersom jag vet att Gud kan tala till deras hjärtan precis som han talade till mitt. Min uppgift är att inbjuda mina vänner, och den heliga Andens uppgift är att leda dem till Jesus. Jag har nyligen inbjudit fler vänner till kyrkan, och jag hoppas att de kommer.

Ett av detta kvartals speciella missionsprojekt är att öppna ett livsstilscenter i Mongoliets huvudstad Ulaanbaatar, där människor kan få hjälp att sluta dricka alkohol och lära sig vikten av att fatta bra livsstilsbeslut.