---
title:  Studiehjälp
date:  22/10/2021
---

”Kristus kors ska bli de frälstas vetenskap och ämnet för deras sång genom alla evigheter. I den förhärligade Kristus kommer de att se den korsfäste Kristus. De kommer aldrig att glömma att han, som genom sin makt skapade och uppehöll de oräkneliga världarna i det enorma världsalltet – Guds enfödde Son, himlens Majestät, han som keruber och lysande serafer fröjdade sig åt att få tillbe – ödmjukade sig själv för att återupprätta den fallna människan. De kommer aldrig att glömma att han bar syndens skam och skuld och uthärdade att Fadern dolde sitt ansikte för honom, tills en förlorad världs olycka fick hans hjärta att brista och tog hans liv på Golgatas kors. De ska heller aldrig glömma att alla världars Skapare och alla människors Domare avstod från sin härlighet och förnedrade sig själv av kärlek till människorna. Detta kommer alltid att väcka världsalltets förundran och tillbedjan. När den frälsta skaran ser sin Återlösare, och betraktar Faderns eviga härlighet som lyser från hans ansikte, när de ser hans tron som består från evighet till evighet, och vet att det aldrig ska bli något slut på hans kungarike, utbrister de i den hänryckande sången: ’Värdigt, värdigt är Lammet som var slaktat och som har återlöst oss till Gud med sitt eget dyrbara blod!’ ” (Ellen White: Från mörker till ljus, s. 560).

**Samtalsstart**

Dela med dig av något du har sett och upplevt som fått dig att älska Gud.

**Förbön**

Be om att fler ska få sina ögon öppnade för Guds stora kärlek.

**Samtalsfrågor**

`Läs citatet från Ellen White ovan. Vad finns där som hjälper oss att förstå varför vår kärlek till Gud behöver vara den största kärlek vi har? Tänk på vad det betyder att Gud som ”uppehöll de oräkneliga världarna i det enorma världsalltet” var den som gick till korset för oss. Hur kan vi göra denna sanning till grunden för vår relation med Gud?`

`Fundera ytterligare över tanken att samtidigt både älska och frukta Gud. Hur gör vi dem båda, och varför behöver vi göra dem båda?`

`Det är en sak att älska Gud när allting går bra i våra liv. Men hur blir det när det inte går bra, när tragedier drabbar oss? Varför är det i sådana tider ännu viktigare att älska Gud än när allting går bra?`

`Gå igenom sista frågan i torsdagens studium. På vilka olika sätt skulle du kunna förklara för någon som inte har en personlig tro vad det innebär att älska Gud? Hur kan vi människor älska någon vi aldrig fysiskt har sett? Varför spelar det ingen roll att vi aldrig sett honom, i varje fall inte fysiskt?`