---
title:  Missionsnytt
date:  22/10/2021
---

#### Tre stora frågor

Tre frågor förbryllade Batzul.

Som ung pojke undrade han varför hästar hette hästar, varför hundar hette hundar och varför vargar hette vargar. Men ingen kunde berätta för honom vem som hade gett djuren deras namn.

I Mongoliets huvudstad hade Batzul sett affischer som varnade människor för att röka. Han frågade sin pappa varför folk tände cigaretter om de visste att de var farliga. Pappa log bara. Han kunde inte förklara varför människor rökte.

När pappan senare dog av njursvikt började Batzul fundera på döden. Han undrade om hans pappa fortfarande fanns, fast någon annanstans. Men ingen kunde berätta för Batzul om någon fanns efter döden.

Men för Batzul förändrades livet radikalt efter hans pappas död. Batzul var då 16 år och fick jobb på en utomhusmarknad för att försörja sin mamma och sina tre yngre syskon. Han började röka.

En dag ringde Batzuls storasyster från Sydkorea dit hon hade flyttat. Hon berättade att hon hade börjat gå i kyrkan och föreslog att Batzul också skulle göra det.

”Gå till U-B-kyrkan”, sa hon. Mongolerna kallar Mongoliets huvudstad Ulaanbaatar för ”U-B”.

Batzul var inte kristen och hade aldrig övervägt att bli det. Men han ringde telefonoperatören för att få hjälp.

”Jag behöver adressen till U-B-kyrkan”, sa han. Hon gav honom en adress, och han gick dit och började delta i kyrkans gudstjänster.

Flera månader senare frågade Batzuls syster om han tänkte gå i kyrkan. Batzul berättade att han redan gick regelbundet till Adventkyrkan.

En sabbat i kyrkan fick Batzul en intressant bok som handlade om hälsa och livsstil. Medan han läste den blev han övertygad om att rökning var skadligt. Men hur skulle han klara av att sluta?

Hemma stängde han in sig i förrådet. Han höll i ett paket cigaretter och bad desperat: ”Om det finns en Gud, snälla hjälp mig att sluta röka.” Han slängde cigarettpaketet mot den stängda dörren. Han tog ett djupt andetag och kände hur glädje och frid fyllde honom.

Nästa dag stack Batzul ner handen i fickan efter något och drog fram en cigarettändare. Han insåg plötsligt att det hade gått en hel dag utan att han ens hade tänkt på att röka. Han hade helt tappat röksuget.

I kyrkan visade han tändaren och sa till bibelstudieledaren: ”Jag har inte använt den här tändaren på fyra dagar.”

”Du har funnit Jesus”, sa hon.

Batzul började studera Bibeln på allvar. I Första Moseboken läste han att Adam hade gett djuren deras namn. Han läste om den stora striden mellan Jesus och Satan och insåg att Satan frestar människor till att röka för att han vill förstöra det som Jesus har skapat. Batzul lärde sig att döden är som en drömlös sömn. När han dog skulle han förlora medvetandet tills Jesus kommer tillbaka. Allt kändes logiskt. Batzul hittade svaren på sina tre stora funderingar i Bibeln. Han gav sitt hjärta till Jesus.

Idag är Batzul 30 år. Han och hans fru är Global Mission-pionjärer i Mongo-liet. De berättar för andra mongoler att svaren på livets viktigaste frågor finns i Bibeln.