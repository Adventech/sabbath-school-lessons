---
title:  Det första budet
date:  21/10/2021
---

Ibland försöker man skilja Gamla och Nya testamentet från varandra. Men det går inte, i varje fall inte utan att ta ifrån Nya testamentet dess sanna mening. Nya testamentet med dess sanna uppenbarelse av Jesus och dess teologiska förklaringar beträffande hans liv, död, uppståndelse och översteprästerliga tjänst pekar på uppfyllelsen av många av Gamla testamentets profetior och förebilder. På många sätt utgör Gamla testamentet en bakgrund, ett sammanhang, en grund för det Nya. Båda testamentena visar Guds godhet och kärlek.

Det här är en anledning till att Nya testamentet, Jesus medräknad, om och om igen citerar Gamla testamentet.

`Läs Mark. 12:28–30. Vad var frågan som ställdes om ”det viktigaste budet av alla”? Vad svarar Jesus, och varifrån hämtar han sitt svar?`

Det är intressant att frågeställaren var en skriftlärd som hade ägnat sitt liv åt att förstå lagen och hur den skulle tillämpas. Men det fanns även många andra lagar som de trodde att de behövde lyda (enligt senare judisk tradition 613 lagar), så det är inte förvånande att de ville komprimera allt till en fråga. Vad gör Jesus?

Han går direkt till 5 Mos. och börjar med: ”Hör, Israel! Herren är vår Gud, Herren är en” (5 Mos. 6:4). Sedan citerar han också nästa vers, som handlar om att älska Gud av hela sitt hjärta, med hela sin själ och kraft. Han pekade på den viktiga bekännelsen att Herren var deras enda Gud, och utifrån denna underbara sanning var de kallade till att älska honom över allt annat.

Vad skulle vara mer aktuellt idag än detta bud? I den allra sista tiden, när de sista händelserna utspelar sig och var och en uppmanas att välja sida på ett dramatiskt sätt, kommer Guds bud att spela (Upp. 14:12) en avgörande roll.

Vilken sida vi väljer, även då förföljelse hotar, grundar sig ytterst på om vi verkligen älskar Gud eller inte. Det är den avgörande frågan, och vi kan bara älska Gud av hela vårt hjärta, med hela vår själ och kraft om vi lär känna honom personligen och personligen erfar hans godhet, kärlek och nåd. Det är något att dö för, om de skulle behövas.

`Vad skulle du svara om någon frågade dig: Hur kan människor älska en Gud som de aldrig själva har sett? Samtala om era svar i studiegruppen.`