---
title:  Älska Gud
date:  17/10/2021
---

När Mose hade återberättat israeliternas historia för dem började han ge dem instruktioner om vad de skulle göra för att erövra landet och ha framgång där. Man skulle kunna säga att det väsentliga i Femte Moseboken var att Herren talade om för folket vad de behövde göra för att hålla sin del av förbundet, som han nådigt hade instiftat med dem i och med att han uppfyllde sitt löfte till deras fäder.

5 Mos. börjar så här: ”Och detta är den lag, de stadgar och föreskrifter som Herren, er Gud, befallde mig att lära er för att ni skall lyda dem i det land ni går över till och tar i besittning. Om du alltså fruktar Herren, din Gud, du liksom dina barn och barnbarn, och i hela ditt liv följer alla hans stadgar och bud som jag ger dig, så kommer du att leva länge” (5 Mos. 6:1, 2).

`Läs 5 Mos. 6:4, 5. Vilket bud ger Herren Gud israeliterna i vers 5? Vad betyder det?`

Älska Herren, din Gud, av hela ditt hjärta …? Det är intressant att mitt i lagen, mitt ibland varningar, regler och föreskrifter, uppmanas folket att älska Gud, och inte bara att älska utan att göra det ”av hela ditt hjärta, med hela din själ och med all din kraft”, vilket pekar på denna kärleks absoluta natur.

Att älska Gud med hela vårt hjärta, vår själ och kraft innebär att vår kärlek till honom måste vara överlägsen all vår övriga kärlek till allt annat och alla andra, eftersom han är grunden för hela vår tillvaro och existens och allting annat. (Ordet som översätts med ”kraft” är me´od och betyder ”myckenhet”. Det syftar på allt du har/äger, alltså älska Gud även med allt du har. Övers. anm.) Kärleken till honom sätter vår kärlek till allting annat i rätt perspektiv.

Gud talade till folket i dess helhet, men helheten är bara så stark som dess delar, därav singularformen ”du” i talet. Fastän vi är en del av en större enhet vill Herren att var och en av oss ska vara trogen mot honom som individer. Grunden för den troheten bör vara vår kärlek till honom, till vem han är och vad han gjort för oss.

`Vad betyder det för dig att älska Gud med hela ditt hjärta, din själ och din kraft?`