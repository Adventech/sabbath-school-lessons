---
title:  Han älskade oss först
date:  19/10/2021
---

Även mitt ibland alla stadgar och föreskrifter i 5 Mos. och alla maningar att israeliterna måste lyda Guds bud skulle de först och främst älska Gud med hela sitt hjärta, sin själ och kraft. Självklart hade de all anledning att göra det.

`Läs 5 Mos. 4:37; 7:7, 8, 13; 10:15 och 33:3. Vad visar dessa texter om Guds kärlek till sitt folk?`

I Femte Moseboken talade Mose om och om igen med folket om Guds kärlek till deras fäder och till dem. Men det var mer än en kärlek bara i ord; Herren visade denna kärlek genom sina handlingar. Trots deras tillkortakommanden, deras fel och synder förblev alltså Guds kärlek till dem fast. Den kärleken visades kraftfullt i hur han behandlade dem.

`”Vi älskar därför att han först älskade oss” (1 Joh. 4:19). Hur hjälper denna text oss att förstå varför vi ska älska Gud?`

Guds kärlek till oss fanns innan vi blev till eftersom frälsningsplanen fanns där ”före världens skapelse” (Ef. 1:4).

Som Ellen White uttryckte det: ”Frälsningsplanen är inte någon efterkonstruktion, en plan som formulerades efter det att Adam hade syndat. Den var en uppenbarelse av den ’hemlighet som i oändliga tider varit dold’ (Rom. 16:25). Den visade de principer som har varit grunden för Guds regering i all evighet” (Messias, s. 21).

Vilken lycka för oss alla att Gud verkligen är en kärlekens Gud, en kärlek som är så stor att han gick till korset för oss. I denna självuppoffrande kärlek ”gjorde han sig ödmjuk och var lydig ända till döden, döden på ett kors” (Fil. 2:8). Därmed har vi nu en uppenbarelse av Guds kärlek till oss som israeliterna antagligen inte ens kunde föreställa sig.

`Tänk om Gud i stället för att vara kärlek var hat eller likgiltighet? Hurdan skulle då den här världen vara? Varför är uppenbarelsen av Guds kärlek till oss någonting som vi verkligen får glädjas åt?`