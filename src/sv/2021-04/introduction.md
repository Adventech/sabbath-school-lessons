### Förbundsboken, Femte Moseboken

I berättelsen står det så här: under kung Josias regeringstid i Jerusalem (640–609 f.Kr.) hittade någon som antagligen arbetade i templet en kopia av en bok, som sedan lästes för kung Josia. ”När kungen hörde vad som stod i lagboken rev han sönder sina kläder” (2 Kung. 22:11). Varför? Därför att han insåg att han och hans folk inte lydde det som stod skrivet i boken.

Boken kom därmed att kallas ”Förbundsboken” (2 Kung. 23:2), och utifrån den påbörjade Josia en stor reformation. Vi kan läsa om den i 2 Kung. 23.

Vad var det för en bok som hade en sådan inverkan på kungen och hans folk? Man antar att det var Femte Moseboken som vi ska studera under detta kvartal.

Den femte och sista av Moseböckerna fick det latinska namn Deuteronomium, som betyder ”den andra lagen”. Boken kan sammanfattas så här:

Efter att israeliterna hade lämnat Egypten och trätt in i ett förbund med Herren vid Sinai vandrade de 40 år i öknen i stället för att gå direkt in i Kanaan. När de 40 åren hade gått och hebreerna äntligen skulle gå in i det utlovade landet höll Mose en serie tal till dem. Det väsentliga i hans tal var: Nu ska ni träda in i det utlovade landet. Äntligen! Glöm inte vad Herren har gjort för er. Glöm inte vad han vill att ni ska göra nu. Ni ska älska honom med hela ert hjärta och hela er själ och visa den kärleken genom att lyda alla hans bud, allt enligt förbundet.

För att betona hur viktigt förbundet var upprepade Mose de tio budorden för folket. Buden var den juridiska grunden för deras förpliktelser för det förbund som Herren först hade instiftat med deras fäder och som han nu förnyade med dem, precis vid gränsen till Kanaan.

Därför frågar vi: kan det finnas paralleller mellan vad israeliterna mötte vid gränsen till det utlovade landet och vad även vi idag möter just vid gränsen till det utlovade (dock mycket bättre) landet?

Därför är rubriken för kvartalets studium ”Sanning för idag i Femte Moseboken”. Vi kommer att se på aktuella budskap som vi kan finna i Guds Ord till hans förbundsfolk.

Under detta kvartal ska vi se på Femte Moseboken ämnesvis och beröra ämnen som det eviga förbundet, lag och nåd, samt vad det innebär att älska Gud och sina medmänniskor. Framför allt ska vi se hur Femte Moseboken visar oss Guds kärlek, som manifesterades starkast i Jesus död på korset och i hans uppståndelse.

Utan tvivel skiljer en mycket lång tid och en annan kultur vårt samfund från församlingen i öknen. Men kanske finns det mer som vi har gemensamt med dem än sådant som skiljer oss från dem. Skulle t.ex. följande ord också kunna riktas till oss idag?

”Jag lär er nu stadgar och föreskrifter, så som Herren, min Gud, har befallt mig, för att ni skall lyda dem i det land ni kommer till och tar i besittning. Ni skall följa dem och lyda dem för att andra folk skall se er vishet och insikt. När de hör alla dessa stadgar kommer de att säga: ’Detta stora folk är verkligen ett vist och insiktsfullt folk!’ ” (5 Mos. 4:5, 6).

Lägg märke till att det inte var lagarna i sig som var deras visdom och insikt bland andra folk utan deras lydnad för dessa lagar. Säkert finns det ett budskap till oss här. Som vi kommer att se är det ett av många i Femte Moseboken.