---
title:  En fråga om tillbedjan
date:  18/11/2021
---

Tillbedjan var centrum i förbundsrelationen mellan Herren och Israel. Det som skilde dem från världen runt omkring var att de var de enda som tillbad den sanne Guden som nation, i motsats till den hedniska världens falska gudar och gudinnor, som i verkligheten inte är några gudar. ”Vet att jag är Gud, jag och ingen annan” (5 Mos. 32:39).

`Läs 5 Mos. 4:19; 8:19; 11:16 och 30:17. Vilken gemensam varning finns i alla dessa verser? Varför är den så väsentlig för nationen Israel?`

För tusentals år sedan levde Guds folk, precis som idag, i en kultur och miljö som i de flesta fall hade normer, traditioner och idéer som stod i konflikt med deras tro. Därför behövde Guds folk alltid vara på sin vakt så att inte världens vägar, dess avgudar och dess ”gudar” blev vad de tillbad.

Vår Gud är ”en svartsjuk Gud” (5 Mos. 4:24; 5:9; 6:15), och endast han, vår Skapare och Återlösare, är värd vår tillbedjan. Inte heller här finns det något ingenmansland: antingen tillber vi Herren som ger liv, godhet och välsignelse, eller också tillber vi någon annan gud, vilket för med sig ondska, förbannelse och död.

`Läs Upp. 13:1–15 och koncentrera dig på frågan om hur tillbedjan presenteras här. Jämför sedan den texten med Upp. 14:6–12. Vad händer här (och faktiskt i Bibeln i övrigt) som återspeglar varningen för falsk tillbedjan i Femte Moseboken?`

Oberoende av sammanhanget är frågan densamma: ska människor tillbe den sanne Guden och få liv? Eller ska de ge efter för påtryckningar, antingen uppenbara eller dolda eller både och, som vänder bort deras lojalitet från honom och leder till döden? Ytterst finns svaret i varje individs hjärta. Gud tvingade inte det gamla Israel att följa honom, och han tvingar inte heller oss. Som vi ser i Upp. 13 är tvång vad odjuret och hans bild utövar. Däremot verkar Gud genom kärleken.

`Hur kan vi försäkra oss om att vi inte, om än subtilt, långsamt överger vår lojalitet mot Jesus för någon annan gud?`