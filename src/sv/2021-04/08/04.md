---
title:  Liv, död, välsignelser, förbannelser
date:  16/11/2021
---

Efter en lång utläggning om vad som ska hända folket om de inte lyder Herren och om de bryter mot förbundslöftena kommer slutet av Femte Moseboken. Där börjar kapitel 30 med ett löfte om att även om de faller i olydnad och straffas med exil ska Gud ändå återupprätta dem i landet. Om de alltså ångrade sig och vände om från sina onda vägar.

`Läs 5 Mos. 30:15–20. Vilka alternativ presenteras här för det gamla Israel, och hur återspeglar dessa alternativ det vi ser i hela Bibeln?`

Herren är mycket tydlig: Han, Jahve, har ställt dem inför två alternativ, i grund och botten samma sak som han gjorde med Adam och Eva i Eden. De hebreiska orden för ”gott” (tov) och ”ont” (ra´) är faktiskt desamma som används i Första Moseboken för trädet som ger kunskap om ”gott” (tov) och ”ont” (ra´). Varken här eller i Bibeln i övrigt finns det något ingenmansland, någon neutral plats att vara på. Människor tjänar antingen Herren och har liv eller också väljer de döden. Så är det för oss alla.

Liv, godhet, välsignelser, i kontrast mot vad? Död, ondska och förbannelser. Men till slut kan man med rätta hävda att Gud verkligen bara ger dem det goda, bara liv och bara välsignelser. Men om de vänder sig bort från honom ska dessa onda ting bli den naturliga konsekvensen, eftersom de inte längre har hans särskilda beskydd.

På vilket sätt vi än förstår det presenteras dessa två alternativ för folket. Det är också väldigt tydligt att de har fri vilja och sina fria val. Tillsammans med mycket annat i Bibeln är dessa verser obegripliga utan den fria viljans heliga gåva, ett fritt val.

I verklig mening sade Herren till dem: Välj därför livet, på grund av den fria vilja jag gett er. Välj välsignelsen, välj godheten, inte döden, ondskan och förbannelserna.

Visst verkar det uppenbart vad det rätta valet skulle bli, eller hur? Ändå vet vi vad som hände. Den stora striden var lika verklig då som nu. Så vi behöver lära oss från Israels exempel vad som kan hända om vi inte överlåter oss helt åt Herren och väljer livet och allt vad detta innebär.

`Läs 5 Mos. 30:20. Lägg märke till kopplingen mellan kärlek och lydnad. Vad behöver Israel göra för att vara trogna mot Herren? På vilket sätt gäller dessa principer även oss idag?`