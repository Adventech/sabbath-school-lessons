---
title:  Välj livet
date:  13/11/2021
---

> <p>Nyckeltext</p>
> ”Jag tar i dag himmel och jord till vittnen på att jag har ställt dig inför liv och död, välsignelse och förbannelse. Du skall välja livet, så att du och dina efterkommande får leva” (5 Mos. 30:19).

### Veckans Huvudtexter
1 Mos. 2:8, 9; Rom. 6:23; 1 Joh. 5:12; 5 Mos. 30:1–20; Rom. 10:6–10; 5 Mos. 4:19; Upp. 14:6–12.

Det är alltid en sorglig berättelse: en ung människa, i detta fall en 22 år gammal kvinna, fick diagnosen att hon hade en dödlig sjukdom, en hjärntumör. Inte ens den moderna medicinvetenskapens under kunde göra mer än att förlänga lidandet fram till det oundvikliga. Men denna unga kvinna, ”Sandy”, ville inte dö.

Hon hade en plan. Efter att hon dött skulle hennes huvud djupfrysas i en behållare med flytande kväve i hopp om att det skulle bevara hennes hjärnceller. Där skulle det få vänta, femtio år, hundra år, tusen år, fram tills att teknologin någon gång i framtiden kommit så långt att hennes hjärna med dess nervkopplingar kunde laddas upp till en dator. Då skulle Sandy ”leva” vidare, kanske till och med för evigt.

En sorglig berättelse, inte bara därför att en ung människa skulle dö utan på grund av var hon satte sitt hopp om liv. Likt de flesta ville Sandy leva. Men hon valde en väg som till slut verkligen inte skulle fungera.

När vi den här veckan fortsätter att studera Femte Moseboken ska vi se på val av liv och möjligheten vi har fått att välja livet, men att välja det utifrån vad Gud, livets givare och uppehållare, nådigt har gett.