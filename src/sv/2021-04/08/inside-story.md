---
title:  Missionsnytt
date:  19/11/2021
---

#### Mod att bryta kedjorna

Mod att bryta kedjorna

Likotsi, vars namn betyder ”olycka”, har sannerligen upplevt många ”olyckor” i sitt liv. När han var mycket ung dog hans pappa, och hans mamma fick kämpa för att hålla ihop familjen, som bestod av sex barn i olika åldrar.

Hans mamma gjorde allt hon kunde för att ge barnen mat varje dag. Hon hade ingen utbildning, ingen arbetslivserfarenhet, inget familjestöd och naturligtvis inget socialt stöd förutom att regeringen gav barnen gratis låg- och mellanstadieutbildning.

Barnen fick sin grundutbildning och Likotsi började även smaka på gymnasieutbildningen. Han tyckte så mycket om att gå i skolan! Men snart insåg han att den ekonomiska bördan hade blivit för stor för hans mamma, så han fick lämna skolan för att försöka hjälpa henne med att få in pengar till familjen.

Detta beslut blev tyvärr förödande för Likotsi. Han mötte andra ungdomar som också kämpade för att få pengar för sin överlevnad. Han började få dåliga kamrater som lärde honom oärliga sätt att tjäna pengar, men också dåliga vanor. Han började dricka alkohol och ta droger. Han slutade hjälpa sina syskon och mamma och levde mer och mer på gatan. Inom två år var han drogberoende, deprimerad och hade helt slutat tro på någon framtid över huvud taget!

En dag när han inte var full träffade han en barndomsvän som han inte hade sett på länge. Vännen berättade att han var på väg till ett ”vänskapsklubbs-möte”, och helt plötsligt bjöd han med Likotsi.

Likotsi tvekade. Han visste att män-niskor brukade döma honom hårt som en tjuv eller bara en galen ungdom. Men tack vare sin väns uppmuntran tackade han ja till erbjudandet.

ADRA Lesotho hade startat dessa vänskapsgrupper på olika platser i landet. Gruppmedlemmarna, mentorerna och stödjarna jobbar där tillsammans för att ge ungdomar utbildning i hur de kan klara sina liv och ge dem hopp om en bättre framtid.

Likotsi berättar om sitt första möte med gruppen: ”De var så välkomnande! Jag kände mig inte alls fördömd. Jag tyckte att det var ett så bra möte, och efteråt fick jag möjlighet att prata med en av mentorerna som bad med mig. Jag beslöt mig för att fortsätta komma till mötena.”

Likotsi valde att bryta med sitt destruktiva liv. Men han vågade inte komma hem då han visste att han hade åsamkat familjen stor skada och besvikelse. Hans mentor valde att först möta hans familj, och sedan följde han med honom hem.

Idag är Likotsi befriad från de kedjor som förslavade honom – alkoholen och drogerna. Han är så tacksam för att han fick möjlighet att förändra sitt liv. Detta möte med barndomsvännen ser han inte som en ”olycka”!

Idag har Likotsi tro på en bättre framtid, och han håller på att utbilda sig praktiskt så att han kan försörja både sig själv och sin familj. En dag hoppas han också kunna bli en mentor och kunna hjälpa någon annan som känt samma hopplöshet som han själv att få tro på en bättre framtid igen.

ADRA förändrar världen – ett liv i taget!