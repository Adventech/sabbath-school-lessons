---
title:  Livets träd
date:  14/11/2021
---

Ingen av oss har bett om att få finnas till, eller hur? Lika lite som att välja att bli till valde vi var och en när vi skulle födas och vilka våra föräldrar var.

Så var det också med Adam och Eva. De valde inte att bli skapade av Gud lika lite som ett löv, en klippa eller ett berg gjorde det. Som människor har vi dock inte bara fått vår existens (också en klippa finns till) eller bara vårt liv (det har också en amöba), utan vi har fått ett liv som rationella varelser skapade till Guds avbild.

Men vi valde inte heller att bli till som rationella, fria varelser skapade till Guds avbild. Men vad Gud ger oss är valet att fortsätta existera, välja livet, det eviga livet i honom. Det får vi tack vare Jesus och hans död på korset.

`Läs 1 Mos. 2:8,9, 15–17. Vilka två alternativ för Adams existens presenterade Gud?`

”Mitt i Edens lustgård växte livets träd. Frukten på det kunde föreviga livet. Hade Adam fortsatt att vara lydig, skulle han alltjämt ha haft fri tillgång till detta träd och levt för evigt. Men eftersom han hade syndat hindrades han nu från att äta av livets träd och måste dö. Den gudomliga domen ’jord är du, och jord ska du åter bli’ syftar på livets fullständiga utplånande” (Ellen White: Från mörker till ljus, s. 460).

Redan från början presenterar Bibeln bara ett av två alternativ för oss: evigt liv, som vi ursprungligen var tänkta att ha, och en evig död, som i en bemärkelse bara är en återgång till den icke-existens som vi från början kom ifrån.

Intressant är också hur ”livets träd”, som Bibeln säger ger odödlighet och som visar sig i Bibelns första bok, återkommer i dess sista bok. Läs Upp. 2:7 och 22:2, 14. Kanske är budskapet att fastän vi skulle ha haft tillträde till livets träd gick vi miste om det tillträdet i och med synden. När syndens problem en gång är slutgiltigt och fullständigt löst, tack vare Jesus och frälsningsplanen, får de återlösta som valt livet tillträde till livets träd så som vi från början skulle ha haft.

`Tänk på detta: hur väljer vi genom våra dagliga val riktning mot antingen livet eller döden?`