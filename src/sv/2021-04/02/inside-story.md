---
title:  Missionsnytt
date:  08/10/2021
---

#### Boonoos stora prov

Vilket är det viktigaste året på gymnasiet? I Mongoliet brukar man svara att det är sista året. Studenterna tar sin examen och skriver ett särskilt prov som avgör om de kan gå på universitetet.

Sista året på gymnasiet var extra speciellt för Boonoo eftersom hon blev döpt under det året. Två missionärer hade kommit till hennes lilla stad. Hon hade tackat ja till deras inbjudan att studera Bibeln med dem. Det ledde till att hon lärde känna Jesus och ville bli döpt.

Efter Boonoos dop tog hon sina förberedelser inför sitt inträdesprov till högre utbildning på större allvar. Många av Boonoos klasskamrater hade privata handledare som hjälpte dem att förbereda sig för att skriva provet i det ämne som de hade valt. Boonoo älskade matte, men hon hade inte råd att anställa en handledare. Så hon bad om hjälp. ”Käre Gud, jag får vara min egen handledare, och jag ska förbereda mig genom att lösa fem matteproblem varje dag”, bad hon. ”Hjälp mig bara, snälla.”

Till slut kom dagen för provet. Gymnasieelever från hela provinsen samlades i stadens gymnasieskola. Nästan 600 studenter hade valt samma ämne som Boonoo. Den som fick högst poäng skulle få välja universitet först. Och de andra skulle få välja i tur och ordning efter sina resultat. Boonoo bad: ”Gud, var med mig.”

Läraren låste dörren och berättade för eleverna att de fick lämna salen först när de hade skrivit provet och alla prov hade betygsatts. När studenterna var klara väntade de. Och väntade.

Till slut kom läraren tillbaka och berättade för ungdomarna att de inte skulle få sina resultat förrän nästa dag. De fick gå hem för natten.

När Boonoo vaknade på morgonen såg hon att det hade regnat. Hon var inte orolig över provet. Hon hade gjort allt hon kunde och litade på att Gud skulle ordna allt till det bästa

I skolan trängdes eleverna framför anslagstavlan och letade efter sina resultat. När Boonoo lyckades komma närmare såg hon att hennes namn låg på femte plats. Hon kunde inte tro det! Senare lämnade läraren tillbaka proven, och Boonoo märkte att hon bara hade missat en av de 40 matematiska ekvationerna. Sedan tittade hon närmare och insåg att läraren hade gjort ett misstag. Hon hade gett rätt svar. Hon påpekade misstaget för läraren, men han vägrade att ändra hennes betyg. Han sa att om han ändrade det, så måste han dubbelkolla alla prov.

Först blev Boonoo upprörd. Men sedan kom hon ihåg att hon hade bett och att Gud hade hjälpt henne.

Så blev det dags för studenterna att välja sina universitet. Den som hade fått högst poäng valde ett universitet. Sedan fick nästa person välja. Till slut blev det Boonoos tur. Ingen hade ännu valt Mongoliets nationella universitet, så hon fick välja det.

”Gud visste att jag inte behövde få det högsta betyget för att välja det universitet som jag hade riktat mig in på. Jag behövde bara lita på honom”, säger hon.

Idag är Boonoo 29 år och använder sina matematiska kunskaper för att arbeta som ADRA:s chefsrevisor i Mongoliet.