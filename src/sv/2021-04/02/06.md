---
title:  Amoreernas ondska
date:  07/10/2021
---

I 5 Mos. 2 och 3 fortsätter Mose att återge israeliternas historia och hur de, med Guds välsignelse, utrotade sina fiender. När de var trogna gav Gud dem seger, även över ”jättar” (5 Mos. 2:11, 20; 3:13).

Naturligtvis leder detta oss till det svåra temat som vi åtminstone måste beröra, utrotningen av dessa folk. Israeliterna skulle ofta erbjuda dem fred (5 Mos. 20:10, 11) men om de inte accepterade erbjudandet skulle israeliterna gå in och utrota dem, kvinnor och barn medräknade. ”Herren, vår Gud, överlämnade honom åt oss, och vi dödade honom, hans söner och allt hans folk. Då intog vi också alla hans städer och vigde alla männen där åt förintelse, och även kvinnorna och barnen. Vi lät ingen komma undan” (5 Mos. 2:33, 34).

Det finns de som försöker kringgå detta genom att hävda att dessa berättelser inte är sanna. Men eftersom vi tror att ”Varje bok i skriften är inspirerad av Gud och till nytta när man undervisar, vederlägger, vägleder och fostrar till ett rättfärdigt liv” (2 Tim. 3:16) är det inget alternativ för oss. Därmed lämnas vi med den svåra frågan om dessa händelser.

`Läs 1 Mos. 15:1–16. Vad sade Gud till Abram i 1 Mos. 15:16? Hur belyser det detta svåra ämne?`

Utan tvekan var många av dessa hedniska folk ytterst brutala och grymma. Egentligen skulle de med all rätt ha straffats för sin ondska och sina brott redan långt tidigare. Även om Gud tålmodigt väntade på dem för att de skulle ändra sig, gjorde de inte det. Samtidigt förändrar detta fortfarande inte den svåra verkligheten att alla skulle dödas, även barnen.

Faktum är att vi nu, med så lite information, inte har hela sammanhanget av händelserna. Det är svårt att acceptera denna hårda verklighet, men vi kan förtrösta på Guds godhet som har uppenbarats på så många andra sätt, främst i Jesus död för oss. Tro handlar inte bara om att älska Gud på en vacker dag i en skön skog full av underbara utsikter och ljud. Den handlar också om att förtrösta på honom trots att vi inte helt förstår allt.

`Läs 1 Kor. 10:1–4 och Joh. 14:9. Hur hjälper de här verserna, och många andra, oss att förtrösta på Guds kärlek, rättvisa och godhet, även när vi ser saker som verkar svåra att förena med denna förståelse av Gud?`