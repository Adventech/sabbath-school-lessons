---
title:  Moses verksamhet
date:  03/10/2021
---

Moses närvaro märks i hela Bibeln. Fastän han inte nämns förrän i 2 Mos. 2:2 hade han skrivit Första Moseboken, Guds auktoritativa och grundläggande berättelse om vilka vi är, hur vi kom hit, varför saker och ting ligger så illa till som de gör, och varför vi ändå kan ha hopp. Skapelsen, fallet, löftet om återlösning, floden, Abraham, evangeliet, allt har sina rötter i Första Moseboken, och dess författare var profeten Mose. Det är svårt att riktigt mäta inflytandet som denne ende man, som inte var utan fel, ändå kunde utöva för Gud eftersom han älskade Herren och ville tjäna honom.

`Läs 2 Mos. 32:29–32, som återger samtalet mellan Herren och Mose efter den fruktansvärda synden med guldkalven. Vad lär berättelsen oss om Moses karaktär och varför Herren, trots Moses brister, kunde använda honom på ett så mäktigt sätt?`

Även om Mose inte hade något att göra med den synden försökte han medla för detta syndiga folk och var till och med villig att själv gå förlorad för deras skull. Det är intressant att när Mose i 2 Mos. 32:32 ber Gud ”förlåta” deras synd betyder verbet egentligen ”lyfta, bära”. Mose förstår tyngden av synden och vad som krävdes för att den skulle bli försonad och ber faktiskt att Gud ska ”lyfta” eller ”bära” bort deras synd. Det är ytterst det enda sättet att förlåta den, liksom varje synd.

Därmed har vi här, tidigt i Bibeln, ett kraftfullt uttryck för ställföreträdande: Gud själv lyfter och bär i Jesus person hela vår syndabörda och dess straff. Det är Guds förutbestämda sätt att frälsa mänskligheten samtidigt som han förblir sann gentemot sitt styres och sin lags principer.

Århundraden senare skulle Petrus skriva så här om Jesus: ”Våra synder bar han i sin egen kropp upp på träpålen, för att vi skulle dö bort från synden och leva för rättfärdigheten. Genom hans sår har ni blivit botade” (1 Pet. 2:24).

Vad vi ser i denna berättelse om Mose och hans reaktion på deras synd är att Mose tar rollen som medlare för ett fallet, syndfullt folk, en förelöpare för det som Jesus också gör för oss (se Heb. 7:25).

`Villig att ge sitt liv för sitt folk? Fundera vidare över tillämpningen av dessa ord. Vad kan de lära oss om vad det betyder att verkligen älska andra?`