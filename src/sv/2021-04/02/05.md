---
title:  Kadesh Barnea
date:  06/10/2021
---

Det vilar en skugga över de tidiga delarna av Femte Moseboken, skuggan från Kadesh Barnea. Denna olyckliga berättelse utgör, som vi sett, den omedelbara bakgrunden för Femte Moseboken och är värd att ta en närmare titt på.

`Läs 4 Mos. 14. Hur reagerade folket på spejarnas rapport, och vad ledde deras reaktion till? (Se även 5 Mos. 1:20–46.)`

Vi kan hämta många viktiga lärdomar från denna berättelse, men en viktig lärdom som återkommer i boken finns också i 4 Mos. 14.

`Läs 4 Mos. 14:11–20. Här ser vi återigen Mose i rollen som medlare. Vad är betydelsefullt kring hans sätt att resonera med Herren beträffande varför Herren inte skulle förgöra dem?`

Tänk på vad Mose säger till Gud. Om du gör detta, tänk då på vad du ger för intryck för egypterna och andra folk i området. Denna poäng är viktig eftersom allt Gud velat göra med Israel ytterst inte var bara för Israels skull utan för mänskligheten i sin helhet. Israels nation skulle vara ett ljus för världen, ett vittne för dem som levde då om den sanne Gudens kärlek och makt och den frälsning som fanns hos honom och inte hos de värdelösa avgudar som dessa folk hade tillbett.

Men, som Mose sade, vad händer om du utplånar detta folk? Då säger andra folk: ”Herren förmådde inte föra sitt folk in i det land som han hade lovat dem med ed. Det var därför han slog ihjäl dem i öknen” (4 Mos. 14:16).

Vad vi ser här är ett tema som finns i hela Bibeln, tanken att Gud ska förhärligas i sitt folk, att hans härlighet, godhet, kärlek och makt ska uppenbaras i hans församling genom det han gör genom sitt folk. Hans folk gör det naturligtvis inte alltid lätt för honom att göra detta, men ytterst blir Gud förhärligad genom sina gärningar på jorden.

`Läs Ef. 3:10. Vad säger Paulus här, och hur sker detta? Hur visas ”Guds vishet i hela dess mångfald” i kosmos? Vilken roll, om någon, har vi som individer i förverkligandet av detta?`