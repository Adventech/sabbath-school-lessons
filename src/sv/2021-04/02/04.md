---
title:  Tusen gånger fler
date:  05/10/2021
---

Efter den långa vandringen i öknen förde Mose Herrens talan (han var en profet, ja, faktiskt mer än en profet) och sade: ”Härmed överlämnar jag landet åt er. Gå och ta i besittning det land som Herren med ed har lovat att ge era fäder Abraham, Isak och Jakob och deras efterkommande” (5 Mos. 1:8). Men lägg märke till vad som kommer sedan.

`Läs 5 Mos. 1:9–11. Vad betyder dessa ord, särskilt i ljuset av att folket i verklig bemärkelse straffades av Gud för upproret vid Kadesh Barnea?`

Här ser vi ett annat exempel på Guds generositet. Även mitt under ökenvandringen var israeliterna välsignade: ”I fyrtio år sörjde du för dem i öknen så att de inte saknade något. Deras kläder slets inte ut, och deras fötter svullnade inte” (Neh. 9:21).

Återigen visade Mose sin kärlek till sitt folk och bad Gud att låta dem föröka sig tusen gånger mer än vad han redan hade gjort!

`Läs 5 Mos. 1:12–17. Vad blev resultatet av Guds direkta välsignelse över dem? Vilka steg tog Mose för att hantera situationen?`

Även om Gud var så kraftfullt närvarande bland dem behövdes det en organisation, en struktur, ett rättssystem. Israel var qahal, en organiserad menighet (se 5 Mos. 31:30), en föregångare till Nya testamentets ekklesia, det grekiska ordet för ”församling” (se Matt. 16:18). Fastän Paulus var verksam i ett annat sammanhang var han aldrig långt borta från sina judiska rötter. I 1 Kor. 12 ser vi honom klart skissa behovet av kvalificerade människor i olika roller för att kroppen skulle fungera väl, precis som vi ser i Femte Moseboken och qahal i öknen. Dagens församling behöver, precis som qahal vid den tiden, vara en enad kropp av människor som fyller olika funktioner i enlighet med sina gåvor.

Ibland hör vi människor reagera mot ”organiserad” religion (skulle de föredra en ”oorganiserad” religion i stället?). Men Guds Ord, särskilt Nya testamentet, erkänner ingen annan religion än en organiserad.