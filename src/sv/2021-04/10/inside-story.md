---
title:  Missionsnytt
date:  03/12/2021
---

#### SOS-missionär

Som tonåring drömde jag om att bli missionär. Men hur skulle det kunna bli möjligt?

Min far dog när jag var ung, och min mor var den enda kristna människan som jag kände. Våra andra släktingar var shamaner som dyrkade förfäderna i mitt hemland Sydkorea.

En dag berättade mamma att hon kände en professor som skickade missionärer till andra länder. ”Han vill prata med dig om din dröm”, sa hon.

Jag blev överlycklig och kom överens om att träffa professorn. När jag gick till mötet flera dagar senare gick jag förbi en grupp tonåringar som bar T-shirts med bokstäverna ”SOS”. De inbjöd mig till ett evangeliskt möte för ungdomar i Adventkyrkan som låg i närheten. Jag älskar att gå i kyrkan, och jag följde gärna med tonåringarna till deras vackra träkyrka.

När pastorn fick veta att jag var kristen frågade han vad jag visste om sabbaten. Ingenting. Jag gick alltid i kyrkan på söndagarna. Pastorn berättade för mig om sabbaten. Medan han talade kände jag att sabbaten var en vacker dag som jag ville fira.

Nästa dag gick jag tillbaka till den vackra träkyrkan för att lära mig mer om Bibeln. Medan jag var där ringde professorn. Jag berättade att jag höll på att studera Bibeln i Adventkyrkan. Han blev arg och sa att riktiga kristna inte följde samma lärosatser som adventisterna och förklarade sina lärosatser för mig. Adventistpastorn, som satt i närheten, kunde inte låta bli att höra samtalet. Han sa att professorns lärosatser lät som de läror som lärdes ut av en kristen sidogren som hävdar att dess ledare är den heliga Anden själv. Vi kollade lite, och det visade sig att professorn tillhörde sekten. Det gjorde också min mor.

Det gjorde mig ledsen och upprörd att mamma hade försökt lura mig att gå med i gruppen. Jag bad henne att studera Bibeln med adventistpastorn, men hon vägrade ilsket. Jag var inte säker på vad jag borde göra härnäst. Adventistpastorn föreslog att jag skulle studera vid Sah-myook Adventist University.

Mamma blev snällare när jag började studera på universitetet. Jag berättade för henne vad jag lärde mig, och lite i taget tittade hon på adventistprogram på YouTube och läste adventisttidningar. Jag tog min examen från universitetet 2020.

Efter ett av sina möten blev sedan min mammas grupp superspridare av coronaviruset. Det resulterade i ett av de värsta utbrotten i Sydkorea. Tusentals män-niskor, inklusive mamma, blev smittade. Tack och lov återhämtade hon sig snabbt, men gruppens kyrka stängdes och dess möten förbjöds. Under tiden som mammas kyrka har varit stängd tror jag att Gud håller på att leda henne till en bättre relation med honom.

Jag älskar de här orden som Jesus själv har uttalat: ”Människosonen har kommit för att söka efter det som var förlorat och rädda det” (Luk 19:10).

So-hee är en av många adventister i Sydkorea som har ett hjärta för Jesus missionsuppdrag. Två av det här kvartalets speciella missionsprojekt kommer att genomföras i två städer i Sydkorea.