---
title:  Tänk på regnbågen
date:  28/11/2021
---

”Tänka på/minnas” förekommer för första gången i Bibeln i 1 Mos. 9 när Herren efter den världsomfattande floden sade till Noa att han skulle sätta sin båge i skyn som ett tecken på hans förbund med hela jorden. Den skulle visa att han aldrig mer skulle förstöra jorden med en flod.

`Läs 1 Mos. 9:8–17. Hur används uttrycket ”tänka på” här? Vad kan vi lära oss av hur det används för att vi ska tänka på vad Gud gjort för oss?`

Självklart behöver Gud inte regnbågen för att komma ihåg sitt löfte och förbund. Han använde bara ett språk som människor kan förstå. Regnbågen påminner oss människor om att tänka på Guds löfte och förbund, att han aldrig mer ska förstöra jorden med en flod. Med andra ord skulle regnbågen hjälpa människor att komma ihåg detta speciella förbund som Gud instiftat. Varje gång regnbågen syns skulle Guds folk komma ihåg inte bara Guds dom över världen för dess synd utan också hans kärlek till världen och hans löfte att inte låta floden drabba den igen.

Vi ser hur viktigt det är att tänka på Guds löften, hans varningar och vad han gör i världen.

Regnbågen i skyn blir ännu viktigare idag när många vetenskapsmän utifrån naturlagarnas kontinuitet förnekar tanken att en världsvid flod över huvud taget har inträffat. Det är fascinerande att Ellen White skrev att innan floden kom hade många människor samma tanke att naturlagarnas kontinuitet uteslöt möjligheten att en världsvid flod någonsin skulle inträffa. Hon skrev att visa män hävdade att naturens ”lagar är så orubbligt fastställda att Gud själv inte skulle kunna förändra dem” (Det var mycket gott, s. 78). Redan före floden hävdade alltså människor att utifrån naturlagar skulle den över huvud taget inte kunna komma.

Men Gud talade i sitt Ord om floden och gav världen ett tecken, inte bara på floden utan också på sitt löfte att den inte skulle komma tillbaka. Om vi alltså kommer ihåg vad regnbågen betyder har vi en försäkran, skriven i skyn med dessa vackra färger, att Guds Ord är säkert. Om vi kan lita på hans Ord för detta löfte, varför inte lita på hans Ord i allt annat också?

`Tänk på Guds löften nästa gång då du ser regnbågen. Hur kan vi lära oss att lita på alla dessa löften?`