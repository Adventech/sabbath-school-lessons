---
title:  Kom ihåg att du var en slav
date:  02/12/2021
---

`Läs 5 Mos. 5:15; 6:12; 15:15; 16:3, 12; 24:18, 22. Vad ville Herren särskilt att de aldrig skulle glömma och varför?`

Som vi sett i hela Gamla testamentet förde Herren ständigt folkets tankar tillbaka till uttåget, deras mirakulösa befrielse som Gud gav dem från Egypten. Ännu idag, tusentals år senare, firar bekännande judar påsk till minne av vad Herren gjorde för dem. ”När ni kommer till det land som Herren har lovat att skänka er skall ni hålla fast vid detta bruk. Och när era barn frågar er: Vad betyder detta bruk? skall ni svara: Det är ett påskoffer åt Herren; när han dödade egypterna gick han förbi israeliternas hus och skonade våra hem” (2 Mos. 12:25–27).

`Hur kan du få en djupare erfarenhet av Gud genom påsken?`

För kristna idag är påsken en symbol för den befrielse vi fått i Kristus: ”för vårt påsklamm, Kristus, är slaktat” (1 Kor. 5:7).

`Läs Ef. 2:8–13. Vad skulle dessa hednakristna tänka på? På vilket sätt är det en parallell till vad också hebreerna fick befallning om i Femte Moseboken?`

Paulus ville att dessa människor skulle komma ihåg vad Gud har gjort för dem i Kristus, vad Kristus har räddat dem från, och vad de nu hade tack vare Guds nåd mot dem. Som hos israeliterna fanns det inget hos dem själva som de kunde berömma sig med inför Gud. Nej, det var bara Guds nåd som de fått som gjorde dem till vilka de var i Kristus Jesus. Och den hade de fått redan när de var ”utanför medborgarskapet i Israel, utan del i förbunden och deras löfte” (Ef. 2:12).

För israeliterna i öknen, kristna i Efesos och adventister överallt i världen var och är det viktigt att alltid tänka på och inte glömma vad Gud har gjort för oss i Kristus. Det är inte konstigt att vi har dessa ord: ”Det skulle hjälpa oss om vi använde en timme varje dag till att tänka på och meditera över Jesus liv. Vi skulle gå igenom det, händelse efter händelse, och låta tankarna syssla med varje detalj. Framför allt skulle vi syssla med de avslutande scenerna i hans liv. När vi stannar upp inför hans stora offer för oss kommer vi att lita mer på honom och älska honom mer, och vi kommer att bli mer och mer fyllda av hans Ande” (Ellen White: Messias, s. 68, 69).