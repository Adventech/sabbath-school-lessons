---
title:  Om dagar som gått
date:  29/11/2021
---

I 5 Mos. 4 har vi läst om underbara påminnelser som Herren gav sitt folk genom Mose om deras stora förmåner som Guds utvalda folk. Han hade befriat dem från Egypten ”med prövningar och tecken, under och krig, med stark hand och lyftad arm och med skräckinjagande stordåd, så som Herren, er Gud, gjorde med er i Egypten, inför dina ögon” (5 Mos. 4:34). Med andra ord gjorde Gud inte bara någonting stort för dig, utan han gjorde det också på ett sådant sätt att du skulle komma ihåg det och aldrig glömma vilka stora ting han har gjort för dig.

`Läs 5 Mos. 4:32–39. Vad sade Herren att de skulle tänka på, och varför var det så viktigt att de kom ihåg detta?`

Mose ger folket en återblick på hela historien, fram till själva skapelsen, och frågar dem sedan retoriskt om någonting sådant som de fick vara med om någonsin hade gjorts i historien. Han manar dem faktiskt att fråga sig, studera och se om någonting sådant som de hade varit med om någonsin hade skett tidigare. Genom att ställa frågor till dem försökte Mose få dem att inse vad Herren hade gjort för dem och därmed hur tacksamma de därför kunde vara för hans mäktiga gärningar i deras liv.

I centrum för dessa handlingar stod befrielsen från Egypten och sedan, kanske på något sätt ännu mer överraskande, hans tal till dem vid Sinai, vilket lät dem höra ”hans ord ur elden.”

`Läs 5 Mos. 4:40. Vilken slutsats ville Mose att folket skulle dra från dessa ord om vad Gud hade gjort för dem?`

Herren gjorde inte allt detta utan något syfte. Han hade friköpt sitt folk, hållit sin del av förbundet han instiftat med dem. De var befriade från Egypten och på väg att komma in i det utlovade landet. Gud gjorde sin del; nu skulle de hålla sin del, som helt enkelt var att lyda.

`Hur är Israels erfarenhet med Gud en förebild på frälsningsplanen som den uttrycks i Nya testamentet? Vad gjorde Jesus för oss, och hur ska vi reagera på det? (Se Upp. 14:12.)`