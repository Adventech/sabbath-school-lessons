---
title:  Akta dig … för att glömma
date:  30/11/2021
---

`Läs 5 Mos. 4:9, 23. Vad säger Herren att de ska göra, och varför är denna maning så viktig för folket?`

Två verb är dominerande i början av dessa verser: ”akta dig/er” och ”glömma”. Vad Herren säger till dem är: akta er så att ni inte glömmer. Glöm alltså inte vad Herren har gjort för er och inte heller det förbund han har instiftat med er.

Verbet ”akta dig/er”, hebr. šmr, förekommer i lite olika betydelser i Gamla testamentet och betyder ”(in)hägna, skydda, bevara, hålla”. Intressant nog förekommer det för första gången i 1 Mos. 2:15, redan före synden, när Herren sade att Adam skulle ”vårda” trädgården han gett honom.

Nu säger Herren att folket, var och en personligen (”akta dig”, 5 Mos. 4:9), ska akta sig så att de inte glömmer. Att ”glömma” handlar inte så mycket om minnesförlust (även om det också kunde komma med tiden i senare generationer) utan mer att de inte skulle släppa sina förbundsåtaganden. De skulle alltså tänka på vilka de var och vad det innebar för hur de skulle leva inför Gud, inför andra hebreer, inför främlingar bland dem och inför folken runt omkring dem.

`Läs på nytt 5 Mos. 4:9 (se även 6:7; 11:19), men koncentrera dig på den senare delen, på hur de skulle undervisa sina barn och barnbarn. Vad hade detta att göra med att de inte skulle glömma?`

Det är ingen tillfällighet att direkt efter att Mose hade sagt att de inte skulle glömma säger han till dem att de ska lära de kommande generationerna detta. Det var inte bara deras barn som behövde höra detta. Kanske var det ännu viktigare att när de berättade och återberättade dessa berättelser om vad Gud hade gjort för dem skulle folket inte glömma vad detta innebar. Det fanns väl inget bättre sätt att bevara kunskapen om vad Herren gjort för sitt utvalda folk?

`På vilket sätt hjälper det både dig själv och andra att du berättar om dina egna upplevelser med Herren? Hur har att berätta om Guds ledning hjälpt dig att inte glömma hur han har lett dig?`