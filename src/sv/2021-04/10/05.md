---
title:  Att ha ätit och vara mätt
date:  01/12/2021
---

En f.d. samfundsledare som arbetat vid Adventistsamfundets generalkonferens i 34 år berättade hur han och hans fru många år tidigare landade på en flygplats och då fick veta att en resväska hade kommit bort. ”Precis där”, berättade han, ”vid bagagebandet och helt öppet, böjde vi knä och bad att Herren skulle hjälpa oss att få vår resväska.” Sedan berättade han att många år senare hände samma sak: de kom till en flygplats, men en resväska saknades. Då, berättade han, sade han till sin fru: ”Oroa dig inte, försäkringen täcker den.”

`Tänk på den här erfarenheten när du läser 5 Mos. 8:7–18. Vilken varning ger Herren sitt folk här, och vad kan den betyda även för oss idag?`

Se vad det skulle innebära att de varit trogna mot Herren. De skulle inte bara få ett underbart och rikt land, ”ett land där du inte skall behöva äta torftigt eller lida brist på någonting” (5 Mos. 8:9). De skulle också bli rikligt välsignade i det landet: flockar, hjordar, guld, silver och vackra hem. De skulle alltså få all materiell välfärd som livet kan erbjuda.

Och sedan? De skulle möta faran som alltid följer välfärd och materiell framgång: att glömma att ”det är Herren, din Gud, som ger dig kraft att skaffa rikedom” (5 Mos. 8:18).

Om inte i början så skulle de, när åren gick och de hade allt det materiella de behövde, glömma sitt förflutna och hur Herren lett dem ”genom den stora och fruktansvärda” öknen (5 Mos. 1:19). I stället skulle de faktiskt tänka att det var deras egen duktighet och förmåga som gjorde dem så framgångsrika.

Detta är precis vad Herren hade varnat dem för (och särskilt när man läser senare profeter ser man att detta tyvärr är exakt vad som hände dem).

Så, mitt i denna välfärd säger Mose till dem att tänka på att det var endast Herren som hade gjort allt detta för dem, och de skulle inte låta sig bedras av de materiella välsignelserna som han gett dem. Århundraden senare varnade Jesus själv i liknelsen om såningsmannen för ”rikedomens lockelser” (Mark. 4:19).

`Oavsett hur mycket pengar och materiell egendom vi har här är vi alla av kött och blod, och vi kommer till slut att dö och hamna i ett hål i marken. Vad säger detta oss om faror som kommer med rikedomen – hur den kan få oss att glömma vårt behov av den ende som kan befria oss från detta hål i marken?`