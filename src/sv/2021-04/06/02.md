---
title:  Lägg inte till och ta inte bort
date:  31/10/2021
---

`Läs 5 Mos. 4:1, 2. Vad var den specifika varning som Herren gav dem i fråga om hans ”stadgar och föreskrifter”? Varför blev de genast varnade? (Se även 5 Mos. 12:32.)`

Herren befaller dem att lyda dessa ”stadgar och föreskrifter” och inte ta bort någonting från dem. Varför säga det? För varför skulle någon vilja ändra Guds lag?

”Satan har varit uthållig och otröttlig i sina försök att föra vidare det verk han började i himlen, att förändra Guds lag. Han har lyckats få världen att tro på den teori han lade fram i himlen före sitt fall, att Guds lag var bristfällig och behövde revideras. En stor del av bekännande kristna har genom sina ord eller sin inställning visat att de har tagit till sig denna felaktighet” (Ellen White: Selected Messages, bok 2, s. 167).

När du tänker på det gamla Israels historia ser du att de på många sätt hamnade i problem därför att de inte bara ignorerade vissa föreskrifter i lagen. Rent praktiskt innebar det att de tog bort något från lagen. Men de lade också till något i den på så sätt att de förde in sedvänjor som inte var specificerade i lagen, vilket ytterst ledde till att de överträdde den.

`Läs Matt. 15:1–9. På vilket sätt ser vi här ett exempel på principen som Mose, om än i ett annat sammanhang, varnade israeliterna för?`

När hebreerna äntligen kom till det utlovade landet ignorerade de ofta direkta varningar, t.ex. för avgudadyrkan. Som ett resultat följde de många hedniska sedvänjor, ibland t.o.m. som en del av deras tilltänkta tillbedjan av Jahve. Men på Jesus tid hade de lagt till alla sorters mänskliga traditioner som, enligt Jesus själv, satte ”Guds ord ur kraft”.

I vilket fall som helst ändrades lagen, vare sig man tog bort något eller lade till något, och folket led av konsekvenserna.

`Vad betyder det att lägga till eller ta bort något av det Gud säger, och hur kan vi bäst hålla fast vid lagens kärna?`