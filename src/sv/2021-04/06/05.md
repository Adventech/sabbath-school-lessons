---
title:  Vilket stort folk?
date:  03/11/2021
---

Det som följer efter 5 Mos. 4:4 är några av de djupaste och vackraste texterna i hela Bibeln (hebreiskan är magnifik!). Man skulle kunna säga att kärnan i Femte Mosebokens budskap finns just här, och allt annat är kommentarer. När du läser texten, tänk på vilka olika sätt som denna princip kan tillämpas även på oss idag.

`Läs 5 Mos. 4:5–9. Varför talade Herren detta till Israel genom Mose?`

Herren vill att folket ska inse att de är kallade, utvalda av en speciell anledning. De är ett ”stort” folk, precis som Gud hade sagt till Abram redan vid hans första kallelse ut ur Kaldeen: ”Jag skall göra dig till ett stort folk” (1 Mos. 12:2; se även 18:18).

Men syftet med att göra dem stora var att de skulle bli till ”välsignelse”, och ”genom dig ska alla jordens folk bli välsignade” (1 Mos. 12:2, 3, nuB). Fastän den yttersta välsignelsen skulle bli att Jesus, Messias, skulle komma genom deras släktled, skulle de fram till dess vara världens ljus: ”jag skall göra dig till ett ljus för andra folk, för att min räddning skall nå över hela jorden” (Jes. 49:6). Inte så att frälsningen skulle finnas hos dem, utan genom dem skulle den sanne Guden uppenbaras, eftersom han är den enda som kan rädda.

Israel tillbad och tjänade den Gud som hade skapat universum, Herren över himlen och jorden. Hedningarna tillbad stenar, träd och demoner (5 Mos. 32:17; Ps. 106:37). Vilken skillnad!

I de här verserna pekade Mose på två saker som gjorde Israel speciellt. För det första var Herren nära dem på ett unikt sätt genom helgedomen. För det andra: på grund av att Gud hade gett dem ”stadgar och föreskrifter så rättfärdiga som denna lag”.

`Läs 5 Mos. 4:32–35. Vad mer sade Herren som borde ha fått dem att inse vilken speciell kallelse de fått?`

Utan tvekan hade Israel fått mycket. Hur skulle de reagera nu?