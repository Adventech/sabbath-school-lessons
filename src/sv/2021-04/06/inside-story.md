---
title:  Missionsnytt
date:  05/11/2021
---

#### Ris, curry och Jesus kärlek

Varje sabbat går Sara till en Adventkyrka i Japan. Hennes familj är inte adventister eller ens kristna. Anledningen till att Sara började gå till kyrkan varje sabbat var för att äta på barnrestaurangen som finns i kyrkans lokaler.

Sara tycker om att äta sushi, men hon ser fram emot sabbaten när det serveras ris och curry i kyrkan. Det är en populär maträtt bland japanska skolbarn. Efter maten lyssnar hon på bibelberättelser, sjunger sånger och spelar spel tillsammans med andra barn.

Sara började komma till kyrkan när hon var sex år. Hennes mamma är ensamstående. Hon skickade henne till kyrkan för att Sara skulle få näringsrik mat som hon själv inte hade råd med.

Sara och hennes mamma kanske inte verkar vara fattiga jämfört med fattiga människor i en del andra länder. Japan anses allmänt som ett välbärgat land. Men klyftan mellan familjer som har råd med olika saker åt sina barn och de som inte har det ökar. Resultatet är relativ fattigdom, där ett av sju japanska barn idag lever långt under den genomsnittliga levnadsstandarden och hamnar på efterkälken i förhållande till barn som bor i mer välbärgade familjer. Den relativa fattigdomen har slagit hårt mot ensamstående föräldrar som Saras mamma. Dessa föräldrar har svårt att köpa näringsrik mat åt sina barn och har inte råd som rikare föräldrar att betala för fritidsaktiviteter eller privatlärare åt barnen efter skolan.

Medlemmarna i en adventistförsamling märkte av detta i sitt samhälle. De började ordna med gratis lunch åt barnen varje sabbat, och erbjöd dem läxhjälp andra dagar i veckan. När stadsfullmäktige i Kashiwa, en stad i Tokyo-området med cirka 410 000 invånare, beslutade att ge ekonomiskt stöd till organisationer som gav fattiga barn mat ansökte församlingen och den fick ett fortlöpande bidrag. Varje sabbat kommer mellan tio till trettio barn till kyrkan för att äta lunch som serveras av församlingsmedlemmar och andra volontärer.

Sara var blyg när hon först kom till kyrkan. Men hon älskade maten och bibelaktiviteterna. Hon njöt av uppmärksamheten som hon fick av församlingsmedlemmar, och hon kom tillbaka sabbat efter sabbat. När hon blev äldre började hon hjälpa till att leda eftermiddagsprogrammet för de yngre barnen. Sedan blev hon inbjuden till ett sommarläger. I lägret bestämde hon sig för att ge sitt hjärta till Jesus.

Hon berättade nyheten för sin mamma när hon kom hem, men hennes mamma blev inte glad. ”Du måste vänta tills du är gammal nog att få bestämma själv”, sa mamma. Enligt japansk lag kan ett barn inte fatta ett sådant beslut utan föräldrarnas samtycke innan de fyller 18 år. Sara är 14. Församlingsmedlemmarna blev inte förvånade. De visste att det var en typisk reaktion från en japansk mor som inte var kristen.

Be för Sara och hennes mor! Be för de andra barnen som äter, leker och lär sig om Jesus varje sabbat i Kashiwa Adventkyrka! Det är en församling som ivrigt berättar om Jesus kärlek och har ett hjärta för att stödja fattiga barn i Östra Japan-konferensen.