---
title:  Er vishet och insikt
date:  04/11/2021
---

5 Mos. 4:1–9 var, som vi har sett, inte bara ett kraftfullt uttryck för folkets speciella status utan också för dess kallelse till mission. Inflätad i alla dessa verser finns tanken att de behöver lyda, följa, göra vad Herren har befallt dem att göra.

`Läs på nytt 5 Mos. 4:6. Vad säger Herren specifikt är deras vishet och insikt inför dessa andra folk?`

Vid första anblick verkar det som om det var stadgarna och föreskrifterna i sig som innehöll visheten och insikten. Men det är inte vad texten säger. Ja, Herren hade lärt dem stadgarna och föreskrifterna, men deras vishet och insikt kom från att de höll dem, från deras lydnad. Deras lydnad var deras vishet och insikt.

Israel kunde ha haft det mest underbara system av lagar och regler och föreskrifter som världen någonsin sett (och det hade de faktiskt), men till vilken nytta var det om de inte följde det? Nej, deras vishet och insikt kom från att Guds lag visade sig i deras dagliga liv. De skulle leva ut de sanningar som Herren hade gett dem, och det kunde de bara göra genom att lyda dem. Allt ljus och all sanning var inte till någon nytta för Israel eller hedningarna runt omkring dem om de inte levde ut den sanningen. Därför uppmanas de om och om igen att lyda, eftersom deras lydnad för stadgar och föreskrifter, inte stadgarna och föreskrifterna i sig, var vad som var viktigt när det handlade om att vara vittnen för världen.

”Deras lydnad för Guds lag skulle få dem att se ut som underverk av välstånd och framgång inför en förundrad värld. Han som kunde ge dem vishet och kunskap i allting skulle fortsätta att vara deras lärare och skulle hedra och upphöja dem genom att de lydde hans lagar. Om de var lydiga skulle de bevaras från de sjukdomar som drabbade andra länder, och de skulle välsignas med intellekt och förstånd. Guds härlighet, hans majestät och makt, skulle uppenbaras genom deras framgång i livet. De skulle vara ett rike av präster och furstar. Gud gav dem alla möjligheter att bli jordens mäktigaste folk” (Ellen White: Såningsmannen, s. 232).

`Läs Matt. 5:13–16. Vad säger Jesus här som återspeglar det han sagt till det gamla Israel? Hur skulle det kunna tillämpas på oss?`