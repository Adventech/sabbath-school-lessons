---
title:  Baal-Pegor
date:  01/11/2021
---

I 5 Mos. 4:3, 4 får israeliterna ytterligare en historielektion som ska fungera som en påminnelse om det förgångna och vilka andliga och praktiska sanningar de behövde lära sig av det.

`Läs 4 Mos. 25:1–15. Vad hände och vilka andliga och praktiska sanningar borde folket ha lärt sig av detta fiasko?`

Hur obekvämt det än känns för oss att läsa berättelser om hur Israel utplånade vissa hednafolk runt omkring sig bidrar denna berättelse till en förklaring av logiken bakom befallningen. Israel skulle vara ett vittne för hednafolken runt omkring dem om den sanne Guden, den ende Guden. De skulle vara ett exempel som visade hurdan tillbedjan av den sanna Guden var. Genom att hålla sig till hedniska ”gudar” runt omkring dem föll de dock ofta i ett direkt uppror mot just den Gud de skulle representera för världen.

Uttryck som ”otrohet”, ”otukt” och ”hor” har ofta en andlig innebörd i och med att Israel följde hedniska gudar och sedvänjor (se Hos. 4:12–14). I detta fall antyder språkbruket (och resten av berättelsen) att där fanns sexuella synder, åtminstone till en början. Här drog Satan åter nytta av den fallna mänskliga naturen och använde hedniska kvinnor till att förföra män, som uppenbarligen tillät det ske.

Utan tvekan ledde fysisk otukt också till andlig otukt. Folket fängslades till slut av hedniska former av tillbedjan där Israel ”gav sig i lag med Baal-Pegor”. De blev alltså fästa vid denna falska gud och gick så långt att de offrade till den. Trots allt de hade blivit undervisade i och tillsagda om var de villiga att förkasta det i den heta passionen och lusten.

Hur kunde detta hända? Enkelt. Genom att förhärda sina samveten med den första synden, den fysiska, var de redo att falla i den senare, den andliga, vilket måste ha varit Satans yttersta syfte. De hade blivit så korrupta att en man, enligt texten, tog med sig en midjanitisk kvinna till själva lägret, inför Mose och folket som grät utanför helgedomen.

`Våra sinnen och kroppar är nära sammankopplade. Det som påverkar det ena påverkar det andra. Vad kan vi lära oss av denna berättelse om hur farligt det kan vara för oss andligt att följa lusten dit den bär?`