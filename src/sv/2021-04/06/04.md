---
title:  Håll fast vid Herren, er Gud
date:  02/11/2021
---

Tusentals dog i synden med Baal-Pegor. ”Alla … som följde Baal-Pegor” utplånades. Men många följde inte med i avfallet. Vilka var de?

`”Men ni som höll fast vid Herren, er Gud, är alla vid liv i dag” (5 Mos. 4:4). Hur förklarar denna text skillnaden mellan dem som föll i synd och dem som inte gjorde det? Vad är det viktiga budskapet till oss här när det gäller synd och frestelse och Guds kraft i våra liv?`

Lägg märke till kontrasten mellan ordet ”alla” i verserna 3 och 4. Alla som följde Baal-Pegor utplånades, men de ”som höll fast vid Herren, er Gud, är alla vid liv i dag”. Det fanns ingen medelväg då, och det finns det inte heller nu. Enligt Jesus är vi antingen för eller emot (Matt. 12:30).

Det hebreiska ordet för ”höll fast”, dbq, pekar ofta på en stark överlåtelse, att man håller fast vid någonting utanför sig själv. Denna rot av det hebreiska verbet används i 1 Mos. 2:24 om att mannen lämnar sina föräldrar och ”håller sig till sin hustru” (nuB; se även Rut 1:14). I detta sammanhang förekommer det fyra gånger i Femte Moseboken (10:20; 11:22; 13:4; 30:20), i vart och ett av dessa fall i samma betydelse: de, folket, skulle hålla sig till sin Gud. De skulle överlåta sig själva till honom och hämta kraft och styrka från honom.

Det som är viktigt att komma ihåg är att det är människorna som behöver göra sig till subjekt för det där verbet, välja att ”hålla sig till” Gud och sedan i hans kraft och styrka undvika att falla i synd.

`Läs Jud. 24 och 1 Kor. 10:13. Vad sägs här i Nya testamentet som också finns i 5 Mos. 13:4?`

Gud är trofast och kan hålla oss från att falla. Men vi behöver göra ett medvetet val, likt de trogna vid Baal-Pegor, att hålla oss till Gud. Gör vi det kan vi vara övertygade om att vilken frestelse vi än möter kan vi förbli trogna.

`Hur hjälper bön, bibelstudium, gudstjänst och gemenskap oss att hålla fast vid Herren?`