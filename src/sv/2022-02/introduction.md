### Boken om begynnelsen

_Jacques B. Doukhan kvartalets huvudförfattare_

Första Moseboken handlar om Jesus: Jesus som vår skapare, Jesus som vår uppehållare, Jesus som vår återlösare. Aposteln Johannes, som skriver tusentals år efter Första Moseboken och sträcker sig tillbaka genom tiderna till patriarkens egna ord, uppenbarar Jesus i skapelseberättelsen: ”I begynnelsen fanns Ordet, och Ordet fanns hos Gud, och Ordet var Gud. Det fanns i begynnelsen hos Gud. Allt blev till genom det, och utan det blev ingenting till av allt som finns till. I Ordet var liv, och livet var människornas ljus” (Joh. 1:1–4).

Vad skrev Johannes här? ”I begynnelsen” skapades allting, allt som ännu inte fanns blev till – genom Jesus. Hela skapelsen, från galaxer som roterar i häpnadsväckande cirklar av eld och ljus i kosmos till det exakta DNA:t, mirakulöst invävt i cellen, till kvantumvågor – allt skapade Jesus, och han uppehåller det också. Första Moseboken är den första berättelsen i Bibeln om både denna skapelse och dess återlösning. Här, i denna bok, finns världens enda ”officiella” berättelse om vårt ursprung.

Första Mosebokens grekiska namn, genesis, betyder ”uppkomst, födelse” och är en översättning av hebreiskans bereshit, ”i begynnelsen”, de första orden i boken (och därmed de första orden i hela Bibeln). Boken ger oss ett fundament, en grund på vilken hela den övriga Bibeln vilar. Eftersom Första Moseboken står först och är så grundläggande för allt som följer är den troligen den mest citerade boken eller den som det oftast hänvisas till i hela den övriga Bibeln.

Första Moseboken är viktig eftersom den, mer än något annat verk någonstans, hjälper oss att förstå att vi är just människor. Det är en sanning som är särskilt viktig nu när vi människor inte anses vara annat än en tillfällighet, slumpmässiga skapelser i ett enbart materialistiskt universum. Eller som en fysiker uttryckte det: ”organiserat stoft” (vilket i en bemärkelse är sant, även

om det för honom var naturlagar som organiserade stoftet). Första Moseboken uppenbarar vårt sanna ursprung för oss, att vi är varelser som avsiktligt och fullkomligt gjordes till Guds avbild i en fullkomlig värld. Första Moseboken förklarar också syndafallet – varför vår värld inte längre är fullkomlig och varför vi människor inte heller är det. Men den tröstar oss också med Guds löfte om frälsning i en värld som i sig själv inte ger oss någonting annat än lidande och död.

Med sina dramatiska berättelser om underverk (skapelsen, födelser, regnbågen) och domar (floden, Sodom och Gomorra) som vittnar om Guds heliga närvaro väcker Första Moseboken vördnad. Men den är också en bok om gripande mänskliga berättelser om kärlek (Jakob och Rakel), hat (Jakob och Esau), födelse (Isak, Jakob, Jakobs söner), död (Sara, Rakel, Jakob, Josef), mord (Kain, Simeon och Levi), och förlåtelse (Esau och Jakob, Josef och hans bröder). Boken ger också vägledning i etik (Kain, Babel), tro (Abraham, Jakob), och hopp och löfte om återlösning (ormen ska krossas, det utlovade landet).

Under detta kvartal ska vi inte bara läsa och studera Första Moseboken utan också njuta av dess vackra berättelser och lära oss att bättre vandra med skapelsens Herre, Abrahams, Isaks och Jakobs Gud.

De geografiska förflyttningarna i boken, från Eden till Babel, till det utlovade landet, till Egypten, framtidsutsikten om det utlovade landet, påminner oss om vår ökenvandring och ger oss hopp om det verkliga utlovade landet, de nya himlarna och den nya jorden. När vi följer dessa människor genom Första Mosebokens sidor upptäcker vi att hur mycket deras berättelser än skiljer sig från våra erfarenheter i fråga om tid, plats, kultur och omständigheter är de ändå på många sätt våra berättelser.

_Jacques B. Doukhan, D. Litt., teol. dr, är professor emeritus i hebreiska och Gamla testamentets exegetik vid teologiska seminariet vid Andrews University._