---
title:  Missionsnytt
date:  15/04/2022
---

#### Öknen började blomma

Ouassila-Wèrè är en by i utkanten av Sakoiba i Mali. Där bor det mest en folkgrupp som kallas fula. Man livnär sig på jordbruk och djurskötsel.

Dicko är en 48-årig kvinna, och som de flesta från fulani-klanen är hon ljus i hyn och lång (180 cm). Detta är en grupp människor som ser mycket vackra och stolta ut, och de är kända för sina stora guldörhängen och färgglada tyger. Men inombords gömmer det sig ofta rädsla, maktlöshet och sorg.

Dicko är andra hustru till en man vars första fru har sju barn. Dickos första smärta var att hon inte fick barn. Detta gjorde att hennes ställning i hushållet var mycket låg. Att hon, som många kvinnor i Mali, inte kunde läsa eller skriva gav henne naturligtvis inte högre status. Familjen som hon blev ingift i var fattig, och när sedan en nära släkting dog och Dicko fick ta hand om hennes tre barn, varav två var flickor, blev livet extra förtvivlat. Så många munnar att mätta, så stora svårigheter att hålla god hygien, då tvål är en lyx.

En organisation som kallades ADRA kom till byn. Dicko fick höra att de skulle lära kvinnorna i byn att läsa och skriva och mer om näring och hur man kan odla för att förebygga ohälsa. Hon blev intresserad av att bli medlem i gruppen. Det beslutet skulle förändra hennes liv för all framtid!

Att lära sig läsa och skriva gav henne insyn i en helt ny värld – böckernas värld! Hon började sluka böcker om odling, och genom utbildningar som ADRA hade kunde hon snart stoltsera med en fantastisk trädgård full med näringsrika grödor.

Men det slutade inte där. ADRA undervisade gruppen om hur medlemmarna kunde göra sin egen tvål. Tvål, som många tar för givet i väst, är en lyxvara för människor i den här delen av Mali, och Dicko kunde inte tro att det var möjligt att själv tillverka denna lyx!

Genom utbildningen lärde hon sig att använda en del av naturens växter till att göra härligt doftande och väl fungerande tvålar som snart blev mycket populära. Dickos grupp, som består av 20 medlemmar, gjorde första gången 90 tvålar. 40 sparade de för eget bruk, och därmed behövde de inte lägga ut pengar för att köpa tvål. 50 tvålar kunde de sälja på marknaden.

De började odla olika växter för både näringsriktig mat och för sin tvålproduktion. Plötsligt började öknen blomma runt omkring dem, och genom sin tvålproduktion blev de renare, kläderna blev tvättade oftare och sjukdomar hölls borta från dem själva och deras barn.

”Jag är så tacksam till ADRA”, säger Dicko. ”Idag är jag en stolt, glad kvinna som är en tillgång för min familj. Öknen blommar runt mina fötter samtidigt som min familj har mycket bättre hälsa – det är som ett under!”