---
title:  Brottet
date:  12/04/2022
---

`Läs 1 Mos. 4:3–8. Vilken process ledde till att Kain mördade sin bror? Se även 1 Joh. 3:12.`

Kains reaktion är tvåfaldig: ”Då blev Kain vred, och han sänkte blicken” (1 Mos. 4:5). Kains vrede verkar vara riktad mot Gud och Abel. Han var arg på Gud eftersom han tänkte att han var offer för orättvisa, och på Abel därför att han var avundsjuk på sin bror. Avundsjuk för vad? Bara för offret? Säkert hände det mer bakom scenen än vad dessa texter avslöjar. Vad det än var, var Kain nedstämd därför att hans offer inte hade godtagits.

Guds två frågor i 1 Mos. 4:6 handlar om Kains två tillstånd. Lägg märke till att Gud inte anklagar Kain. Som med Adam ställer Gud frågor, inte därför att han inte vet svaren, utan därför att han vill få Kain att se på sig själv och förstå orsaken till sitt tillstånd. Som alltid söker Herren återlösa sitt fallna folk, även när de öppet felar mot honom. Efter att ha ställt dessa frågor ger Gud sedan Kain råd.

Först manar Gud Kain att ”handla rätt”, uppföra sig rätt. Det är en maning till ånger och sinnesändring. Det verkar ligga underförstått i texten att Gud antyder att Kain kan bli accepterad inför honom, men det måste ske på Guds, inte Kains, villkor.

Å andra sidan: ”om du inte handlar rätt ligger synden vid dörren. Dig skall den åtrå, men du skall råda över den” (1 Mos. 4:7). Guds råd har visat syndens rot, som finns hos Kain själv. Här ger Gud åter råd till Kain och försöker leda honom på den väg han borde gå.

Guds andra råd gäller inställningen till synd, som ligger vid dörren och ”åtrår”. Gud rekommenderar självkontroll: ”du skall råda över den.” Samma princip finns hos Jakob (1:14): ”Blir någon frestad, är det alltid av sitt eget begär som han lockas och snärjs.” Evangeliet ger oss löftet inte bara om förlåtelse för synden utan också om seger över den (se 1 Kor. 10:13.) Sist och slutligen har inte Kain någon annan att anklaga för sin synd än sig själv. Är det inte så med oss alla?

`Vad lär denna olyckliga berättelse oss om den fria viljan och att Gud inte tvingar oss till lydnad?`