---
title:  De två offren
date:  11/04/2022
---

Kontrasten mellan Kain och Abel som deras namn återspeglar gällde inte bara deras personligheter utan visade sig också i deras respektive yrken. Kain ”brukade jorden” (1 Mos. 4:2), ett yrke som kräver hårt fysiskt arbete, medan Abel var ”herde” (1 Mos. 4:2), ett yrke som antyder känslighet och medkänsla.

Kain var bonde, Abel var herde. De två yrkena förklarar inte bara vad de två offren bestod av (markens gröda från Kain och ett lamm från Abel) utan berättar också om två olika psykologiska inställningar och olika mentalitet förknippade med de två offren: Kain arbetade för att ”få” skörd från det han odlade, medan Abel ”tog hand” om fåren han fått.

`Läs 1 Mos. 4:1–5 och Heb. 11:4. Varför godtog Gud Abels offer men förkastade Kains? Hur ska vi förstå det som händer här?`

”Genom att på så vis rätta sig efter den gudomliga planen för deras återlösning skulle de visa sin lydnad mot Gud. Utan blodsutgjutelse kunde synden inte förlåtas. Genom att offra det förstfödda av sin flock skulle de visa sin tro på att Kristus blod var det utlovade försoningsmedlet. Dessutom skulle årets första frukt bäras fram som tackoffer inför Herren” (Ellen White: Det var mycket gott, s. 56).

Abel lydde Guds instruktioner, medan Kain inte gjorde det. Kain kom inte med något offerdjur utan bara med ”markens gröda”. Det var en uppenbar olydnadshandling, i motsats till hans brors attityd. Berättelsen har ofta setts som ett klassiskt fall av frälsning genom tro (Abel och hans blodsoffer), i motsats till ett försök att förtjäna frälsning genom egna gärningar (Kain och ”markens gröda”).

Även om dessa offer måste ha haft en andlig betydelse hade de inget magiskt värde i sig. De var bara symboler, bilder, som pekade på den Gud som gav syndaren inte bara mat utan också återlösning.

`Läs Mika 6:7 och Jes. 1:11. Hur kan vi tillämpa principen i dessa texter på våra liv och vår tillbedjan?`