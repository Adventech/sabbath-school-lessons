---
title:  Kain och Abel
date:  10/04/2022
---

`Läs 1 Mos. 4:1, 2. Vad lär vi oss där om dessa två pojkars födelse?`

Den första berättelse som bibelförfattaren ger direkt efter Adams förvisning från Edens trädgård är en födelse. I den hebreiska texten är ordet ”Herren” (JHVH) sammankopplat med ordet ”en man”. Ordagrant översatt säger texten: ”Jag har fått en man med [hjälp av] Herren.”

Denna ordagranna översättning antyder att Eva minns den messianska profetian i 1 Mos. 3:15 och tror att hon har fött sin frälsare. ”Frälsarens ankomst hade förutsagts i Eden. När Adam och Eva först hörde löftet såg de framåt mot att det snart skulle uppfyllas. De välkomnade sin förstfödde son med glädje. De hoppades att han skulle vara Befriaren” (Ellen White: Messias, s. 30).

Kain upptar faktiskt det mesta av berättelsen. Han är inte bara den förstfödde; i kapitlet är han den enda som texten talar om. Eva kommenterar Kains födelse med förundran men säger ingenting om Abels födelse, i varje fall inget som texten talar om. Berättaren noterar helt enkelt bara: ”Därefter födde hon Abel, Kains bror” (1 Mos. 4:2).

Själva namnet Kain kommer från det hebreiska verbet qanah, ”få, skaffa” och kan antyda att man skaffar något värdefullt, kraftfullt. Å andra sidan betyder namnet Abel, hebr. havel, ”(vind)fläkt” (Ps. 62:9; 144:4) och antyder förgänglighet, tomhet, meningslöshet. Det förekommer ofta i Predikaren, t.ex. 1:1 (”tomhet”). Vi ska inte läsa in mer i dessa korta texter än vad som står där, men kanske är tanken att Adams och Evas hopp och tro vilade bara på Kain och de antog att han, inte hans bror, var den utlovade Messias.

`Vad finns det i livet som verkligen är havel, ”tomhet”, men som vi behandlar som mer betydelsefullt än det är? Varför är det viktigt att veta vad som verkligen betyder något och vad som inte gör det?`