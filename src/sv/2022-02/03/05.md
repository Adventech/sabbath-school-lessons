---
title:  Kains straff
date:  13/04/2022
---

`Läs 1 Mos. 4:9–16. Varför frågar Gud: ”Var är din bror Abel?” Vad är kopplingen mellan Kains synd och att han blev ”rastlös och rotlös … på jorden” (1 Mos. 4:12)?`

Guds fråga till Kain ger ett eko från hans fråga till Adam i Eden: ”Var är du?” Ekot antyder kopplingen mellan synden i Eden och Kains synd nu: den senare (Kains) var ett resultat av den förra (Adams).

Men Kain vill inte bekänna sin synd utan förnekar den. Det gjorde inte Adam trots att han försökte skylla ifrån sig. Kain däremot säger öppet emot Gud, som inte slösar bort tid på att konfrontera Kain för hans brott. När Gud ställer den tredje frågan: ”Vad har du gjort?” väntar han inte på svar. Han påminner Kain om att han vet allt, för Abels blod har nått honom från marken (1 Mos. 4:10), en bild som markerar att Gud vet om mordet och reagerar på det. Abel är i jorden, en direkt koppling tillbaka till fallet och vad Herren sagt skulle hända med Adam (se 1 Mos. 3:19).

`Läs 1 Mos. 4:14. Vad betyder Kains ord: ”Du driver mig bort från marken, bort ur din åsyn”?`

Kain döms till att leva som flykting, långt borta från Gud. Först när Kain hör Guds dom inser han betydelsen av Guds närvaro; utan den fruktar han för sitt eget liv. Även efter Kains kallblodiga mord på sin bror och hans trots när han ställs inför det visar Herren honom fortfarande nåd, och även om ”Kain drog bort, undan Herren” (1 Mos. 4:16) gav Herren honom fortfarande någon sorts beskydd. Vad det exakt var för ”tecken” (1 Mos. 4:15) får vi inte veta, men vad det än var kom det bara på grund av Guds nåd mot honom.

`”Bort ur din åsyn” (1 Mos. 4:14) – vad är borta ur Guds åsyn? Vilken tragisk situation för vem som helst! Vad är det enda sättet för oss syndare att undvika det?`