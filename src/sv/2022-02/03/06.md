---
title:  Människans ondska
date:  14/04/2022
---

`Läs 1 Mos. 4:17–24. Vad blev arvet efter Kain, och hur öppnade hans brott vägen för människans växande ondska?`

Kains sonson Lemek hänvisar till Kains brott i samband med sitt eget. Jämförelsen mellan Kains och Lemeks brott är talande. Kain tiger om sitt enda nämnda brott medan Lemek verkar skryta över sitt och uttrycker det i en sång (1 Mos. 4:23, 24). Kain ber om Guds nåd, men det berättas inte att Lemek gör det. Kain hämnas sju gånger av Gud, men Lemek tror att han ska hämnas sjuttiosju gånger (se 1 Mos. 4:24), en antydan om att han är mycket medveten om sin skuld.

Kain lever i monogami (1 Mos. 4:17); Lemek inför polygami. Bibeln säger uttryckligen: ”Lemek tog sig två hustrur” (1 Mos. 4:19). Ondskan görs mer intensiv och upphöjs, och det påverkar definitivt de kommande generationerna efter Kain.

Direkt efter denna onda episod i Kains familj berättar bibeltexten om en ny händelse som går emot den kainitiska trenden. ”Åter låg Adam med sin hustru” (1 Mos. 4:25), och det ledde till att Set föddes. Han fick sitt namn av Eva för att antyda att Gud hade gett en annan avkomma i stället för Abel.

Namnet Set har en historia från tiden före Abel. Namnet kommer från det hebreiska verbet ´ashit, ”jag ska sätta” (1 Mos. 3:15, FB, nuB), som introducerar en messiansk profetia. Den messianska härstamningen kommer att följa Sets släktled. Bibeltexten ger därmed en berättelse om Messias släktled med början från Set (1 Mos. 5:3) och i det ingår Henok (1 Mos. 5:24), Metushelach (1 Mos. 5:25) och till slut Noa (1 Mos. 6:8).

Uttrycket ”Guds söner” (1 Mos. 6:2, FB, nuB) syftar troligen på Sets släktled eftersom de skulle bevara Guds avbild (1 Mos. 5:1, 4). Å andra sidan verkar ”människornas döttrar” (1 Mos. 6:1, 2) ha en negativ anknytning; en kontrast mellan deras avkomma som var Guds avbild och de som var människors avbild. Det var under dessa ”människornas döttrars” inflytande som Guds söner tog till hustrur ”dem de tyckte bäst om” (1 Mos. 6:2). Det antyder att mänskligheten höll på att gå i fel riktning.

`Läs 1 Mos. 6:1–5. Vilket starkt vittnesbörd om syndens fördärv! Hur kan vi bevara Guds bild i våra liv så att våra tankar inte blir ”alltigenom inriktade på det onda” (1 Mos. 6:5)?`