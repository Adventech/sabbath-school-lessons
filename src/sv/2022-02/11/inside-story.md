---
title:  Missionsnytt
date:  10/06/2022
---

#### En anledning till att leva

Jag är född och uppvuxen i en kristen familj, men jag gillade aldrig att gå i kyrkan i Luanda i Angola. Redan innan tonåren gillade jag rockmusik. Jag klädde mig som rockmusikerna och härmade deras livsstil. Jag blev fascinerad av rocksymbolerna som jag fick höra var satanistiska. För mig representerade de överlägsenhet och uppror, och jag fick dem tatuerade över hela min kropp.

I gymnasiet var min bästa vän got, och jag följde också en gotisk livsstil. Jag klädde mig i svarta kläder och målade naglarna svarta. Snart började jag bruka alkohol och marijuana. Jag förespråkade ateism och förklarade öppet för män-niskor att Jesus var en myt.

När jag hade slutat skolan började jag spela rockmusik och hoppades på att få framgång i musikvärlden. Men sedan föll mitt liv samman. Min mamma dog plötsligt, och min pappa som var alkoholist drack ännu mer. Som den äldsta av fyra bröder blev det mitt ansvar att ta hand om familjen. Det kändes som om jag kvävdes av allt ansvar och alla problem.

Jag lovade mig själv att sluta dricka och röka. Jag började be till Gud och gav upp mina musikdrömmar. Jag började dejta en kvinna som berättade för mig om adventister, och vi gick i kyrkan.

Men så småningom gjorde vi slut, och jag gick tillbaka till mina gamla vänner och vanor. Men jag kände mig inte glad. Oftast var jag full eller hög på marijuana när jag somnade på kvällen. Mitt liv verkade sakna mål och mening. I min ångest grät jag. Då kom jag ihåg Gud och bad honom om hjälp.

Jag berättade för min nya flickvän om min ångest, och hon tog kontakt med en av sina kusiner. Kusinen hade nyligen återvänt till Angola efter att ha tagit examen i psykologi. Kusinen hade också blivit adventist medan han studerade utomlands. När jag träffade kusinen för rådgivning sa han åt mig att bygga mitt liv på att lära känna Gud. Han förklarade hur man gör det.

Jag bestämde mig för att sätta Gud först i mitt liv. Jag gjorde det till en vana att be innan jag fattade något beslut och att bara söka Guds vilja. När bön blev en vanlig del av mitt liv fick jag modet att börja drömma igen. Jag hade hittat en anledning till att leva.

Jag hade tidigare gått i Adventkyrkan tillsammans med min före detta flickvän. Jag bestämde mig för att gå dit igen. Hur skulle det kännas? Så fort jag klev in i kyrkan längtade jag efter att bli döpt. Efter gudstjänsten anmälde jag mig till dopklassen.

I klassen lärde jag mig för första gången om Jesus och frälsningsplanen. I dag kan jag säga att jag äntligen känner mig fri och njuter av sann frid och otrolig glädje. Jag har äntligen fått ett syfte och ansvar i livet: att berätta för människor om vår räddare och skapare. Tidigare i livet använde jag mitt inflytande för att leda människor bort från Gud, men genom Andens kraft och ledning använder jag nu det för att leda människor till Jesus.