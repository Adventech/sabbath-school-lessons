---
title:  Juda och Tamar
date:  07/06/2022
---

Berättelsen om Tamar är faktiskt på rätt plats här. Händelsen följer kronologiskt Josefs försäljning till Egypten (1 Mos. 38:1) och stämmer med det faktum att Juda just lämnat sina bröder, vilket antyder oenighet mellan dem. I berättelsen finns det dessutom flera ord och teman som är gemensamma med det föregående kapitlet. Den bär också med sig samma teologiska lärdom: en ond handling som kommer att vändas till en positiv händelse förknippad med räddning.

`Läs 1 Mos. 38. Jämför Judas beteende med Tamars. Vem av de två var mer rättfärdig och varför?`

Juda finner en kanaaneisk hustru (1 Mos. 38:2) med vilken han får tre söner, Er, Onan och Shela. Juda ger Tamar till hustru åt sin son Er, sin förstfödde, för att försäkra sig om släktens fortbestånd. När Er och Onan dödas av Gud på grund av deras ondska lovar Juda att ge sin yngste son Shela till Tamar.

När Juda efter en tid tycks ha glömt sitt löfte och söker tröst åt sig själv efter sin hustrus död bestämmer sig Tamar för att spela en prostituerad, för att tvinga honom att fullfölja sitt löfte. Då Juda inte har kontanter för att betala den prostituerade, som han inte känner igen, lovar han att senare skicka en get från sin hjord.

Tamar ber honom att under tiden ge henne sitt sigill, sin sigillsnodd och stav. De blir en garanti för betalningen. Tamar blir gravid av detta unika möte. När hon senare anklagas för att ha spelat prostituerad visar hon Juda, som anklagar henne, hans sigill, sigillsnodd och stav. Juda förstår och ber om ursäkt.

Resultatet av denna sorgliga berättelse är Peres födelse, vars namn betyder ”bryta fram”. Likt Jakob föddes han som andra barnet men blev först. I frälsningshistorien fick han stå som Davids förfader (Rut 4:18–22) och ytterst som förfader till Jesus Kristus (Matt. 1:3). Vad Tamar beträffar är hon den första av fyra kvinnor som i släktregistret föregår Maria, Jesus mor (Matt. 1:16). De andra fyra är Rachav (Matt. 1:5), Rut (Matt. 1:5, 6) och Urias hustru (Matt. 1:6).

En lärdom vi kan hämta från denna berättelse är att såsom Gud räddade Tamar genom sin nåd och förvandlade det onda till det goda så ska han rädda sitt folk genom Jesus kors. I fråga om Josef ska han vända Josefs svårigheter till Jakobs och hans söners räddning.