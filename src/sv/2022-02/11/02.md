---
title:  Familjeproblem
date:  05/06/2022
---

Jakob har äntligen bosatt sig i landet. Medan Isak bara var ”en främling” säger texten också att Jakob ”bosatte sig” i det landet (1 Mos. 37:1). Men det var då, när han bosatte sig i landet, som problemen började på nytt, den här gången inifrån familjen. Konflikten handlar inte om ägande av landet eller dess användning utan är huvudsakligen andlig.

`Läs 1 Mos. 37:1–11. Vilken familjedynamik fick Josefs bröder att hata honom så mycket?`

Redan från början förstår vi att Josef, sonen som Jakob fått på sina äldre dagar (1 Mos. 37:3), fått en särställning hos sin far, som ”älskade Josef mer än alla sina andra söner” (1 Mos. 37:3). Jakob gick så långt att han lät göra ”en fotsid dräkt åt honom” (1 Mos. 37:3), en dräkt som kungabarn bar (2 Sam. 13:18). Det var en antydan om Jakobs hemliga avsikt att upphöja Josef, Rakels förste son, till den förstföddes ställning.

Framtiden skulle verkligen bekräfta Jakobs önskningar eftersom Josef till slut fick den förstföddes rättigheter (1 Krön. 5:2). Inte undra på att Josefs bröder hatade honom så mycket och inte ens kunde föra fredliga samtal med honom (1 Mos. 37:4).

Vidare rapporterade Josef negativa nyheter till sin far om varje klandervärt beteende bland sina bröder (1 Mos. 37:2). Ingen gillar en tjallare.

När Josef då berättade om sina drömmar och antydde att Gud skulle ge honom en högre ställning än hans bröder, att de skulle böja sig framför honom, hatade de honom ännu mer. Drömmarnas äkta profetiska natur bekräftas också av att de upprepas (se 1 Mos. 41:32). Fastän Jakob öppet tillrättavisade sin son (1 Mos. 37:10) lade han händelsen på minnet, funderade över vad den betydde och väntade på att den skulle uppfyllas (1 Mos. 37:11). Det antyder att han kanske djupt inom sig tänkte att det ändå kunde finnas någonting i dessa drömmar. Han hade rätt, hur lite han än kunde veta vid den här tiden.

`Läs Matt. 20:26, 27. Vilken viktig princip finns här, och hur kan vi lära oss att visa i våra liv vad den principen lär?`