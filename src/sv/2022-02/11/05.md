---
title:  Josef, en slav i Egypten
date:  08/06/2022
---

Nu återgår vi till berättelsen om Josef som ”avbröts” av händelsen med Tamar. Josef arbetar nu som slav hos ”befälhavaren för livgardet”, som ansvarar för fängelset för kungliga tjänstemän (1 Mos. 40:3, 4; 41:10–12).

`Läs 1 Mos. 39. I ljuset av Josefs exempel i arbetet som Potifars förvaltare, vad var det för faktorer som ledde till en sådan framgång?`

Nästan omedelbart beskrivs Josef som en man för vilken allting lyckades (1 Mos. 39:2, 3). Han var så god och hans herre litade på honom i så hög grad att han ”gav honom ansvaret för sitt hus och lämnade allt han ägde i Josefs vård” (1 Mos. 39:4).

Josefs framgång gjorde honom dock inte korrumperad. När Potifars hustru lade märke till honom och ville ligga med honom vägrade Josef bestämt och föredrog att förlora sitt arbete och sin trygghet hellre än ”handla så illa och synda mot Gud” (1 Mos. 39:9). Kvinnan blev förödmjukad av Josefs vägran, och hon ljög för sina tjänare och sin man att Josef velat våldta henne. Som ett resultat kastades Josef i fängelse.

Josef upplever här vad vi alla har upplevt: en känsla av att ha blivit övergiven av Gud, trots att Herren även i dessa svåra tider ”var med honom” (1 Mos. 39:21).

Till slut handlar Herren och påverkar fängelsets befälhavare. Även här, liksom i hans herres hus, välsignar Herren Josef. Han är uppenbarligen en begåvad man, och trots de nu ännu sämre omständigheterna (han var ju fortfarande slav som tidigare) försöker han göra det bästa av det. Vilka hans gåvor än var gör dock texten klart att det i slutändan ändå bara var Gud som gav honom framgång. ”Fängelsechefen behövde inte ha någon tillsyn över det som anförtrotts Josef, eftersom Herren var med honom. Och Herren lät honom lyckas i allt han företog sig” (1 Mos. 39:23). Hur viktigt är det inte för alla begåvade och ”framgångsrika” att komma ihåg varifrån allt kommer!

`Läs 1 Mos. 39:7–12. Hur motstod Josef kvinnans närmanden? Varför säger Josef specifikt att det hade varit en synd mot Gud om han gjort vad hon ville? Vilken förståelse visar han om syndens natur och vad den är?`