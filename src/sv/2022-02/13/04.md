---
title:  Jakob välsignar Josefs söner
date:  21/06/2022
---

När Jakobs tid att dö närmar sig minns han sin tidigare återkomst till Betel (1 Mos. 35:1–5), när Gud gav honom ett förnyat löfte om en ”egendom för all framtid” (1 Mos. 48:4) som getts Abraham (1 Mos. 17:8). Hoppet om det utlovade landet är därför en förtröstansfull tanke som uppehåller hans hopp när han känner att döden närmar sig. Jakob vänder sig då till Josefs två söner som har fötts i Egypten och välsignar dem. Men han gör det i ett sammanhang som handlar om löftet om hans egen avkommas framtid.

`Läs 1 Mos. 48. Varför välsignade Jakob Josefs två söner men inte sina andra sonsöner?`

Josefs två söner, Manasse och Efraim, är de enda sonsöner som Jakob välsignade. De upphöjs därför från att ha ställning som sonsöner till att få ställning som söner (1 Mos. 48:5). Även om Jakobs välsignelse innebär att den yngre sonen (Efraim) får företräde framför den äldre (Manasse) berör Jakobs välsignelse egentligen Josef (1 Mos. 48:15).

Vad vi ser här är ett personligt vittnesbörd om Guds trohet mot dem i det förflutna och hans löfte till dem i framtiden. Jakob hänvisar till Abrahams och Isaks Gud (1 Mos. 48:15) som har gett dem mat och beskydd. Det är samma Gud som ”löst mig från allt ont” (1 Mos. 48:16). Jakob har också i tankarna ”Gud som visade sig … i Betel” (1 Mos. 31:13) där Jakob brottades med honom (1 Mos. 32:29) och där Gud ändrade hans namn från Jakob till ”Israel” (1 Mos. 32:26–29).

Genom att hänvisa till alla dessa erfarenheter där Gud vänder det onda till det goda uttrycker Jakob sitt hopp om att Gud inte bara tar hand om sina sonsöners liv nu, såsom han gjorde med honom och Josef. Han tänker också på framtiden då hans ättlingar ska återvända till Kanaan. Detta hopp visar sig tydligt i hans hänvisning till Shekem (1 Mos. 48:22). Det är bara ett stycke land som han skaffade (1 Mos. 33:19) men också en plats där Josefs ben ska begravas (Jos. 24:32) och där landet kommer att fördelas mellan Israels stammar (Jos. 24:1). Även mitt i allt som hänt minns Jakob Guds löften. Gud hade sagt att genom denna familj ”ska alla jordens släkter bli välsignade” (1 Mos. 12:3, nuB).

`Läs Apg. 3:25, 26. Hur gick detta löfte i 1 Mos. 12:3 i uppfyllelse enligt Petrus? Hur har vi själva fått denna välsignelse?`