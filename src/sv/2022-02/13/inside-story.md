---
title:  Missionsnytt
date:  24/06/2022
---

#### Ett underverk

Mitt namn betyder ”mirakel”, underverk. Min berättelse handlar om ett underverk, – men kanske inte den sort som man förväntar sig.

Jag växte upp i ett kristet hem i Angola. Jag följde troget mitt samfunds läror och arbetade som missionär i min hemprovins.

När jag var 14 år flyttade jag till Angolas huvudstad Luanda för att arbeta. Där kunde jag inte hitta någon församling som tillhörde mitt samfund. Jag vägrade att besöka andra samfunds gudstjänster, så jag firade gudstjänst ensam hemma varje söndag i ett års tid.

Efter ett år åkte jag hem för att besöka familjen. Då fick jag höra att bibelläraren från min kyrka och flera av mina vänner hade blivit adventister. Nyheten upprörde mig, och med hårda ord lät jag mina vänner få veta vad jag tyckte.

En dag åkte jag hem till min före detta bibellärare för att fråga varför hon hade blivit adventist. Hon välkomnade mig med ett leende. Hon berättade att hon hade läst i Bibeln att Gud hade välsignat den sjunde dagen, inte den första dagen som vilodagen.

Hon öppnade Bibeln och läste för mig Första Moseboken 2:1–3 om hur Gud helgade den sjunde dagen i slutet av skapelseveckan. Sedan visade hon mig det fjärde budet i Andra Moseboken 20:8–10 där Gud säger att hans efterföljare ska avsätta den sjunde dagen som vilodag.

”Därför bestämde jag mig för att följa Jesus av hela mitt hjärta”, sa hon. Hennes berättelse lät underlig, tyckte jag, och jag kunde inte hålla med om hennes resonemang.

När jag åkte tillbaka till Luanda försökte jag återgå till min vanliga vardagsrutin, men jag kunde inte glömma bibelläraren. På något sätt måste jag få detta ur tankarna. Till slut bestämde jag mig för att gå till en adventkyrka och fråga varför medlemmarna firade vilodagen på lördagar.

Nästa sabbat gick jag till en adventkyrka. Jag hade aldrig tidigare satt min fot inne i något annat samfunds kyrka, men detta var ett nödfall. Jag behövde ett underverk.

Någon i församlingen berättade för en församlingsledare om min fråga om sabbaten. Han visade mig samma verser som bibelläraren hade läst för mig.

Under de följande fem åren gick jag till adventistkyrkan varje sabbat, inte för att jag gillade den utan för att jag inte hade kunnat hitta en kyrka som tillhörde mitt eget samfund i staden.

Men under den tiden deltog jag i en bibelstudiegrupp i en medlems hem och i en dopklass i kyrkan. Jag började förstå att Gud verkligen hade avsatt den sjunde dagen som en helig dag, och kärlek till honom växte i mitt hjärta. Jag bestämde mig till slut för att själv fira sabbaten.

Idag är jag fylld av frid och glädje. Jag är räddad genom Guds nåd. Det är verkligen ett underverk.