---
title:  Hoppet om det utlovade landet
date:  23/06/2022
---

`Läs 1 Mos. 49:29–50:21. Vilka stora teman om hopp finns det i slutet av Första Moseboken?`

Avslutet av Första Moseboken består av tre händelser som är fyllda av hopp.

För det första: hoppet om att Israel ska återvända till det utlovade landet. Boken beskriver Jakobs och Josefs död och begravning som händelser som pekar fram mot det utlovade landet. Omedelbart efter sin välsignelse och profetia om Israels tolv stammar (1 Mos. 49:28) tänker Jakob på sin död och ber sina söner att begrava honom i Kanaan, i graven i Makpela, där Sara begravdes (1 Mos. 49:29–31). Beskrivningen av begravningsprocessionen som drar mot Kanaan blir en förebild på uttåget ur Egypten flera hundra år senare (1 Mos. 50:7–14).

För det andra: hoppet om att Gud ska vända det onda till det goda. Efter Jakobs död och begravning är Josefs bröder bekymrade över sin framtid. De är rädda för att Josef nu ska hämnas. De kommer till Josef och böjer sig inför honom, redo att bli hans tjänare (1 Mos. 50:18), ett scenario som återigen påminner om Josefs profetiska drömmar. Josef lugnar dem och säger till dem: ”Var inte rädda” (1 Mos. 50:19), ett uttryck som syftar på framtiden (1 Mos. 15:1). Det som skulle bli något ont har Gud förvandlat till något gott (1 Mos. 50:20). Han har vänt händelseförloppet till frälsning (1 Mos. 50:19–21; jfr 45:5, 7–9). Alltså: trots så många mänskliga misstag råder Guds försyn.

För det tredje: hoppet om att Gud ska rädda den fallna mänskligheten. Berättelsen om Josefs död i dessa sista verser av Första Moseboken handlar om mer än bara Josefs död. Märkligt nog befaller Josef inte att hans ben ska begravas. Nej, han pekar på den tid då ”Gud kommer att ta sig an er, och då skall ni föra mina ben härifrån” (1 Mos. 50:25). Det skedde många år senare, precis i enlighet med dessa ord (se 2 Mos. 13:19). Ytterst är hoppet om det utlovade landet Kanaan en symbol, en förebild, på det yttersta hoppet om frälsning, återupprättelse, ett nytt Jerusalem i den nya himlen och på den nya jorden.

`Läs Upp. 21:1–4. På vilket sätt representerar dessa verser det mest fantastiska hopp vi har? Vad för slags hopp har vi utan detta löfte?`