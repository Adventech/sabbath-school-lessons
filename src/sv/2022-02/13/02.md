---
title:  Jakob går till Josef
date:  19/06/2022
---

`Läs 1 Mos. 46. Vad har Jakobs avfärd från Kanaan för betydelse?`

När Jakob lämnar sin plats i Kanaan är han fylld av hopp. Han har fått en försäkran om att han inte längre behöva hungra. Tillsammans med de goda nyheterna om att Josef lever måste det ha gett honom den motivation han behövde för att lämna det utlovade landet.

Jakobs avfärd ger ett eko av Abrahams, även om det i Abrahams fall var en färd till det utlovade landet. Jakob hör samma löfte som Abraham hörde från Gud, nämligen att han ska göra honom till ”ett stort folk” (1 Mos. 46:3; jfr 12:2). Guds kallelse här påminner också om Guds förbund med Abraham; vid båda tillfällena använder Gud samma uppmuntrande ord: ”Var inte rädd” (1 Mos. 46:3; jfr 15:1).

Förteckningen över namnen på de israeliter, döttrarna medräknade, som for till Egypten (1 Mos. 46:7) påminner om löftet om fruktsamhet som Gud gav till Abraham redan innan han hade några barn. Antalet ”sjuttio” (inkl. Jakob, Josef och hans två söner) ger uttryck för tanken på totalitet. Det är ”hela Israel” som far till Egypten. Det är också anmärkningsvärt att antalet 70 motsvarar antalet nationer (1 Mos. 10) och antyder att alla folks öde står på spel i Jakobs färd.

Denna sanning blir tydligare först många år senare, efter korset och den fullständigare uppenbarelsen av frälsningsplanen. Den var naturligtvis för hela mänskligheten överallt, och inte bara för Abrahams barn.

Med andra ord: hur intressanta berättelserna om dessa familjer, Abrahams ättlingar, än är och vilka andliga lärdomar vi än kan hämta från dem finns dessa berättelser med i Guds Ord därför att de är en del av frälsningshistorien. De är en del av Guds plan att ge återlösning till så många som möjligt på denna fallna planet.

`”Det är ingen skillnad på jude och grek; alla har samme herre, och han ger av sin rikedom åt alla som åkallar honom. Ty var och en som åkallar Herrens namn skall bli räddad” (Rom. 10:12, 13). Vad säger Paulus här som visar att evangeliet gäller alla? Ännu viktigare: vad säger dessa ord oss om vårt ansvar som församling att sprida evangelium?`