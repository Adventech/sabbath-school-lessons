---
title:  Josef och Benjamin
date:  14/06/2022
---

Det var inte lätt för Jakob att tillåta Benjamin att resa. Benjamin var den enda av Rakels söner som fanns kvar hos honom. Han var rädd för att förlora honom så som han redan hade förlorat Josef (1 Mos. 43:6–8). Först när det inte längre fanns någon mat kvar (1 Mos. 43:2) och när Juda lovade att garantera att Benjamin kom tillbaka (1 Mos. 43:9) gick Jakob till slut med på ett andra besök till Egypten och lät Benjamin följa med sina bröder.

`Läs 1 Mos. 43. Vilken effekt hade Benjamins närvaro på händelseförloppet?`

Benjamins närvaro dominerade händelserna. När alla bröderna står framför Josef är Benjamin den enda som Josef ser (1 Mos. 43:16). Benjamin är den enda som kallas ”bror” (1 Mos. 43:29). Medan Benjamin kallas vid namn identifieras inte de övriga bröderna utan benämns bara som ”män” (1 Mos. 43:16).

Josef kallar Benjamin ”min son” (1 Mos. 43:29; jfr 22:8), som en bekräftelse på ett speciellt känslomässigt band. Josefs välsignelse: ”Gud ska vara nådig mot dig, min son” (1 Mos. 43:29, FB) påminner om hans vädjan om förbarmande som inte gavs (1 Mos. 42:21). Josef återger Benjamin den nåd han inte fick av sina egna bröder.

Medan Josefs bröder fruktar att bli kastade i fängelse för pengarna som återlämnades till dem förbereder Josef en festmåltid för dem för Benjamins närvaro. Det är som om Benjamin hade en återlösande inverkan på hela situationen. När alla bröderna hade placerats i åldersordning och med respekt för den tidens hedersregler serveras Benjamin, den yngste, fem gånger mer än alla de övriga bröderna (1 Mos. 43:33, 34). Ändå stör inte denna särbehandling dem. Så var fallet när Josef favoriserades av sin far många år tidigare, och det ledde till deras fruktansvärda handlingar både mot sin halvbror och mot sin egen far (1 Mos. 37:3, 4).

”Genom att favorisera Benjamin hoppades han kunna ta reda på om den yngste brodern bemöttes med samma avundsjuka och hat som de hade visat mot honom själv. Bröderna antog fortfarande att Josef inte förstod deras språk, så de samtalade obehindrat med varandra. På så sätt hade han goda möjligheter att få veta deras verkliga känslor. Men han önskade ändå att pröva dem ännu mer. Därför befallde han att före deras avresa skulle hans egen silverbägare gömmas i den yngste broderns säck” (Ellen White: Det var mycket gott, s. 200).