---
title:  ”Jag är Josef, er bror”
date:  16/06/2022
---

`Läs 1 Mos. 45. Vilka lärdomar om kärlek, tro och hopp finns i denna berättelse?`

Det är just i denna stund, då Juda talade om den ”smärta” som skulle drabba ´avi, ”min far” (1 Mos. 44:34) som Josef ”ropade” (1 Mos. 45:1) och ”gav sig till känna för sina bröder.” Det uttrycket används ofta om Guds självuppenbarelse (2 Mos. 6:3; Hes. 20:9), och det antyder att det också är Gud som har uppenbarat sig här. Herren hade alltså visat att hans försyn råder trots mänskliga svagheter.

Josefs bröder kan inte tro vad de hör och ser. Därför måste Josef upprepa: ”Jag är Josef, er bror.” Först den andra gången, när de hör just orden ”som ni sålde till Egypten” (1 Mos. 45:4) tror de.

Sedan säger Josef: ”Gud skickade mig hit” (1 Mos. 45:4). Denna hänvisning till Gud har ett dubbelt syfte. Den fungerar som bekräftelse för bröderna om att Josef inte har några onda känslor mot dem. Samtidigt innehåller den en djup trosbekännelse och ett uttryck om hopp, eftersom det de gjorde var nödvändigt ”för att trygga er fortlevnad på jorden och för att bevara er vid liv och rädda många” (1 Mos. 45:7).

Därefter manar Josef sina bröder att åka hem till hans far för att förbereda honom för att komma till Egypten. I sin maning lägger han till särskilda ord om platsen där de ska bo, Goshen. Den var känd för sina rika betesmarker, ”det bästa Egypten har att bjuda” (1 Mos. 45:18, 20). Han tar också hand om transporten: vagnar förbereds, och de ska slutgiltigt övertyga Jakob om att hans söner inte ljuger om vad de just har varit med om (1 Mos. 45:27). Jakob tar denna synliga demonstration som ett synligt bevis på att Josef lever, och det räcker för att han själv ska få livskraften tillbaka (jfr 1 Mos. 37:35; 44:29).

Nu är allt väl. Jakobs tolv söner lever. Jakob kallas nu återigen ”Israel” (1 Mos. 45:28), och Guds försyn har manifesterat sig på ett mäktigt sätt.

`Ja, Josef var nådig mot sina bröder. Det hade han råd med. Men hur kan vi lära oss att vara nådiga mot dem vilkas ondska mot oss inte vänds till något lika gott som i Josefs fall?`