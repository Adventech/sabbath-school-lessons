---
title:  Bägaren för teckentydning
date:  15/06/2022
---

`Läs 1 Mos. 44. Varför lade Josef bägaren i Benjamins säck och inte i någon annans?`

Denna berättelse har paralleller till den föregående. Som tidigare ger Josef särskilda instruktioner och fyller ännu en gång männens säckar med mat. Men den här gången ger Josef en egendomlig befallning att lägga hans dyrbara bägare i Benjamins säck.

Händelserna får därför ett annat förlopp. På den första resan återvände bröderna till Kanaan för att ta Benjamin med sig. Nu måste de återvända till Egypten för att möta Josef. Vid det tidigare tillfället fann bröderna samma sak i sina säckar. Nu utpekas Benjamin som den som har Josefs bägare. Som hedersgäst hade Benjamin tillgång till Josefs bägare, och han är nu misstänkt och anklagad för att ha stulit den dyrbara bägaren. Han ska till fängelse.

Att Josef använde en bägare för teckentydning innebar inte att han trodde på dess kraft. Josef ”hade aldrig gjort anspråk på att äga förmågan att spå, men han ville att de skulle tro att han kände till deras livs hemligheter” (Ellen White: Det var mycket gott, s. 201).

För Josef var bägaren en förevändning för att åberopa den övernaturliga sfären och därmed sina bröders känsla av skuld inför Gud. Det är så Juda tolkar Josefs antydda budskap eftersom han hänvisar till den skuld som Gud har funnit hos dem (1 Mos. 44:16). Stölden av den dyrbara bägaren skulle också berättiga ett hårt straff och därmed pröva brödernas tankar.

Intensiteten i brödernas känslor och deras reaktion är betydelsefull. De är alla förenade i samma smärta och fruktar för att Benjamin ska gå förlorad på liknade sätt som Josef.  De är rädda för att han också ska bli slav i Egypten fastän han, likt Josef, är oskyldig. Det är därför som Juda föreslår att han ska tas som slav ”i stället för” Benjamin (1 Mos. 44:33), precis som en bock hade offrats ”i stället för” den oskyldige Isak (jfr 1 Mos. 22:13). Juda presenterar sig själv som ett offer, en ställföreträdare, vars syfte är just att hantera den ”smärta” som skulle krossa hans far (1 Mos. 44:34).

`Bakom ställföreträdande ligger det en kärleksprincip. Judas reaktion är ett exempel på denna princip. Vad är det för princip, och hur förklarar den här sortens kärlek den bibliska teologin om frälsning? (Se Rom. 5:8.)`