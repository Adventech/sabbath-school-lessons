---
title:  Josef kommer till makten
date:  12/06/2022
---

Faraos drömmar visade Josef vad Gud tänkte göra i landet (1 Mos. 41:28). Josef ber dock inte farao att tro på hans Gud. Nej, Josefs omedelbara reaktion är handling. Josef föreslår ett ekonomiskt program. Intressant nog är det bara den ekonomiska delen av Josefs förslag som farao tar emot; han verkar mer intresserad av den ekonomiska lärdomen än drömmens andliga betydelse och Guds roll i att han fick den.

`Läs 1 Mos. 41:37–57. Vad är Guds plats i Josefs framgång?`

Farao utser inte Josef till ansvarsposten främst för att han har uttytt faraos drömmar rätt och uppenbarat landets kommande problem. Han gör det för att Josef hade en lösning på problemet, och eftersom farao ”fann förslaget gott” (1 Mos. 41:37), en åsikt som delades av faraos tjänstemän. Faraos val verkar ha varit mer pragmatiskt än religiöst. Ändå inser farao att ”Guds ande” (1 Mos. 41:38) är närvarande hos Josef, som kvalificerar sig som ”klok och förståndig” (1 Mos. 41:39), ett uttryck som karakteriserar den vishet Gud ger (se 1 Mos. 41:33; jfr 1 Kung. 3:12).

Alla detaljerna i bibeltexten passar in i den historiska situationen i Egypten vid den tiden. Politiskt är det inte ovanligt i det forntida Egypten att farao utser Josef till premiärminister; det finns belägg för att utländska ledare utsågs.

De kommande sju åren är så fruktbara att mängden säd blir omöjlig att mäta (1 Mos. 41:49), ett tecken på gudomlig försyn. Jämförelsen med ”havets sand” (1 Mos. 41:49) visar att detta är en Guds välsignelse (1 Mos. 22:17). Josef återspeglar den välsignelsen i sin egen fruktbarhet, ett sammanträffande som bevisar samma Guds närvaro bakom de två fenomenen. Josef får två söner, och deras namn visar hans erfarenhet av Guds försyn. Den har förvandlat minnet av smärta till glädje (Manasse) och det tidigare lidandet till fruktbarhet (Efraim). Vilket starkt exempel på hur Gud vänder något ont till något mycket gott.

`På vilka sätt kan våra liv visa andra att Gud är verklig?`