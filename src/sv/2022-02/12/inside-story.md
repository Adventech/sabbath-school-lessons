---
title:  Missionsnytt
date:  17/06/2022
---

#### En stråle ljus ien mörk verklighet

Har du någonsin blivit överfallen?

Det fick Maisha Sifah gå igenom. Hennes man Musa var en kärleksfull far och make åt henne och deras tre barn, men en natt kom döden och knackade på när de låg och sov. De hörde ljudet av män runt huset, och när de bröt sig in fick familjen ingen förklaring till vilka de var. De frågade bara Musa: ”Berätta vad du vet!” Berätta vad? Om vem? För vilka?

Männen gick igenom huset och drog ut allting, som om de letade efter någonting. Sedan drog de med sig Musa trots att Maisha och barnen grät och vädjade att de skulle släppa honom.

Så fort hon vågade gick Maisha ut för att leta efter sin man, men ingen hade sett eller hört någonting! Hon gick till polisstationen och anmälde Musa som saknad. På morgonen startade man skallgång i området, och då hittade man Musas döda kropp i skogen. Han hade mördats.

Maisha visste att männen kanske skulle komma tillbaka och ta barnen eller skada henne. Hon tog sina fyra barn och flydde ut i djungeln. Hennes minsta barn var fyra månader gammal.

När de hittat en väg och gick på den sent på natten fick de åka med en lastbil som tog dem till byn Bunagana i norra Kivuprovinsen i Kongo. ”Vi hade inga papper eller identitetshandlingar”, berättar Maisha. ”Vi flydde bara och visste inte om vi skulle kunna komma in i Uganda, men människorna där tog emot oss när de såg denna förtvivlade mamma med sina uttröttade barn. Genom UNHCR kom vi till ett flyktingboende. Vi fick hjälp att sätta upp ett tält och bodde där i två år. Det var inte bekvämt, det var svårt att laga mat, och när det regnade blev ofta det mesta i tältet bortspolat!”

”Jag höll på att förbereda en måltid när jag såg en ADRA-bil komma körande. Ut steg en ADRA-arbetare och ledaren för området. De pekade mot oss, och jag undrade vad de ville oss?”

”När jag fick prata med dem berättade de att ADRA hade kommit för att bygga ett hus åt mig och mina barn. Det var som en dröm! Och på mindre än en vecka hade ADRA byggt upp huset med badrum och en köksdel. Jag behövde inte betala någonting!”

”Jag har inte ord nog för att tacka ADRA för att de sett till mig och min lilla familj. Det var som om de tog bort all den tortyr som plågat mig sedan den fruktansvärda natten när min man försvann. Min sorg är som bortspolad – jag ser en stråle ljus i en mörk verklighet. Tack, ADRA!”

Jesus sa: ”Vad ni har gjort för någon av dessa minsta … det har ni gjort för mig” (Matt. 25:40). Jesus såg Maisha och hennes barns smärta, och genom att människor i Sverige offrade en del av sin bekvämlighet kunde livet förändras för dem. Tack till var och en!