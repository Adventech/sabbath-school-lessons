---
title:  Josef konfronterar sina bröder
date:  13/06/2022
---

`Läs 1 Mos. 42. Vad händer här, och hur avslöjar det Guds ledning, trots människans ondska och fördärv?`

Hungersnöden tvingar Jakob att skicka sina söner till Egypten för att köpa säd. Ironiskt nog är det Jakob som initierar projektet (1 Mos. 42:1, 2). Den olycklige gamle mannen är ett offer för omständigheter bortom hans kontroll. Utan att veta det sätter han igång en förunderlig kedja av händelser som kommer att leda honom till att han blir förenad med den son han sörjt så länge.

Två saker lyfter fram Guds ledning i detta möte. För det första finns där uppfyllelsen av Josefs profetiska drömmar. Händelsen som förutsades i Josefs profetiska drömmar var: ”era kärvar … bugade sig för min kärve”, vilket nu sker (1 Mos. 37:7). Josef identifieras som ”den som hade makten i Egypten” (1 Mos. 42:6) och som ”landets herre” (1 Mos. 42:30, 33). Josefs mäktiga position står i kontrast till hans fattiga bröders, som ”bugade sig till jorden för honom” (1 Mos. 42:6). De var samma tio bröder som hade hånat Josef för hans drömmar och betvivlat att de skulle bli uppfyllda (1 Mos. 37:8).

För det andra beskrivs detta möte som ett gensvar. De språkliga och tematiska likheterna mellan dessa två händelser understryker vad som är rättvis vedergällning. Att ”bröderna sade till varandra” (1 Mos. 42:21) är ett uttryck som också användes när de påbörjade sin sammansvärjning mot Josef (1 Mos. 37:19). Att bröderna sattes i häkte (1 Mos. 42:17) är ett eko från Josefs fångenskap (1 Mos. 40:3, 4). Josefs bröder relaterar faktiskt det som händer nu till vad de gjorde mot sin bror kanske 20 år tidigare: ”Men bröderna sade till varandra: ’Detta är straffet för det vi gjorde mot vår bror. Vi såg hur förtvivlad han var, han bad om förbarmande, men vi lyssnade inte på honom. Därför har vi nu själva drabbats av denna olycka’ ” (1 Mos. 42:21).

Rubens ord: ”nu kommer vedergällningen för hans blod” (1 Mos. 42:22) är ett eko från hans tidigare varning: ”Spill inget blod!” (1 Mos. 37:22). Det stärker kopplingen mellan vad de nu möter och vad de hade gjort.

`De flesta av oss har vid något tillfälle gjort något vi ångrar. Hur kan vi, så långt som möjligt, göra upp med det vi gjort? Varför är det också så avgörande för oss att ta emot Guds löften om förlåtelse genom Jesus (se Rom. 5:7–11)?`