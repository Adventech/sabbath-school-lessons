---
title:  Löftets son
date:  11/05/2022
---

Den sista scenen som handlar om omskärelse omfattade alla: inte bara Ismael utan alla män i Abrahams hus omskars (1 Mos. 17:23–27). Ordet kol, ”alla”, ”varje”, upprepas fyra gånger (1 Mos. 17:23, 27). Det är mot denna inkluderande bakgrund som Gud visar sig för Abraham för att bekräfta löftet om en son, ”Isak”.

`Läs 1 Mos. 17:1–15 och Rom. 9:9. Vilka lärdomar om gästfrihet lär vi oss av Abrahams sätt att ta emot sina besökare? Hur förklarar du Guds svar på Abrahams gästfrihet?`

Det är inte klart om Abraham visste vilka dessa främlingar var (Heb. 13:2), även om han agerade mot dem som om Gud själv var bland dem. Han ”satt i tältöppningen under den hetaste tiden av dagen” (1 Mos. 18:1), och eftersom gäster är sällsynta i öknen såg han antagligen fram emot deras besök. Abraham sprang för att möta dem (1 Mos. 18:2) fastän han var 99 år gammal. Han kallade en av dem Adonaj, ”min Herre” (1 Mos. 18:3), en titel som ofta användes om Gud (1 Mos. 20:4; 2 Mos. 15:17). Han skyndade sig för att förbereda en måltid åt dem (1 Mos. 18:6, 7). Han stod nära dem, var uppmärksam på deras behov och redo att tjäna dem (1 Mos. 18:8).

Abrahams sätt att bete sig mot de himmelska besökarna blev en inspirerande förebild på gästfrihet (Heb. 13:2). Abrahams attityd av vördnad visar faktiskt på en gästfrihetens filosofi. Att visa gästfrihet och omsorg mot främlingar är inte bara en artighetsgest. Bibeln betonar att det är en religiös skyldighet, som om det riktades mot Gud själv (jfr Matt. 25:35–40). Det säger en del att Gud identifieras mer med hungriga och hjälpbehövande främlingar än med den generöse som tar emot dem.

Å andra sidan markerar ett gudomligt inträde i den mänskliga sfären Guds nåd och kärlek till människan. Denna Guds uppenbarelse förebådar Kristus, som lämnade sitt himmelska hem och blev en mänsklig tjänare för att nå ut till mänskligheten (Fil. 2:7, 8). Gudsuppenbarelsen här bevisar hur säkert hans löfte är (1 Mos. 18:10). Han ser Sara, som står ”bakom honom” och vet hennes innersta tankar (1 Mos. 18:12). Han vet att hon skrattade, och hans sista ord till henne handlar om hennes skratt (1 Mos. 18:12, 13, 15, nuB). Hennes skepticism blir platsen där han ska fullborda sitt ord.

`Fundera ytterligare över tanken att Gud ”identifieras mer med hungriga och hjälpbehövande främlingar än med den generöse som tar emot dem”. Varför är denna tanke så viktig för oss att komma ihåg?`