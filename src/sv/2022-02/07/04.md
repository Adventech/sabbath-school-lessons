---
title:  Tecknet på förbundet med Abraham
date:  10/05/2022
---

`Läs 1 Mos. 17:1–19 och Rom. 4:11. Vad är omskärelsens andliga och profetiska betydelse?`

Abrams brist på tro som vi sett i föregående berättelse (1 Mos. 16) bröt flödet i Abrams andliga resa med Gud. Under denna tid var Gud tyst. Återigen talar nu Gud till Abram. Gud återknyter kontakten med honom och för honom tillbaka till den punkt där Gud instiftade förbundet med honom (1 Mos. 15:18).

Men nu ger Gud honom ett tecken på det förbundet. Meningen med omskärelsen har diskuterats länge bland bibelforskare, men eftersom riten innebär blodsutgjutelse (se 2 Mos. 4:25) kan det förstås i samband med offer och markera en tillräknad rättfärdighet (jfr Rom. 4:11).

Det är också av betydelse att detta förbund som omskärelsen markerar beskrivs med uttryck som pekar tillbaka på den första messianska profetian (jfr 1 Mos. 17:7 och 3:15). Parallellen mellan de två texterna antyder att Guds löfte till Abram gäller mer än bara ett folks fysiska födelse; det omfattar det andliga löftet om frälsning för alla folken på jorden. Löftet om ”ett evigt förbund” (1 Mos. 17:7) syftar på den messianska ättlingens verk, Kristus offer som garanterar evigt liv till alla som gör anspråk på det genom tro och allt som tron omfattar (jfr Rom. 6:23 och Tit. 1:2).

Det är intressant att detta löfte om en evig framtid innefattas i ändringen av Abrams och Sarajs namn. Dessa namn syftade bara på deras dåvarande status: Abram betyder ”upphöjd far” och Saraj ”min prinsessa” (Abrams prinsessa). Ändringen av deras namn syftade på framtiden: Abraham betyder ”far till många folk” och Sara ”prinsessa” (allas prinsessa). Parallellt, dock inte helt utan en viss ironi, påminner namnet Isak (”han skrattar”) om Abrahams skratt (det första skrattet som Bibeln berättar om, 1 Mos. 17:17). Det är ett skeptiskt skratt, eller kanske ett undrande skratt. I vilket fall som helst, fastän han trodde på vad Herren klart hade lovat honom brottades han fortfarande med att leva ut det i tro och tillit.

`Hur kan vi bevara vår tro även när vi tidvis likt Abraham brottas med den tron? Varför är det viktigt att vi inte ger upp, trots tider av tvivel?`