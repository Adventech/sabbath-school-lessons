---
title:  Abrahams tro
date:  08/05/2022
---

`Läs 1 Mos. 15:1–21 och Rom. 4:3, 4, 9, 22. Hur visar Abram vad det betyder att leva av tro? Vad är meningen med offret som Gud ville att han skulle ge?`

Guds första respons på Abrams bekymmer kring en arvinge (1 Mos. 15:1–3) är att han ska få en son ”av [sitt] eget blod” (1 Mos. 15:4). Liknande språkbruk används av profeten Natan om den kommande messianske kungen (2 Sam. 7:12). Abram blev övertygad och ”trodde Herren” (1 Mos. 15:6), eftersom han förstod att uppfyllelsen av Guds löfte inte berodde på hans utan Guds rättfärdighet (1 Mos. 15:6; jfr Rom. 4:5, 6).

Det här är en påfallande unik idé, särskilt i den kulturen. T.ex. i de forntida egypternas religion var grunden för domen hur människans rättfärdighet stod sig mot gudinnan Maats rättfärdighet. Hon representerade den gudomliga rättfärdigheten. Kort sagt måste man förtjäna ”frälsningen”.

Sedan låter Gud Abram genomföra en offerritual. I grunden pekar offret på Kristus död för våra synder. Människor blir frälsta av nåd, Guds rättfärdighets gåva, som dessa offer symboliserar. Men denna speciella ceremoni förmedlar ett särskilt budskap till Abram. Rovfåglarna över offerdjuren (1 Mos. 15:9–11) betyder att Abrams ättlingar ska ”vara slavar och förtryckas i fyrahundra år” (1 Mos. 15:13), eller fyra generationer. Sedan, i den fjärde generationen, ska Abrams ättlingar ”återvända hit” (1 Mos. 15:16).

Den sista scenen i offerritualen är dramatisk: ”Då syntes ett rykande fyrfat och en flammande fackla som gick fram mellan köttstyckena” (1 Mos. 15:17). Detta extraordinära under markerar Guds beslut att fullfölja sitt förbundslöfte att ge landet till Abrams ättlingar (1 Mos. 15:18).

Det utlovade landets gränser ”ända från Egyptens flod till den stora floden, Eufrat” (1 Mos. 15:18) påminner oss om Edenträdgårdens gränser (jfr 1 Mos. 2:13, 14). Denna profetia omfattar därför mer än bara uttåget och ett hemland för Israel. Vid en avlägsen horisont i denna profetia, i det att Abrams ättlingar intar Kanaans land, döljer sig tanken om Guds folks frälsning i den sista tiden då de återvänder till Edens trädgård.

`Hur kan vi hålla oss fästa vid Kristus och hans rättfärdighet som vårt enda hopp om frälsning? Vad händer om vi försöker börja räkna våra goda gärningar?`