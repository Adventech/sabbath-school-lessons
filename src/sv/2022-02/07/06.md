---
title:  Lot i Sodom
date:  12/05/2022
---

`Läs 1 Mos. 18:16–19:29. På vilket sätt påverkar Abrahams profetiska tjänst hans ansvar gentemot Lot?`

Abraham hade just fått en återbekräftelse av Guds löfte om en son. Men i stället för att glädjas åt de goda nyheterna engagerar han Gud i en ivrig diskussion om Lots öde i Sodom. Abraham är inte bara en profet för vilken Gud uppenbarar sin vilja; han är också en profet som ber för de onda. Det hebreiska uttrycket att han ”stod kvar inför Herren” (1 Mos. 18:22) är ett idiomatiskt uttryck för att han bad.

Abraham utmanar faktiskt Gud och köpslår med honom om att rädda Sodom där hans brorson bor. Genom att Abraham förflyttade sig från 50 ner till tio lovade Gud rädda Sodom om bara tio invånare var rättfärdiga.

När vi läser berättelsen om vad som hände när de två änglarna kom till Lot för att varna honom för det som skulle komma (1 Mos. 19:1–10), kan vi naturligtvis se hur sjukt och ont folket där hade blivit. Det var verkligen en ond plats, precis som många andra av folken där omkring. Det var en anledning till att de till slut drevs ut ur landet (se 1 Mos. 15:16).

”Och nu närmade sig Sodoms sista natt. Hämndens moln kastade redan sina skuggor över den fördömda staden, men människorna märkte det inte. Medan änglar kom närmare i sitt uppdrag att förgöra staden drömde dess invånare om framgång och nöjen. Den sista dagen liknade alla andra som hade kommit och gått. Aftonen sänkte sig över en ljuvlig och trygg scen. Den nergående solens strålar sken över ett landskap som var vackrare än alla andra. Kvällens svalka hade lockat ut stadens invånare, och de nöjeslystna skarorna gick hit och dit, helt och hållet upptagna av stundens njutning” (Ellen White: Det var mycket gott, s. 136, 137).

Till slut räddar Gud bara Lot, hans hustru och hans två döttrar (1 Mos. 19:15), knappt hälften av det minsta antalet tio. Svärsönerna som inte tog Lots varning på allvar blev kvar i staden (1 Mos. 19:14).

Det vackra landet blev då förstört. Det hebreiska verbet hafak, ”störta”, förekommer flera gånger i detta avsnitt (1 Mos. 19:21, 25, 29) och beskriver Sodoms förstörelse (5 Mos. 29:23; Am. 4:11). Tanken som förmedlas är att landet blir ”ödelagt”. Liksom floden ”ödelade” den ursprungliga skapelsen (1 Mos. 6:7) är Sodoms förstörelse en ödeläggelse av Edens trädgård (1 Mos. 13:10). I Sodoms förstörelse får vi också en förebild på den sista tidens förstörelse (se Jud. 7).