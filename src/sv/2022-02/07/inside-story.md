---
title:  Missionsnytt
date:  13/05/2022
---

#### Fester eller Gud

Bessie undrade varför kyrkan alltid var stängd när hon gick dit på söndagarna och letade efter ett andligt hem där hon kunde trivas.

Frustrerad stannade hon till slut för att fråga en tonårsflicka som stod på gården utanför huset som låg granne med kyrkan i centrala Botswana.

”När är den här kyrkan öppen?” frågade Bessie. ”Är den alltid låst?”

”Det är en adventkyrka”, svarade flickan. ”Men jag vet inte om den skulle passa dig.”

”Vad menar du?” frågade Bessie.

Flickan förklarade att medlemmarna firade gudstjänst på lördagarna. I Bots-wana är lördagen dagen då ungdomar går på fester. Och mycket riktigt, Bessie kunde inte tänka sig att sluta gå på fester.

Bessie hade vuxit upp i en icke-kristen familj och visste inte mycket om Gud. Hon hade dock bestämt sig för att bli kristen. Hon höll på besöka ett antal olika kyrkor, och det var då hon hade upptäckt att Adventkyrkan alltid var stängd på söndagarna.

Den hösten flyttade Bessie till Botswanas huvudstad Gaborone för att studera vid universitetet. Snart märkte hon att hennes rumskamrat, Solofelang, gick i kyrkan varje onsdag, fredag och lördag. Men Bessie lade inte så stor vikt vid det. Själv gick hon på fester på lördagarna och letade efter en kyrka att gå i på söndagarna. Men kyrkorna hon besökte verkade inte använda Bibeln, och Bessie kände att hon inte lärde sig någonting.

Efter flera månader frågade Bessie sin rumskamrat: ”Vad är det för kyrka du går i tre gånger i veckan?”

”Det är en adventkyrka”, sa Solofelang. ”Vi firar gudstjänst på lördagarna.”

Efter ett tag tröttnade Bessie på att besöka kyrkor på söndagarna. Kanske Adventkyrkan kunde vara värd att prova. Hon bestämde sig för att besöka den en gång – fast inte på en lördag.

En onsdag följde Bessie med Solofelang till ett universitetsklassrum där adventiststudenter samlades för hålla ett möte. Hon blev imponerad av pastorns presentation om äktenskapet. Bessie hoppades att få gifta sig en dag.

Diskussionen om äktenskapet skulle fortsätta på fredagskvällen. Bessie följde med sin rumskamrat till mötet. På sabbatsmorgonen gick hon och Solofelang till kyrkan och efter lunchen deltog de i ett bibelstudium. Sedan den dagen har Bessie gått i kyrkan på sabbaten.

Bessies liv började förändras. Hon lärde sig att hon kunde prata med Gud genom bön. Människor som kände Bessie blev förvånade när de såg att Bessie hade blivit som en ny person, och de ställde många frågor. Hon berättade gärna om sin tro.

Bessie blev döpt innan skolåret slutade. Hennes rumskamrat grät av glädje när Bessie steg upp ur vattnet.

Idag är Bessie en 35-årig trebarnsmamma och lärare vid Eastern Gate Academy, en adventist-internatskola i norra Botswana. Bessies man är skolans ekonomichef.

Bessie blir glad när hon ser positiva förändringar i sina elevers liv – precis som den förvandling som skedde i hennes eget liv.