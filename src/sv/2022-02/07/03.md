---
title:  Abrahams tvivel
date:  09/05/2022
---

`Läs 1 Mos. 16:1–16. Vad betyder det att Abram beslöt sig för att gå till Hagar trots Guds löfte till honom? På vilket sätt representerar de två kvinnorna två sorters inställning till tro? (Gal. 4:2–31)`

När Abram tvivlade (1 Mos. 15:2) försäkrade Gud otvetydigt att han skulle få en son. Nu, tio år senare, har Abram fortfarande ingen son. Redan efter Guds senaste starka profetia verkar Abram ha förlorat sin tro: han tror inte längre att det ska vara möjligt för honom att få en son med Saraj. Saraj, som känner sig hopplös, tar initiativet och manar honom att ta till den tidens vanliga praxis i Mellanöstern: ett surrogat. Hagar, Sarajs tjänstekvinna, utses till det. Systemet fungerar. Ironiskt nog verkade denna mänskliga strategi effektivare än tro på Guds löften.

Avsnittet som beskriver Sarajs relation till Abram påminner om berättelsen om Adam och Eva i Edens trädgård. De två texterna har flera gemensamma motiv. (Saraj, likt Eva, är aktiv; Abram, likt Adam är passiv). Texterna har också flera gemensamma verb och uttryck (”lyssnade”, ”tog”, ”gav”). Denna parallell mellan de två berättelserna beskriver mellan raderna Guds ogillande av denna sorts handlingar.

Aposteln Paulus hänvisar till denna berättelse för att lyfta fram sin poäng kring gärningar kontra nåd (Gal. 4:23–26). I båda berättelserna blir resultatet detsamma: en omedelbar belöning av människans gärningar bortom Guds vilja leder till framtida problem. Lägg märke till att Gud är frånvarande under hela händelseförloppet. Saraj talar om Gud men aldrig till honom; inte heller talar Gud till någon av dem. Denna Gudsfrånvaro är slående, särskilt efter hans intensiva närvaro i det föregående kapitlet.

Gud visar sig sedan för Hagar men först efter att hon lämnat Abrams hus. Denna oväntade uppenbarelse avslöjar Guds närvaro trots mänskliga strävanden att agera utan honom. Hänvisningen till ”Herrens ängel” (1 Mos. 16:7) är en titel som ofta identifieras med Herren, JHVH (se 1 Mos. 18:1, 13, 22). Den här gången är det Gud som tar initiativet och meddelar Hagar att hon ska föda en son, Ismael, vars namn betyder att Gud hör (1 Mos. 16:11). Hörande blir ett tema som binder samman och kontrasterar episoderna som följer varandra. Gud hör Hagar och Ismaels namn påminner om det (höra/lyssna – shama`), och strax innan läste vi att ”Abram lyssnade till Sarajs ord” (1 Mos. 16:2, FB).

`Varför lyssnade Abram snarare på Saraj än på Gud? På vilka sätt kan vi hamna i denna sorts konflikt?`