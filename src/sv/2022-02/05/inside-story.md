---
title:  Missionsnytt
date:  29/04/2022
---

#### Vi möts på andra sidan

”Maria!” vrålade min styvfar när han kom hem från jobbet.

Jag visste vad som skulle hända. Han kom alltid hem arg och slog mamma.

Mamma höll på att laga mat i köket. På ryggen bar hon min tvåårige lillebror Tommy på afrikanskt vis.

”Varför är inte middagen klar?” ropade styvfar och slog mamma i ansiktet.

Mamma skrek och rusade ut genom bakdörren. Min styvfar följde efter med en stor käpp. Plötsligt slängde han käppen efter henne. Mamma undvek slaget, men lille Tommy blev träffad.

Sympatiska grannar rusade fram. Någon ringde polisen. Polisen ringde efter en ambulans innan de åkte iväg med styvfar och satte honom i fängelse.

På sjukhuset opererades Tommy akut. Han hade fått en skallfraktur. Läkaren berättade att Tommy hade fått bestående hjärnskador och skulle bli förlamad på högersidan. Mamma och våra vänner grät när de fick höra detta. Men i ett hörn i väntrummet satt det en man som frågade: ”Kan vi be?”

Han lyfte händerna högt och bad. Efter bönen var det tyst i rummet. Jag kände frid. Jag förstod att det finns en Gud i himlen. Den här mannen kände Gud.

Två veckor senare skrevs lille Tommy ut från sjukhuset. Precis som doktorn hade sagt var han förlamad på sin högra sida. Han hade också svårt att prata.

I flera månader tänkte jag på mannen på sjukhuset. Jag var bara fem år gammal, men jag minns att jag önskade att jag kunde tala med Gud på ett liknande sätt. Ett år senare började jag gå i Adventkyrkan tillsammans med en kusin. I kyrkan märkte jag att församlingsmedlemmarna bad som mannen på sjukhuset hade gjort. De verkade känna Gud.

Tommy fick lida mycket under sitt liv. En dag när han var 12 och jag var 15 satt vi under ett träd och väntade på att mormor skulle servera lunch. Plötsligt blev Tommy tyst och slutade andas.

Jag kände mig så hjälplös. Sedan tänkte jag på mannen som hade bett på sjukhuset. Min bön var kort och uppriktig: ”Ge mig en chans till för hinna bli beredd på att Tommy ska dö.” Så fort jag sa ”Amen” nös Tommy.

Det gick tio år. Jag hade flyttat till Namibias huvudstad Windhoek och blivit medlem i Adventkyrkan. En bedjande församling vars medlemmar kände Gud.

En dag ringde min syster och sa att Tommy var sjuk. Jag åkte buss i 120 mil till min brors sjukhussäng. Tommy kämpade för sitt liv, men något hade blivit annorlunda. Han hade frid.

”Min tid har kommit”, sa han. ”Jag har bett till Gud. Vi möts sedan på andra sidan. Fortsätt att tro på Gud.”

Tre dagar senare dog Tommy. Idag är jag ledare för Adventist World Radio Namibia. Jag ser fram emot att träffa Tommy på andra sidan. Vi kan alla se fram emot att träffa våra nära och kära. Tills den dagen då Jesus kommer tillbaka, fortsätt att tro på Gud!