---
title:  Ett språk
date:  26/04/2022
---

`Läs 1 Mos. 11:1–4. Varför ville människorna på ”hela jorden” så gärna uppnå enighet?`

”Hela jorden” syftar på ett litet antal människor som levde efter floden. Anledningen till denna samling antyds klart: de ville bygga ett torn som skulle nå upp till himlen (1 Mos. 11:4). Det är anmärkningsvärt att beskrivningen av folkets intentioner och handlingar ger ett eko av Guds intentioner och handlingar i skapelseberättelsen: ”De sade” (1 Mos. 11:3, 4; jfr 1:6, 9, 14 osv.); ”låt oss …” (1 Mos. 11:3, 4; jfr 1:26). Deras avsikt uttrycks klart: ”Låt oss göra oss ett namn” (1 Mos. 11:4, FB), ett uttryck som uteslutande används om Gud (Jes. 63:12, 14).

Kort sagt hyste Babels byggare den felaktiga ambitionen att de skulle ersätta Gud, Skaparen. (Vi vet väl vem som inspirerade det, eller hur? Se Jes. 14:14.) Minnet av floden måste givetvis ha spelat en roll i deras projekt. De byggde ett högt torn för att överleva en ny flod, ifall en flod ändå skulle komma, trots Guds löfte. Minnet av floden har bevarats i den babyloniska traditionen, om än förvrängt, i samband med bygget av staden Babel (Babylon). Denna strävan uppåt för att nå ända upp till himlen och utmana Guds vilja är verkligen karakteristiskt för Babylons anda.

Detta är orsaken till att berättelsen om Babels torn är ett så viktigt motiv också i Daniels bok. Hänvisningen till Shinar i början av berättelsen om Babels torn (1 Mos. 11:2) återkommer i början av Daniels bok för att markera platsen dit Nebukadnessar hade fört tempelkärlen från Jerusalem (Dan. 1:2). Bland många andra ställen i boken är episoden med Nebukadnessars gyllene bildstod, som troligen stod på samma slätt, den mest talande sinnebilden av denna inställning. I sina syner om slutet ser Daniel samma scenario av hur jordens folk samlas för att uppnå enighet mot Gud (Dan. 2:43; 11:43–45; jfr Upp. 16:15, 16), även om detta försök också misslyckas, precis som Babels försök gjorde det.

`En känd fransk författare från förra århundradet sade att mänsklighetens stora syfte var att försöka ”vara Gud”. Vad finns det i oss som ända sedan Eva i Eden (1 Mos. 3:5) drar oss till denna farliga lögn?`