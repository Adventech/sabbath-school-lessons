---
title:  Hams förbannelse
date:  24/04/2022
---

`Läs 1 Mos. 9:18–27. Vad är budskapet i denna märkliga berättelse?`

Noas agerande i vingården påminner om Adam i Edens trädgård. I de två berättelserna finns gemensamma motiv: man äter en frukt, vilket resulterar i nakenhet; sedan beskrivs något att skyla sig med, en förbannelse och en välsignelse. Noa återkopplar till sina rötter hos Adam och fortsätter tyvärr med den misslyckade historien.

Att jäsa frukt tillhörde inte Guds ursprungliga skapelse. Noa blev berusad, tappade självkontrollen och klädde av sig. Att Ham ”såg” hans nakenhet påminner om Eva som också ”såg” det förbjudna trädet (1 Mos. 3:6). Parallellen antyder att Ham inte bara ”såg” sin fars nakenhet i hemlighet, av en tillfällighet. Han gick omkring och talade om det, utan att ens försöka ta hand om sin fars problem. Däremot var hans bröders omedelbara reaktion att täcka sin far som Ham lämnat naken. Det var en outtalad fördömelse av Hams agerande.

Frågan här gäller mer respekten gentemot ens föräldrar. Att inte hedra sina föräldrar som representerar ens förflutna påverkar ens framtid (2 Mos. 20:12; jfr Ef. 6:2). Därav förbannelsen, som påverkade Hams och hans son Kanaans framtid.

Naturligtvis är det ett gravt teologiskt misstag och ett etiskt brott att använda denna text för att rättfärdiga rasistiska tankar mot någon. Profetian är strikt begränsad till Kanaan, Hams son. Bibelförfattaren tänker på en del av kanaaneernas fördärvade sedvänjor (1 Mos. 19:5–7, 31–35).

I förbannelsen ingår det dessutom ett löfte om välsignelse, en anspelning på namnet ”Kanaan”, som kommer från verbet kana`, ”böja sig ner, underkasta”. Genom att ställa kanaaneerna under sig kunde Guds folk, Sems ättlingar, träda in i det utlovade landet och förbereda vägen för den kommande Messias, som skulle låta Jafet växa och ”bo tillsammans med Sem” (1 Mos. 9:27). Detta är en profetisk anspelning på att Guds förbund utvidgas till alla folk som kommer att ta emot Israels budskap om frälsning för världen (Dan. 9:27; Jes. 66:18–20; Rom. 11:25). Genom Guds nåd blir Hams förbannelse faktiskt till en välsignelse för alla folk, inklusive alla Hams och Kanaans ättlingar som tar emot den frälsning som Herren erbjuder dem.

`Noa, flodens ”hjälte”, berusad? Vad säger detta oss om hur svaga vi alla är och varför vi behöver Guds nåd i varje stund av våra liv?`