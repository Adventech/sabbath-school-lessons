---
title:  Släkttavlan i Första Moseboken
date:  25/04/2022
---

Den kronologiska informationen om Noas ålder får oss att inse att Noa fungerar som en länk mellan civilisationerna före floden och efter floden. De två sista verserna i den föregående berättelsen (1 Mos. 9:28, 29) tar oss tillbaka till den sista länken i Adams släkttavla (1 Mos. 5:32). Eftersom Adam dog när Lemek, Noas far, var 56 år gammal, måste Noa givetvis ha hört berättelserna om Adam, som han sedan förde vidare till sina efterkommande före och efter floden.

`Läs 1 Mos. 10. Vad har denna släkttavla för syfte i Bibeln? (Se även Luk. 3:23–38.)`

Släktregister i Bibeln har tre funktioner. För det första betonar släktregister de bibliska händelsernas historiska natur och att händelserna är relaterade till verkliga människor som levde och dog och vilkas livstider är exakt angivna. För det andra visar de kontinuiteten från tidigare tider till författarens egen tid och upprättar en tydlig länk mellan det förgångna och ”nuet”. För det tredje påminner de oss om mänsklighetens skörhet och de tragiska verkningarna av syndens förbannelse och dess dödliga resultat i alla generationer som har följt.

Lägg märke till att klassifikationen av ”hamiter”, ”semiter” och ”jafetiter” inte följer några tydliga kriterier. De 70 nationerna förebådar de 70 medlemmarna i Jakobs familj (1 Mos. 46:27) och Israels 70 äldste i öknen (2 Mos. 24:9). Tanken att det finns ett samband mellan de 70 nationerna och de 70 äldste antyder Israels uppdrag gentemot folken: ”När den Högste gav arvslotter åt folken, när han spred ut människors barn, då utstakade han gränserna för folken efter antalet av Israels barn” (5 Mos. 32:8, FB). Jesus följer samma linje och sänder ut 70 lärjungar till att evangelisera bland folken (Luk. 10:1).

Vad vi ser i denna information är en direkt koppling mellan Adam och patriarkerna; alla är historiska, verkliga personer, från Adam och framåt. Detta hjälper oss också att förstå att patriarkerna hade direkt tillgång till vittnen som hade egna minnen från dessa gamla händelser.

`Läs Matt. 1:1–17. Varför är det viktigt för vår tro att veta och tro på att dessa människor var verkliga, historiska personer?`