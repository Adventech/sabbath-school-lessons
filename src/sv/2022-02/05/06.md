---
title:  Räddning genom landsflykt
date:  28/04/2022
---

`Läs 1 Mos. 11:8, 9 och 9:1; jfr 1 Mos. 1:28. Varför finns det räddning i att Gud skingrade människorna?`

Guds plan och välsignelse för människorna var: ”Var fruktsamma och föröka er och uppfyll jorden” (1 Mos. 9:1; jfr 1:28). Tvärt emot Guds plan föredrog Babels byggare att hålla samman som ett folk. En anledning till att de ville bygga staden var, enligt dem, att de skulle slippa ”vara skingrade över hela jorden” (1 Mos. 11:4). De vägrade att flytta därifrån, kanske i tanke att de tillsammans var starkare än vad de skulle vara om de skingrades. I en bemärkelse hade de rätt.

Olyckligtvis försökte de använda sin förenade kraft till det onda, inte till det goda. De ville ”göra sig ett namn”, en stark återspegling av deras egen arrogans och högmod. Varje gång människor vill ”göra sig ett namn” i öppet uppror kan vi vara säkra på att det inte slutar väl. Det har det aldrig gjort.

Som svar på deras direkta uppror skingrade därför Gud dem ”ut över hela jorden” (1 Mos. 11:9), precis vad de inte ville skulle ske.

Intressant nog är namnet Babel, som betyder ”Guds port”, relaterat till verbet balal, som betyder ”förvirra, skingra” (1 Mos. 11:9). Eftersom de ville nå till ”Guds port” och tänkte på sig själva som Gud  slutade de i förvirring och blev svagare än tidigare.

”Människorna i Babel hade beslutat sig för att upprätta ett välde som skulle vara oberoende av Gud. Bland dem fanns det dock några som fruktade Herren, men de hade blivit bedragna genom de gudlösas påståenden, och på så sätt hade de dragits in i deras planer. För dessa trogna människors skull uppsköt Herren sina straffdomar och gav människorna tid till att uppenbara sin rätta karaktär. Efter hand som denna utvecklades försökte Guds söner att förmå dem till att ge upp sina avsikter, men människorna var helt eniga i sitt företag som trotsade himlen. Om det hade fått fortsätta obehindrat skulle det ha fördärvat världen i dess barndom. Deras förbund byggde på uppror, och de upprättade ett rike där de skulle upphöja sig själva, men där Gud inte skulle ha något inflytande eller få ära” (Ellen White: Det var mycket gott, s. 102).

`Varför behöver vi akta oss för att försöka ”göra oss ett namn”?`