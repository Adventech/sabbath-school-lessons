---
title:  ”Låt oss stiga ner”
date:  27/04/2022
---

`Läs 1 Mos. 11:5–7 och Ps. 139:7–12. Varför kom Gud ner till jorden här? Vad var det för händelse som motiverade denna gudomliga reaktion?`

Det är ironiskt att trots att människorna ville upp måste Gud komma ner till dem. Att Gud kom ner bekräftar hans suveränitet. Gud kommer alltid att finnas bortom människans räckhåll. Varje mänskligt försök att komma upp till honom och möta honom i himlen är meningslöst och löjligt. Utan tvekan är det därför som Jesus kom ner till oss för att rädda oss; det fanns verkligen inget annat sätt för honom att rädda oss.

En träffande ironi i berättelsen om Babels torn syns i Guds ord: ”för att se staden och tornet” (1 Mos. 11:5). Gud behövde inte komma ner för att se något (Ps. 139:7–12; jfr Ps. 2:4), men han gjorde det ändå. Tanken betonar Guds engagemang i mänskligheten.

`Läs Luk. 1:26–33. Vad lär de här verserna oss om att Gud kommer ner till oss?`

Att Gud steg ner påminner oss också om principen om rättfärdighet genom tro och Guds nåd. Vilka gärningar vi än gör för Gud behöver han fortfarande komma ner till oss för att möta oss. Det är inte vad vi gör för Gud som för oss till honom och till återlösning. Nej, det är Gud som rör sig mot oss som räddar oss. Två gånger talas det faktiskt i Första Moseboken om att Gud kom ”ner”, vilket verkar antyda hur mycket han brydde sig om vad som hände här.

Enligt texten ville Herren sätta stopp för deras djupt rotade enhet. Med tanke på deras fallna tillstånd kunde den bara leda till mer och mer ont. Det är därför han väljer att förvirra deras språk, vilket gjorde slut på deras enade planer.

”Babelbyggarnas planer slutade i vanära och nederlag. Monumentet som skulle vittna om deras stolthet blev i stället ett minnesmärke över deras dårskap. Ändå följer människorna ständigt samma bana – de litar på sig själva och förkastar Guds lag. Det är den princip som Satan försökte införa i himlen, och som behärskade Kain då han bar fram sitt offer” (Ellen White: Det var mycket gott, s. 102, 103).

`På vilket sätt ser vi i berättelsen om Babels torn ytterligare ett exempel på människans övermod och hur det till slut kommer att misslyckas? Vilka personliga lärdomar kan vi hämta från denna berättelse?`