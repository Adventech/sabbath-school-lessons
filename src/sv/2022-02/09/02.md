---
title:  Jakob och Esau
date:  22/05/2022
---

`Läs 1 Mos. 25:21–34. Jämför de två personligheterna, Jakob och Esau. Vilka egenskaper hos Jakob ger honom företräde till Isaks välsignelser?`

Vi förstår att redan från moderlivet är Jakob och Esau olika och i strid med varandra. Esau beskrivs som en hårdför jägare ute på fälten, men Jakob var mer ”stillsam” (FB, nuB), satt i tältet och tänkte. Det hebreiska ordet för ”stillsam” är detsamma som används om Job och Noa och översätts där ”oförvitlig” (Job 8:20; 1 Mos. 6:9).

Dessa olikheter i karaktären visar sig tydligare senare i deras liv (1 Mos. 27:1–28:5). När Esau kommer hem trött och hungrig lagar Jakob linssoppa åt honom. För Esau var det viktigare att omedelbart tillfredsställa den fysiska hungern (”idag” i den hebreiska texten i 1 Mos. 25:31) än att få den kommande välsignelsen som hans förstfödslorätt innebar (jfr Heb. 12:16, 17).

”Det stora målet för Isaks och Rebeckas önskningar och förhoppningar var löftena som hade getts till Abraham och bekräftats för hans son. Esau och Jakob var grundligt insatta i dessa löften. De fick lära sig att förstfödslorätten var något mycket viktigt, eftersom den inte bara innebar att man ärvde världslig rikedom utan även andligt ledarskap. Den som fick den skulle bli sin familjs präst, och världens Frälsare skulle härstamma från honom” (Ellen White: Det var mycket gott, s. 155).

Till skillnad från sin bror betyder kommande andliga välsignelser mycket för Jakob. Men senare, på sin mors uppmaning (se 1 Mos. 27), bedrar Jakob öppet och avsiktligt sin far och använder till och med Guds namn, ”Herren, din Gud” (1 Mos. 27:20) i bedrägeriet. Han gör sig skyldig till ett bedrägeri fastän han visste att det handlade om något gott.

Resultaten var tragiska och gjorde en redan dysfunktionell familj ännu mer dysfunktionell.

`Jakob ville ha något gott, värdefullt och beundransvärt (särskilt i jämförelse med sin brors attityd). Men han bedrog och ljög för att få det. Hur kan vi akta oss för liknande fällor där vi utför dåliga handlingar för att åstadkomma något ”gott”?`