---
title:  Familjens välsignelse
date:  25/05/2022
---

För Jakob blev de sju sista åren i exil en börda. Ändå var dessa år också de mest fruktbara åren. Jakob blev då far till 11 av sina 12 barn som blev förfäder till Guds folk.

Avsnittet utgör centrumet i berättelsen om Jakob (1 Mos. 25:19–35:26) och börjar och slutar med Guds nyckelord ”gjorde … [Lea] fruktsam” (1 Mos. 29:31) och ”gjorde [Rakel] fruktsam” (1 Mos. 30:22). Varje gång detta uttryck följs av en födelse är det ett bevis på att födelsen var ett resultat av Guds mirakulösa handling.

`Läs 1 Mos. 29:31–30:22. Hur ska vi idag förstå meningen med det som händer här?`

Gud gör Lea fruktsam, och hon föder Ruben, vars namn innehåller verbet ra´a, ”se”. Eftersom Gud ”såg” att hon inte var älskad av Jakob (1 Mos. 29:31) var detta barn en kompensation för henne i hennes smärta och lidande.

Dessutom ger hon namnet Simeon, som innehåller verbet shama`, ”höra”, till sin andra son, eftersom Gud hade ”hört” (shama`) djupet av hennes förödmjukelse och smärta och därför känt medlidande med henne, precis som han hört Hagars nöd (1 Mos. 29:33).

Leas son Simeon innehåller också en återklang av namnet på Hagars son Ismael, som betyder ”Gud hör” (se 1 Mos. 16:11). När Lea föder sin siste son kallar hon honom för Juda, som betyder ”prisa”. Lea hänvisar inte till sin smärta eller ens sina välsignelser mer. Hon riktar sig bara mot Gud och prisar honom för hans nåd.

Märkligt nog är det först när Lea åter föder som Gud ”kommer ihåg” Rakel och gör henne fruktsam (1 Mos. 30:22). Rakel, den älskade hustrun, fick vänta i sju år efter sitt giftermål och 14 år efter sin förlovning med Jakob innan hon fick sin första son (1 Mos. 29:18, 27; jfr 30:25). Hon gav honom namnet Josef för att markera att Gud ”gjort slut [´asaf, ’tagit bort’] på min vanära … Må Herren ge [jasaf] mig ännu en son” (1 Mos. 30:23, 24). Hur felaktiga vissa av dessa handlingar än var, kunde Gud fortfarande använda dem för att skapa en nation från Abrahams ättlingar.

`På vilka sätt uppenbarar denna berättelse att Guds syften går i uppfyllelse i himlen och på jorden, trots människors tillkortakommanden och misstag?`