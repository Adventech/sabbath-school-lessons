---
title:  Bedragaren bedras
date:  24/05/2022
---

`Läs 1 Mos. 29:1–30. Hur och varför tillåter Gud Labans bedrägeri? Vad lärde sig Jakob?`

Det första Jakob ser när han når sin destination är en sten, kanske en antydan om stenen i Betel som markerade Guds närvaro (1 Mos. 28:18, 19). Det blir denna sten som ger Jakob ett tillfälle till att få kontakt med Rakel. När Jakob hör från herdar som står där att Rakel är på väg dit med sina får för att vattna hjorden uppmanar han herdarna att vältra bort stenen. De vägrar, vilket ger Jakob ett tillfälle att göra det själv och presentera sig för Rakel (1 Mos. 29:11).

Rakel svarade med att springa till sin familj. Den första kontakten mellan Jakob och Rakel var fruktbar: ”Jakob älskade Rakel” (1 Mos. 29:18), så mycket att de sju åren han arbetade för Laban i utbyte mot Rakel ”var som några få dagar” (1 Mos. 29:20).

Men efter dessa sju år blir Jakob bedragen. På bröllopsnatten är det Lea, den äldre systern, inte Rakel, som Jakob finner i sin bädd. Laban har lyckats med detta trick genom att utnyttja feststämningen och Jakobs intensiva känslor och sårbarhet. Intressant nog använder Jakob samma rot av ordet för ”lura” som Isak hade använt för att beskriva Jakobs beteende mot sin far och sin bror (1 Mos. 27:35).

Lägg märke till att samma tankesätt också tillämpas i lex talionis (lagen om vedergällning), ”öga för öga, tand för tand” (2 Mos. 21:24; jfr 1 Mos. 9:6). Den tvingar brottslingen att identifiera sig med sitt offer i och med att han/hon möter samma öde som offret. På ett liknande sätt fick nu Jakob själv uppleva det han hade gjort mot någon annan.

Jakob förstår nu vad det innebär att vara offer för ett bedrägeri. Ironiskt nog undervisar Gud Jakob om hans eget bedrägeri genom att låta Laban lura honom. Fastän Jakob som ”bedragare” (1 Mos. 27:12) väl vet vad bedrägeri betyder blir han överraskad när han blir offer för det. Han frågar: ”Varför har du lurat mig?” (1 Mos. 29:25), vilket visar att det är fel att bedra.

`Jakob var en bedragare men blev själv bedragen. Hur kan vi lära oss att lita på Gud när vi inte ser någon ”rättvisa”, när vi ser att de som gör ont kommer undan, eller när vi ser att oskyldiga lider?`