---
title:  Jakob lämnar
date:  26/05/2022
---

I denna berättelse förblev Jakob, som bedrog sin far och sin bror för att få förstfödslorätten och som stal den välsignelse Isak avsett till sin äldste son, ändå passiv mot Laban och tjänade honom troget. Jakob vet mycket väl att han har lurats av sin svärfar men låter det ändå vara. Det är svårt att förstå Jakobs passivitet med tanke på hans temperament. Jakob kunde ha revolterat eller åtminstone gjort motstånd mot Laban eller köpslagit med honom. Men det gjorde han inte. Han gjorde bara som Laban önskade, oavsett hur orättvist allt det där var.

När Rakels första son Josef föddes nådde Jakob äntligen sitt fjortonde år i Labans ”tjänst” (1 Mos. 30:26). Han övervägde nu att lämna Laban för att återvända till det utlovade landet. Men Jakob är bekymrad över hur han ska kunna ”göra något för [s]in egen familj” (1 Mos. 30:30).

`Läs 1 Mos. 30:25–32. Vad händer här och vilken sorts resonemang använder Jakob? Vad är Labans gensvar?`

Det hade varit en mycket lång omväg för Jakob, som ursprungligen hade lämnat sitt hem för att finna en hustru. Det hade troligen inte varit hans ursprungliga avsikt att stanna utanför sitt eget land så länge, men händelserna höll honom borta i många år. Nu var det dags att återvända hem, och vilken familj var det inte han återvände med!

Men varför hade inte Jakob lämnat Laban tidigare? Jakobs onaturliga underkastelse antyder att han kanske hade förändrats; han hade förstått en lärdom i tro. Alltså väntade Jakob på Guds signal för att lämna. Det är först när Gud talar som Jakob bestämmer sig för att flytta.

Gud uppenbarar sig själv för Jakob som ”Betels Gud” och befaller honom att lämna Labans hus och återvända till sitt ”hemland” (1 Mos. 31:13). Samma hebreiska uttryck används när Gud kallar Abram att lämna sin släkt och sitt hem (1 Mos. 12:1).

Det som bidrog till hans insikt om att det var dags att lämna var Labans söners och även Labans egen inställning (se 1 Mos. 31:1, 2). ”Jakob skulle ha lämnat sin listige släkting långt tidigare om han inte hade fruktat för att möta Esau. Nu insåg han att han hade orsak att frukta för Labans söner. De ansåg att hans förmögenhet var deras, och därför var det möjligt att de försökte ta den med våld” (Ellen White: Det var mycket gott, s. 168).

Därför tog han sin familj och sina ägodelar och lämnade Laban och började därmed en ny fas i den fantastiska berättelsen om Guds förbundsfolk.