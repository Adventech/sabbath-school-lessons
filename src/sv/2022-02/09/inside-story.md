---
title:  Missionsnytt
date:  27/05/2022
---

#### Från hopplöshet till hopp

Dagaba är en fattig kvinna som känner att hon vaknade från en mardröm när hon blev medlem i en av ADRA-grupperna i Assahoun i Togo. Hon är 42 år gammal, och som barn drömde hon om att göra mycket med sitt liv. Men livet blev inte som drömmen. Hon fick inte möjlighet att utbilda sig som hennes bröder. Hon blev istället bortgift rätt tidigt, och arbetet med att fostra barn och ta hand om hushållet i den fattiga byn tog det mesta av hennes tid och energi.

Det var ett hårt liv. Maten räckte nästan aldrig till för att kunna ge familjen tre näringsrika måltider om dagen. Snart måste hon själv välja vilka av barnen hon tyckte skulle få utbildning, precis som hennes föräldrar hade måst göra. Det märkliga i världen är att utbildning inte är gratis i de fattiga länder där den verkligen behövs! Det kostar att köpa skoluniform och nödvändigt materiel för skolan. Dagaba som hade hoppats att hennes döttrar skulle kunna få ett bättre liv med egna valmöjligheter!

Så kom ADRA till byn, och hon blev inbjuden att bli medlem i en grupp där medlemmarna skulle arbeta tillsammans för att starta en egen verksamhet och få en inkomst. Dagaba var skeptisk, hur skulle det kunna fungera?

Dagaba fick utbildning av ADRA men också möjlighet att besöka en annan grupp i en by i närheten. Den gruppen hade lyckats öka sina inkomster markant. När hon och de andra gruppmedlemmarna såg hur den gruppens medlemmar idag kunde försörja sina familjer och även betala för alla sina barns utbildning tändes en gnista hopp hos Dagaba.

Dagaba inspirerade sin grupps medlemmar till att arbeta tillsammans med någonting som hon hade observerat. Stora lastbilar brukade komma till byn och köpa upp deras palmnötter. Byborna fick mycket lite pengar för nötterna, men oljan var mycket dyrbar. Varför kunde de inte själva lära sig att utvinna oljan och sälja den till högre pris?

Med hjälp av sina sparade medel köpte gruppen in den utrustning som behövdes, och inom en relativt kort tid hade de startat sin egen oljeproduktion. Nu kunde de sälja oljan på marknaden och få mycket bättre priser. De tog också vara på det som blev kvar efter oljeutvinningen och gjorde oljekakor som kunde säljas som djurfoder. Nötskalen såldes som naturgödsel för jordbruk. Allt detta lärde de sig i ADRA-utbildningen. Inom åtta månader hade de fått tillbaka alla pengar de hade satsat och började göra vinster.

Idag känner Dagaba att hon lever ett fullvärdigt liv. Hennes döttrar har fått möjlighet att gå i skola, familjen har nog med pengar för att kunna äta sig mätta varje dag, och den förtvivlan som hon och hennes man känt över sin fattigdom är idag bara en mardröm från ett tidigare liv. ”ADRA har gett våra liv värdighet – man ser Guds kärlek genom deras arbete”, säger Dagaba och strålar.