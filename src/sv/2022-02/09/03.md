---
title:  Jakobs trappa
date:  23/05/2022
---

Så snart Esau får veta att Jakob fått sin fars välsignelse förstår han att han har blivit bedragen och ersatt av sin bror (1 Mos. 27:36), och han vill döda honom (1 Mos. 27:42). Rebecka är oroad och vill förhindra detta brott som skulle bli ödesdigert för de båda sönerna (1 Mos. 27:45). Med stöd av Isak (1 Mos. 28:5) manar hon Jakob att fly till hennes familj (1 Mos. 27:43). På vägen till exilen möter Jakob Gud i en dröm på en plats som han kallar Betel, ”Guds hus”, och svär där en ed.

`Läs 1 Mos. 28:10–29. Jämför med 11:1–9. Hur skiljer sig Betel från Babel? Vad kan vi lära oss i vår relation med Gud från Jakobs erfarenhet i Betel kontra det som hände i Babel?`

I denna dröm ser Jakob en extraordinär trappa som är kopplad till Gud. Samma hebreiska ord, natsav, används i 1 Mos. 28:12: ”en trappa som ledde från jorden” och ”Herren stod” i 28:13, som om trappan och Herren var en och samma sak.

Trappan har en koppling till försöket i Babel att nå upp till himlen. Likt Babels torn når trappan upp till ”himlens port”. Men medan Babels torn representerar mänsklig strävan att nå upp till Gud betonar trappan i Betel att tillträde till Gud endast kan nås genom att han kommer ner till oss, inte genom mänskliga ansträngningar.

”Stenen” som Jakob lade sitt huvud och drömde på blev en symbol för bet-el, ”Guds hus” (1 Mos. 28:17; jfr 28:22), som syftar på templet, helgedomen, centrumet för Guds frälsningsverk för människan.

Men Jakob begränsar inte sitt uttryck för tillbedjan och sin känsla av vördnad över det som hänt honom till det andliga och mystiska. Han ville reagera på ett konkret, yttre sätt. Han bestämmer sig för att göra en ”Guds boning”, inte för att förtjäna Guds välsignelse utan som ett tacksamt gensvar för Guds gåva som han redan har fått. Här ser vi återigen tanken om tionde långt innan nationen Israels uppkomst.

`Läs på nytt 1 Mos. 28:11. ”Tionde” ges av ”allt du låter mig få” (1 Mos. 28:22). Vilken viktig poäng finner vi här i det Jakob säger om tionde?`