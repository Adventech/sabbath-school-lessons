---
title:  Sabbaten
date:  29/03/2022
---

`Läs 1 Mos. 2:2, 3 och 2 Mos. 20:8–11. Varför förbinds sjundedagssabbaten med skapelsen? Hur påverkar denna koppling vårt sätt att fira sabbaten?`

Det är just för att ”Gud fullbordat” sitt skapelseverk som han instiftade sabbaten. Sjundedagssabbaten är därför ett uttryck för vår tro på att Gud då fullbordade sitt verk och fann det ”mycket gott”. Att fira sabbaten är att förena sig med Gud i att erkänna värdet av och skönheten i hans skapelse.

Vi kan vila från våra verk precis som Gud vilade från sina. Sabbatsfirandet innebär att vi säger ja till Guds ”mycket goda” skapelse, våra fysiska kroppar medräknade. I motsats till vissa gamla (och moderna) uppfattningar finns det ingenting i Bibeln, vare sig i Gamla eller Nya testamentet, som ser ner på kroppen som något ont. Det är en hednisk tanke, inte en biblisk. De som firar sabbaten är tacksamma för Guds skapelse, sina egna kroppar medräknade, och det är därför de kan glädjas åt skapelsen och tar hand om den.

Sabbaten markerar det första ”avslutet” i människans historia. Den är också ett tecken på hopp för den lidande mänskligheten och för världens klagan. Det är intressant att det ”fullbordade verket” återkommer i slutet av helgedomsbygget (2 Mos. 40:33) och åter i slutet av Salomos tempelbygge (1 Kung. 7:40, 51), vilka båda var platser för undervisning om evangeliet och frälsningen.

Efter syndafallet pekar sabbaten i slutet av veckan på frälsningens under, som bara sker genom den nya skapelsens under (Jes. 65:17; Upp. 21:1). I slutet av vår mänskliga vecka är sabbaten ett tecken på att den här världens lidande och prövningar också kommer att ta slut.

Detta är anledningen till att Jesus valde sabbaten som den mest lämpliga dagen för att hela de sjuka (Luk. 13:13–16). Tvärtemot de traditioner som ledarna satt fast i pekade Jesus helanden på sabbaten folket och oss på den tid då all smärta, alla lidanden, all död ska vara över, frälsningshistoriens slutpunkt. Därmed pekar sabbaten på hoppet om återlösningen.

`I Jesus har vi fått frälsningens vila här och nu, och den kommer slutgiltigt att uppfyllas när Gud skapar nya himlar och en ny jord. På vilket sätt upplever vi den frälsningsvilan i sabbaten?`