---
title:  Skapelsen
date:  28/03/2022
---

`Läs 1 Mos. 1:4, 10, 12, 18, 21, 25, 31, och 2:1–3. Vad betyder det upprepade ”det var gott” i den första berättelsen? Vilken lärdom antyds i avslutningen av skapelsen i 2:1–3?`

I varje steg i skapelseberättelsen utvärderar Gud sitt verk som tov, ”gott”. Det är en allmän förståelse att detta adjektiv betyder att Guds skapelseverk var framgångsrikt och att hans konstaterande att ”det var gott” betyder att det var funktionellt. Ljuset var för att lysa upp (1 Mos. 1:4). Växterna bar frukt (1 Mos. 1:12) och så vidare.

Detta ord syftade dock på mer än fulländning och funktion. I Bibeln används det hebreiska ordet tov också för att uttrycka estetiska värden hos någonting som var vackert (1 Mos. 24:16). Det används också som motsats till det onda (1 Mos. 2:9), som förknippas med döden (1 Mos. 2:17).

Att ”det var gott” innebär att skapelsen fungerade bra, var vacker och fullkomlig, och där fanns inget ont. Världen var ”ännu inte” som vår värld, påverkad av synd och död, en tanke som bekräftas av inledningen till den andra berättelsen om skapelsen (se 1 Mos. 2:5).

Denna beskrivning av skapelsen står i ett radikalt motsatsförhållande till evolutionsteorier, som säger att världen progressivt formade sig själv från ett lägre tillstånd till ett högre genom slumpmässiga händelser som följde på varandra.

Som kontrast bekräftar bibelförfattaren att Gud avsiktligt och oväntat skapade världen (1 Mos. 1:1). Ingenting i den var tillfälligt eller slumpmässigt. Världen blev inte till av sig själv utan endast som ett resultat av Guds vilja och ord (1 Mos. 1:3). I t.ex. 1 Mos. 1,”I begynnelsen skapade Gud” himlarna och jorden, kan verbet bara´, ”skapa”, endast ha Gud som subjekt. Det ger också uttryck för något hastigt: Gud talade, och det blev så.

Skapelseberättelsen ger oss informationen att ”allting” gjordes då (1 Mos. 1:31) och enligt Skaparen själv var det ”mycket gott” (1 Mos. 1:31). 1 Mos. 1:1 beskriver själva skapelseverket av himmel och jord, och 1 Mos. 2:1 deklarerar att själva händelsen var fullbordad. Allting var fullbordat, sabbaten medräknad, på sju dagar.

`Varför omintetgör tanken om årmiljarders evolution skapelseberättelsen i Första Moseboken? Varför kan de två synsätten inte förenas?`