---
title:  Människans skapelse
date:  30/03/2022
---

Människans skapelse är Guds sista skapelseakt, åtminstone i berättelsen i Första Moseboken. Människor är höjdpunkten i hela den jordiska skapelsen, syftet för vilket jorden skapades.

`Läs 1 Mos. 1:26–29 och 2:7. Vad är kopplingen mellan dessa två olika skildringar av människans skapelse?`

Att Gud skapat människan till sin avbild är ett av Bibelns djärvaste konstateranden. Enbart människan har skapats till Guds avbild. ”Gud gjorde de olika arterna av vilda djur” (1 Mos. 1:25), ”Gud skapade människan till sin avbild” (1 Mos. 1:27). Det här uttrycket har ofta begränsats till att handla om människans andliga natur. Det har då tolkats till att betyda att ”Guds avbild” bara handlar om den administrativa funktionen att representera Gud, eller den andliga funktionen i relationen till Gud eller till varandra.

Dessa sätt att förstå det är korrekta, men de missar den viktiga fysiska verkligheten i denna skapelse. De båda dimensionerna ingår faktiskt i de två orden ”avbild” och ”likhet” som beskriver skapelseprocessen i 1 Mos. 1:26. Hebreiskans tselem, ”avbild”, syftar på den konkreta formen hos en fysisk kropp. Ordet demut, ”likhet”, syftar på abstrakta egenskaper som är jämförbara med Guds person.

Därför ska den hebreiska tanken på ”Guds avbild” förstås utifrån den bibliska människosynens helhetsperspektiv. Bibeltexten bekräftar att människan (man och kvinna) har skapats till Guds avbild fysiskt likväl som andligt. Som Ellen White tydligt kommenterar: ”När Adam skapades, var han till sin fysiska, intellektuella och andliga natur mycket lik sin upphovsman” (Vägen till mognad, s. 23).

Denna helhetsuppfattning om Guds avbild, den fysiska kroppen medräknad, bekräftas återigen i den andra berättelsen om skapelsen, som säger att människan ”blev en levande varelse” (1 Mos. 2:7), ordagrant ”en levande själ” (nefesh). Det var ett resultat av Guds två handlingar: Gud ”formade” och Gud ”blåste”. Lägg märke till att ”blåsa” ofta syftar på den andliga dimensionen. Men det är också nära sammankopplat med den biologiska förmågan att andas, den del av människan som formades av ”jord från marken”. Det är livsanden, andlig och fysisk.

Senare fullföljer Gud ett tredje verk. Nu skapar han kvinnan från mannens kropp (1 Mos. 2:21, 22). Det är ett sätt att betona att hon är av samma natur som mannen.