---
title:  Missionsnytt
date:  01/04/2022
---

#### Missionären som visade nåd

Det blev en stor kulturchock för mig att börja på Solusi College i Zimbabwe. Det var i slutet av 1970-talet och jag var skolans första elev med föräldrar som hade olika etnisk bakgrund. Jag bar håret i en enorm afrostil, hade rockmusik i min bandspelare och en attityd som matchade allt detta.

Jag studerade teologi och var en genomsnittlig elev i mina kurser. Mitt svåraste ämne var grekiska. Oftast blev jag underkänd på proven. Jag kunde bara inte förstå ämnet. Fram till min sista termin kämpade jag på. Professorn, Leo Raunio, var en snäll missionär. Men han var också sträng när det gällde betyg.

Leo Raunio och jag blev vänner 1978 när jag kom till Solusi. Han lärde mig spela schack, och vi spelade ofta tillsammans. Han var född i Finland och hade arbetat som missionär bland urbefolkningen i USA och undervisat på ett universitet i Sydafrika innan han flyttade till Solusi i en ålder då de flesta andra brukar gå i pension. Han berättade mycket för mig om sitt arbetsliv, och jag blev imponerad över att han valde att avsluta sin karriär på Solusi.

När jag skrev mitt slutprov i grekiska förstod jag att jag skulle bli underkänd. När jag lämnade in det till Leo Raunio såg jag honom i ögonen och sa: ”Jag misslyckades igen.”

Jag kände mig besviken eftersom jag visste att jag inte skulle kunna ta min examen utan att bli godkänd i grekiska. Tanken på att stanna sex månader till på Solusi bara för att gå om kursen var otänkbar. Skulle jag bli godkänd ens då?

En vecka senare kallade Leo Raunio mig till sitt kontor. ”Jag har känt dig i fyra år”, sa han. ”Jag har sett dig förändras från en radikal kille till en hårt arbetande ung man som älskar Herren. Jag har märkt att musiken på din bandspelare har förändrats från rockmusik till kristen musik. Jag har sett en förändring i ditt liv som har fört dig närmare Jesus.”

”Du har gjort bra ifrån dig i alla dina andra ämnen”, sade Raunio. ”Jag vet att du har gjort allt du kunnat för att klara kursen i grekiska men misslyckats.”

”Därför vill jag visa dig nåd”, sa han. ”Jag vet att Gud har en plan för ditt liv. Så genom nåd ska jag ge dig godkänt så att du kan ta din examen tillsammans med dina kurskamrater.” Sedan bad han att Guds skulle vägleda min framtid.

När jag återvände till sovsalen föll jag ner på knä och tackade Herren. Jag tackade honom för att  Leo Raunio hade sett bortom nutiden och såg min möjliga framtid och potential.

Herren ledde mig till att arbeta i 18 år som ungdomsledare för Adventistsamfundet i Zimbabwe. Efter det blev jag ungdomsledare för Södra Afrika-Indiska Oceanen divisionen och har även haft andra befattningar inom samfundet. Jag doktorerade också i ledarskap.

Jag tackar Herren för att han hjälpte mig förstå vad nåd är och vad det betyder att få det trots att man inte förtjänar det. Gud ser vår potential bortom våra nuvarande svagheter. Han ser vad vi kan åstadkomma. Vi måste göra likadant, se andras potential och ge dem möjligheter att uppnå det.