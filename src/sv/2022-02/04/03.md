---
title:  Flodens händelseförlopp
date:  18/04/2022
---

Verbet `asah, ”göra”, som syftar på Noas ageranden är också nyckelordet i skapelseberättelsen (1 Mos. 1:7, 16, 25, 26, 31; 2:2). Noas lydnadshandlingar mot Gud liknar Guds handlingar i skapelsen. Från denna koppling kan vi lära oss att floden inte bara handlar om att Gud förgör mänskligheten utan också om att han räddar oss.

`Läs 1 Mos. 7. Hur och varför påminner flodberättelsen oss om skapelseberättelsen? Vad kan vi lära oss av parallellerna mellan de två händelserna?`

En uppmärksam läsning av flodberättelsen uppenbarar att den använder många ord och uttryck som är vanliga i skapelseberättelsen: ”sju” (1 Mos. 7:2, 3, 4, 10; jfr 2:1–3); ”man och kvinna” (1 Mos. 7:2, 3, 9, 16; jfr 1:27); ”de olika arterna” (1 Mos. 7:14; jfr 1:11, 12, 21, 24, 25); ”fyrfotadjur”, ”fåglar”, ”det som krälar på jorden” (se 1 Mos. 7:8, 14, 21, 23; jfr 1:24, 25); ”levande varelser” (1 Mos. 7:15, 22; jfr 2:7).

Flodberättelsen låter lite som skapelseberättelsen. Dessa ekon från skapelseberättelsen bidrar till att visa att den Gud som skapat är densamme som den som förstör (5 Mos. 32:39). Men dessa ekon förmedlar också ett budskap om hopp: floden är bestämd att bli en ny skapelse, från vattnen, som leder till en ny existens.

Vattnens rörelse visar att denna skapelsegärning faktiskt är en omvänd skapelsehandling jämfört med 1 Mos. 1. I kontrast till 1 Mos. 1, som beskriver hur vattnen där ovan skiljs från vattnen där nere (1 Mos. 1:7), beskriver flodberättelsen hur de återförenas när de överskrider sina gränser (1 Mos. 7:11).

Denna process ger ett paradoxalt budskap: Gud måste förstöra det som finns för att tillåta en ny skapelse. Skapelsen av en ny jord förutsätter att den gamla förstörs. Floden förebådar den kommande frälsningen av världen vid tidens slut: ”Och jag såg en ny himmel och en ny jord. Ty den första himlen och den första jorden var borta” (Upp. 21:1; jfr Jes. 65:17).

`Vad finns det i oss som behöver förstöras för att något nytt ska skapas? (Se Rom. 6:1–6.)`