---
title:  Förbundet – 2
date:  21/04/2022
---

`Läs 1 Mos. 8:21–9:1. Vad betyder Guds beslut att bevara liv? På vilket sätt fullföljer Guds välsignelse det beslutet?`

Guds beslut att bevara liv var en nådens handling, inte ett resultat av mänskliga förtjänster. Gud beslöt att bevara liv på jorden trots människans ondska (1 Mos. 8:21). 1 Mos. 8:22 lyder ordagrant: ”alla jordens dagar”, d.v.s. så länge denna nuvarande jord består ska årstiderna komma och gå och livet fortsätta. Kort sagt: Gud har inte övergett sin skapelse.

Texten som följer och talar om Guds välsignelse tar oss faktiskt tillbaka till den ursprungliga skapelsen med dess välsignelse (1 Mos. 1:22, 28; 2:3). I en bemärkelse gav Herren människan en chans att börja om på nytt.

`Läs 1 Mos. 9:8–17. Vad betyder regnbågen? Hur förhåller sig ”tecknet för förbundet” (1 Mos. 9:13) till det andra förbundstecknet, sabbaten?`

Att ”upprätta … ett förbund” upprepas tre gånger (1 Mos. 9:9, 11, 17) och markerar höjdpunkten och uppfyllelsen av Guds ursprungliga löfte (1 Mos. 6:18). Detta avsnitt följer det föregående, som är en parallell till den sjunde dagen i skapelseberättelsen, sabbaten. I texten ger den sjufaldiga upprepningen av ordet ”förbund” en återklang av sabbaten. Likt sabbaten är regnbågen ett förbundstecken (1 Mos. 9:13, 14, 16; jfr 2 Mos. 31:12–17). Likt sabbaten har regnbågen också en universell omfattning; den gäller hela världen. På samma sätt som sabbaten, tecknet på skapelsen, är för alla och överallt, gäller också löftet att ingen mer världsvid flod ska komma över alla och överallt.

`Nästa gång du ser regnbågen, tänk då på alla Guds löften till oss. Hur visar regnbågen oss att vi kan lita på dem?`