---
title:  Förberedelse för floden
date:  17/04/2022
---

`Läs 1 Mos. 6:13–7:10. Vad kan vi lära oss från denna häpnadsväckande berättelse om den tidiga mänskliga historien?`

Likt Daniel är Noa en profet som förutsäger världens slut. Det hebreiska ordet för ”arken” (tevah, 1 Mos. 6:14) är samma sällsynta egyptiska lånord som användes om den ”ark” där den nyfödde Mose gömdes och bevarades för att rädda Israel från Egypten (2 Mos. 2:3). I arkens generella struktur har också vissa sett paralleller till arken i helgedomen (2 Mos. 25:10). Precis som arken i syndafloden tillåter mänsklighetens överlevnad pekar förbundsarken, ett tecken på Guds närvaro bland hans folk (2 Mos. 25:22), på Guds frälsningsverk för hans folk.

Att ”Noa gjorde i allt så som Gud hade befallt honom att göra” (1 Mos. 6:22) avslutar den förberedande delen. Verbet `asah, ”göra”, som syftar på Noas agerande, motsvarar `asah i Guds befallning som påbörjade avsnittet (1 Mos. 6:14) och upprepas fem gånger (1 Mos. 6:14–16). Detta eko mellan Guds befallning och Noas gensvar antyder Noas absoluta lydnad mot det som Gud hade befallt honom att göra, `asah. Det är också intressant att detta uttryck även används i samband med tillverkningen av förbundsarken (2 Mos. 39:32, 42; 40:16).

”Gud förklarade arkens exakta mått för Noa och gav honom tydliga instruktioner om alla detaljer i konstruktionen. Mänsklig visdom kunde inte ha skapat ett så starkt och hållbart skepp. Gud var konstruktören och Noa var byggmästaren” (Ellen White: Det var mycket gott, s. 75).

Återigen bekräftar parallellen mellan de två ”arkarna” deras gemensamma återlösningsfunktion. Noas lydnad beskrivs därför som en del av Guds frälsningsplan. Noa räddades helt enkelt därför att han hade tro att göra vad Gud befallde honom att göra (se Heb. 11:7). Han var ett tidigt exempel på tro som visar sig i lydnad, den enda sortens tro som har betydelse (Jak. 2:20).

Kort sagt: fastän Noa hade ”vunnit Herrens välvilja” (1 Mos. 6:8) var det som gensvar på denna redan givna nåd som Noa agerade troget och lydigt efter Guds befallning. Är det inte så det borde vara med oss alla?

`Läs 2 Pet. 2:5–9. Varför räddades bara Noas familj? Vad kan vi lära oss av berättelsen om Noa när det gäller vår roll i att varna världen för den kommande domen?`