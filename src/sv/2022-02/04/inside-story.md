---
title:  Missionsnytt
date:  22/04/2022
---

#### Blessing är en välsignelse

Mitt namn är Blessing (Välsignelse), och mitt liv är ett bevis på Guds rikliga välsignelser.

Min familj i Zimbabwe gick till kyrkan varje söndag, fast det var mest en formsak. Men som tonåring ville jag tjäna Gud. Jag berättade för en församlingsledare att jag ville leva i celibat för Kristus.

”Har du en pojkvän?” frågade han.

”Nej”, svarade jag.

”Du borde uppleva hur det känns att bli kär innan du bestämmer dig”, sa han.

Jag gjorde som han sa. Jag blev kär – och slutade gå i kyrkan för gott.

När jag var 18 blev jag kär i en 21-årig man och blev gravid. I min kultur måste flickan stanna hos mannen om hon blir gravid. Så jag flyttade in hos honom och hans mamma.

Då insåg jag att vår relation inte var så bra som jag hade trott. Varken min man eller jag hade ett jobb, och vi bråkade jämt. Vi fick två barn och hans mor var ovänlig mot mig hela tiden.

Jag följde med till min mans kyrka på söndagarna. Sedan blev jag sjuk och flyttade hem till min mamma under en längre tid.

Hemma hos mamma fick jag samma dröm med tre dagars mellanrum. I båda drömmarna hörde jag sirener och såg folk springa åt alla håll. Jag såg en stor sten falla ner från himlen, och en pil som pekade mot ett kors där flera personer stod. Jag hörde en röst säga: ”Omvänd dig, för världen går mot sitt slut!”

Jag kände mig förvirrad. I min mans kyrka talade man aldrig om att världen skulle gå under. Varför hade jag i så fall drömt två gånger att den skulle göra det?

Min man förstod inte heller drömmarna. Men jag sa till honom: ”Jag ska söka efter Jesus, och när jag hittar honom ska jag predika om honom.” Men var skulle jag hitta Jesus?

Min man och jag flyttade till Botswana för att leta efter arbete. I Botswana lärde vi känna en adventist som erbjöd sig att studera Bibeln med oss. Redan under det första studiet berättade han att världen som vi känner den idag går mot sitt slut och att Jesus snart kommer tillbaka. Han visade oss texter från Bibeln. Till slut förstod jag mina drömmar!

Jag var fast besluten att predika om Jesus som jag tidigare hade sagt. Jag hade hittat honom, och nu ville jag berätta för andra om honom. Jag bestämde mig för att studera vid Rusangu University, en adventistskola i Zambia.

Tyvärr lämnade då min man mig och våra två barn och gifte sig med en annan kvinna.

Jag arbetade hårt för att få råd att betala mina studieavgifter. Min mamma hjälpte mig, och universitetet ordnade ett arbete åt mig. Genom detta kunde jag betala resten av mina skolavgifter.

Jag studerade teologi för att lära mig mer om Gud och för att förbereda mig för att berätta om honom för andra ungdomar. Oavsett vilka dåliga beslut vi fattar i livet är Gud alltid redo att ge oss en andra chans. Han vill att folk ska hitta honom och berätta om honom för andra. Jesus kommer snart! Jag längtar efter den dagen.