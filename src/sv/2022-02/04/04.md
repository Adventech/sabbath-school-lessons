---
title:  Slutet av floden
date:  19/04/2022
---

1 Mos. 7:22–24 beskriver vattnens överväldigande och totala verkan: ”allt utplånades från jorden” (1 Mos. 7:23) och: ”Vattnet fortsatte att stiga över jorden i 150 dagar” (1 Mos. 7:24). Det är mot denna bakgrund av total utplåning och hopplöshet som Gud ”tänkte … på Noa och alla …” (1 Mos. 8:1). Detta uttryck står mitt i berättelsen om floden som en indikation på att det är det centrala budskapet i flodberättelsen.

`Läs 1 Mos. 8:1. Vad betyder det att Gud ”tänkte” på Noa?`

Verbet zakar, ”komma ihåg/tänka på”, betyder att Gud inte hade glömt; det är mer än en mental övning. I det bibliska sammanhanget betyder ”Gud tänkte på” en uppfyllelse av hans löfte och syftar ofta på frälsning (se 1 Mos. 19:29). I samband med floden betyder det att vattnet ”drog sig … bort” (1 Mos. 8:2) och att Noa snart kunde lämna arken (1 Mos. 8:16).

Fastän ingen direkt befallning ännu getts om att lämna arken tar Noa initiativet och skickar först ut en korp och sedan en duva för att utforska läget. Till slut, när duvan inte återvänder, förstår han att ”vattnet torkat bort på jorden, och när Noa lyfte undan taket på arken fick han se att marken hade torkat upp” (1 Mos. 8:13).

Noas beteende innehåller många praktiska lärdomar. Å ena sidan lär det oss att förtrösta på Gud även när han inte direkt talar, å andra sidan är tron inte emot värdet av tänkande och testning. Tron utesluter inte skyldigheten att tänka, söka och se om det vi har lärt oss är sant.

Ändå går inte Noa ut förrän Gud till slut säger att han ska göra det (1 Mos. 8:15–19). Alltså: även när han vet att det är tryggt att lämna arken litar han fortfarande på Gud och väntar på Guds signal innan han går ut ur arken. Han väntade tålmodigt i arken. ”Eftersom han hade gått in i den på Guds befallning väntade han på en särskild uppmaning om att lämna den. Till slut kom en ängel ner från himlen och öppnade den tunga dörren. Han befallde patriarken och hans familj att gå ut på jorden och ta med sig alla djuren” (Ellen White: Det var mycket gott, s. 87).

`Läs 1 Mos. 8:1; 19:29 och Ps. 106:4. Vad betyder det att Gud ”tänker” på någon/något? Hur har Gud visat att han ”tänkt på” dig?`