---
title:  Missionsnytt
date:  20/05/2022
---

#### Hopp under pandemin

Hopp under pandemin

Covid-19 förändrade mitt liv.

Jag har alltid trott på Gud. Redan i ung ålder började jag be att Gud skulle hjälpa mig att hitta en god make. Jag längtade efter en man som älskade Gud och ville gå i kyrkan med mig. Men den stora frågan var: I vilken kyrka skulle vi gå?

Som barn gick jag i mina föräldrars kyrka i Angola. Jag följde troget med i alla böner och ritualer. Men ändå verkade något saknas, och jag kände inte som om jag hade hittat mitt andliga hem. När jag gifte mig med en underbar man gick jag i en annan kyrka. Fyra år senare bytte jag till en tredje kyrka. Men jag kände fortfarande att något saknades. Jag var inte säker på att Gud hade förlåtit mina synder. Min man gick inte heller i kyrkan med mig.

Under 2020 var hela landet i karantän på grund av covid-19-pandemin. Kyrkorna var stängda, och jag kunde inte längre ta del i några gudstjänster. Jag letade på YouTube efter predikningar och hittade två program som leddes av adventistpastorer på Hope Channel TV. Medan jag tittade på programmen jämförde jag noggrant bibelverserna de läste med det som stod i min egen bibel. Jag insåg att jag inte kunde Bibeln så bra. Något som var nytt för mig var lördagens sabbatsvila som det berättas om i Bibeln.

Det kändes som om en av pastorerna talade direkt till mig: ”Vem vill du följa: människors åsikter eller Guds ord som uttrycks i Bibeln?” frågade han.

Jag kom att tänka på en ung kvinna som jag tidigare hade anställt för att hjälpa mig med hushållsbestyren. När hon först började arbeta åt mig städade hon och lagade mat varje dag till och med fredag, och på lördagarna tog hon ledigt. Hon förklarade att hon gick till en adventistkyrka på lördagarna. Men efter ett tag slutade hon gå i kyrkan och jobbade för mig även på lördagarna.

När jag nu hade blivit medveten om sabbatens betydelse talade jag med den unga kvinnan.

”Jag har märkt att du inte längre går i kyrkan utan kommer hit istället och arbetar på lördagarna”, sa jag. ”Om du slutade gå i kyrkan på grund av ditt arbete för mig vill jag att du ska tänka om. Från och med nu kommer du bara att arbeta för mig från måndag till fredag. Lördagen är helig.”

Då hade pandemirestriktionerna lättat, och den unga kvinnan kunde återvända till kyrkan. Idag går hon i dopundervisning.

Själv ville jag veta mer om sabbaten. Jag ringde en adventistpastor vars telefonnummer jag hittade på nätet. Han var vänlig och gav mig flera böcker att läsa. Jag wbörjade fira sabbaten och blev döpt 2021.

Idag är jag som en ny person och känner att min vänskap med Jesus växer för varje dag. Jag vet nu att Gud förlåter mina synder. Be gärna med mig om att min man ska lära känna Gud och följa med mig till kyrkan varje sabbat.