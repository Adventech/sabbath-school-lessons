---
title:  Moriaberget
date:  15/05/2022
---

`Läs 1 Mos. 22:1–12 och Heb. 11:17. Vad var meningen med detta prov? Vad kan vi lära oss av denna förvånande händelse?`

1 Mos. 22 har blivit en klassiker i världslitteraturen som inspirerat både filosofer och konstnärer, inte bara teologer. Men meningen med Guds prov är svår att förstå. Den gudomliga befallningen motsäger senare bibliska förbud mot människooffer (3 Mos. 18:21) och verkar sannerligen strida mot Guds löfte om ett evigt förbund genom Isak (1 Mos. 15:5).

Vad var då Guds syfte med att uppmana Abraham att göra detta? Varför pröva honom på ett så kraftfullt sätt?

Det bibliska ordet för ”pröva/sätta på prov” (hebr. nissah) inkluderar två motsatta tankar. Det syftar på tanken om dom, en bedömning av det som finns i den prövades hjärta (5 Mos. 8:2; jfr 1 Mos. 22:12). Men det innebär också en försäkran om Guds nåd för den prövade (2 Mos. 20:18–20).

I detta fall leder Abrahams tro på Gud honom till en situation där han riskerar att förlora sin ”framtid” (sin efterkommande). Men eftersom han förtröstar på Gud gör han vad Gud ber honom göra, oavsett hur svårt det är att förstå. För vad är tro om inte en förtröstan på det vi inte ser eller fullt förstår?

Biblisk tro handlar inte heller så mycket om vår förmåga att ge och offra till Gud, även om det också utan tvekan har sin roll (Rom. 12:1). Snarare handlar det om vår förmåga att ta emot hans nåd samtidigt som vi förstår hur lite vi förtjänar den.

Detta faktum bekräftades i det som följde. Ingen av Abrahams gärningar, hans många nitiska aktiviteter, hans smärtsamma färd med sin son, inte ens hans villighet att lyda och offra det bästa av sig själv till Gud, hur behjälpligt det än var, kunde rädda honom. Varför inte? Eftersom Herren själv hade utsett en bock till det avsedda offret, som i sig pekade på det enda hoppet om frälsning, Jesus.

Abraham måste ha förstått nåden. Det är inte våra gärningar för Gud som räddar oss utan Guds gärning för oss (Ef. 3:8; jfr Rom. 11:33), hur mycket vi än, likt Abraham, är kallade till att verka för Gud, vilket Abrahams handlingar kraftfullt förkroppsligar (Jak. 2:2–23).

`Vad säger berättelsen om Abraham och Isak på Moriaberget till dig personligen om din tro och hur du visar den?`