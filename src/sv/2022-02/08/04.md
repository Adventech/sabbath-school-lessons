---
title:  Saras död
date:  17/05/2022
---

I 1 Mos. 22:23 finner vi berättelsen om Rebeckas födelse, som förebådar det kommande äktenskapet mellan Isak och henne (1 Mos. 24). På samma sätt förebådar berättelsen om Abrahams hustru Saras död och begravning hans kommande äktenskap med Ketura (1 Mos. 25:1–4).

`Läs 1 Mos. 23. Vilken funktion fyller berättelsen om Saras död och begravning i uppfyllelsen av Guds löfte till Abraham?`

Att Saras död nämns omedelbart efter berättelsen om offrandet av Isak antyder att hon kan ha påverkats av denna händelse, som nästan kostade hennes son livet. På något sätt är Sara också inblandad i ”prövningen” tillsammans med sin man, precis som hon var inblandad i hans resor och tillfälliga brister på tro (1 Mos. 12:11–13).

Sara var inte en person som höll tyst om saker som var av betydelse eller som störde henne (jfr 1 Mos. 16:3–5; 18:15; 21:9, 10). Hennes frånvaro och tystnad och även tiden för hennes död efter den dramatiska händelsen säger mer om hur viktig hon är för dessa händelser än vad hennes fysiska närvaro gjorde. Att hennes höga ålder nämns (1 Mos. 23:1), ett eko av Abrahams höga ålder (1 Mos. 24:1) visar hennes betydelse för berättelsen.

Sara är faktiskt den enda kvinnan i Gamla testamentet vars ålder nämns, vilket visar hur central hon är i berättelsen. Att inköpet av hennes gravplats återges så ingående (nästan ett helt kapitel), mer än hennes död, betonar sambandet med det utlovade landet.

Redan uppgiften att Sara dog i Kanaans land (1 Mos. 23:2) understryker att hennes död har sina rötter i Guds löfte om landet. Sara är den första avlidna i Abrahams släkt som har dött och begravts i det utlovade landet. Abraham ”bor här som främling” (1 Mos. 23:4), och hans envisa diskussion med Hets söner visar att han inte bara är intresserad av att få en gravplats utan framför allt av att bosätta sig i landet permanent.

`Läs 1 Mos. 23:6. Vad säger den versen om vilken sorts rykte Abraham hade? Varför är det viktigt för oss att förstå vad Herren använde honom till?`