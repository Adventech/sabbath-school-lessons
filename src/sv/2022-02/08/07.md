---
title:  Studiehjälp
date:  20/05/2022
---

Abraham var en extraordinär profet som Gud uppenbarade sina planer för (1 Mos. 18:17). Därför trädde Gud in i Abrahams mänskliga tillvaro och gav honom en viss inblick i sin frälsningsplan genom offret av sin son.

”Isak var en förebild på Guds Son, som offrades som ett offer för världens synder. Gud inpräntade för Abraham evangeliet om människans frälsning. För att göra detta och göra sanningen till en verklighet för honom samt pröva hans tro bad han honom att slakta sin älskade Isak. All den sorg och ångest som Abraham uthärdade under den mörka och skrämmande prövningen hade som syfte att ge honom en djup förståelse av återlösningsplanen för den fallna människan. I sin egen erfarenhet fick han förstå hur obeskrivlig den oändlige Gudens självförnekelse var när han gav sin egen Son till att dö för att rädda människan från evig förtappelse. För Abraham kunde ingen mental tortyr likna den som han uthärdade när han lydde Guds befallning att offra sin son” (Ellen White: Testimonies for the Church, vol. 3, s. 369).

”Abraham hade blivit gammal och förväntade sig att han snart skulle dö. Men det fanns en sak kvar för honom att göra för att säkerställa att löftet till hans efterkommande skulle bli uppfyllt. Gud hade utsett Isak till att efterträda honom. Han skulle bevara Guds lag, och han skulle bli far till det utvalda folket, men han var fortfarande ogift. Kanaans invånare var avgudadyrkare, och Gud hade förbjudit sitt folk att ingå äktenskap med dem. Han visste att sådana förbindelser skulle leda till avfall ... Valet av hustru åt hans son var en mycket viktig fråga i Abrahams tankar, och han var angelägen om att Isak skulle gifta sig med någon som inte skulle leda honom bort från Gud ...

Isak förlitade sig på sin fars vishet och kärlek och var nöjd med att överlämna saken åt honom, eftersom han var övertygad om att Gud själv skulle leda honom när valet gjordes” (Ellen White: Det var mycket gott, s. 148, 149).

**Samtalsstart**

Många av oss har svårt att begripa berättelsen om Abrahams prövning (1 Mos. 22). Om du har fått ett nytt perspektiv på berättelsen under veckan eller vid ett annat tillfälle, dela med dig av detta.

**Förbön**

Gud har lovat att han ska vara med oss och våra efterkommande. Be för de beslut vi fattar gällande våra barn/de barn som finns i vår närhet.

**SAMTALSFRÅGOR**

`Samtala i studiegruppen om Abrahams villighet att offra Isak. Försök föreställa er vilken sorts tro som berättelsen uppenbarar. Vad är så förvånande, och samtidigt så besvärande, i denna berättelse?`

`Hur är det med den fria viljan? Vilken roll spelar den i vår tro? Vilka exempel på den fria viljan har vi i Bibeln, och hur fullföljs Guds vilja till slut, trots människors felaktiga val?`