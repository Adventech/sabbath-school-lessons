---
title:  En hustru åt Abraham
date:  19/05/2022
---

`Läs 1 Mos. 24:67–25:1–8. Vad är meningen med dessa sista händelser i Abrahams liv?`

Efter Saras död gifte sig Abraham på nytt. Likt Isak fann han tröst efter Saras död (1 Mos. 24:67). Minnet av Sara måste säkert ha varit levande för patriarken liksom för hans son.

Den nya hustruns identitet är dock oklar. Att författaren förknippar Keturas söner med Hagars söner, dock utan att nämna namnet Ketura, antyder att Ketura kunde ha varit Hagar (som vissa antagit).  Det är också betydelsefullt att Abraham uppför sig mot Keturas söner på samma sätt som han gjorde med Hagars son: han sänder dem bort för att undvika varje andligt inflytande och göra en klar åtskillnad mellan sin son med Sara och de övriga sönerna.

Han gav också ”allt han ägde åt Isak” (1 Mos. 25:5). Klassifikationen ”bihustrur” kan också antyda Keturas, liksom Hagars, status som bihustrur. Den möjliga identifikationen av Ketura som Hagar kan också förklara den subtila kopplingen till minnet av Sara (1 Mos. 24:67) som ett preludium till hans äktenskap med Ketura-Hagar.

Det är intressant att i 1 Mos. 25:1–4, 12–18 finns det en lista över Abrahams barn med Ketura samt en lista över Ismaels barn. Syftet med släktregistret efter Abrahams äktenskap med Ketura, som födde åt honom sex söner, kontra hans två andra söner (Isak och Ismael) är kanske att ge ett omedelbart bevis på Guds löfte att Abraham skulle bli far till många folk.

Den andra släkttavlan gällde Ismaels ättlingar, som också bestod av tolv stammar (jfr 1 Mos. 17:20), precis som det skulle bli med Jakob (1 Mos. 35:22–26). Men naturligtvis blev Guds förbund reserverat för Isaks ättlingar (1 Mos. 17:21), inte Ismaels, något Bibeln är mycket tydlig med.

Rapporten om Abrahams död varvas mellan två släktregister (1 Mos. 25:7–11) och vittnar om Guds välsignelse. Det visar uppfyllelsen av hans löfte till Abraham många år tidigare, att han skulle ”leva länge” (1 Mos. 15:15).

Sist och slutligen förblev Herren trogen mot sina löften om nåd till sin trogne tjänare Abraham, vars tro beskrivs i Bibeln som ett fantastiskt exempel, som det bästa exemplet på frälsning genom tro i Gamla testamentet (se Rom. 4:1–12).