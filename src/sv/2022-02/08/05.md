---
title:  En hustru till Isak
date:  18/05/2022
---

1 Mos 24 berättar om Isaks giftermål efter Saras död. De två berättelserna hör ihop.

`Läs 1 Mos. 24. Varför är Abraham så mån om att hans son inte ska gifta sig med någon av de kanaaneiska kvinnorna?`

På grund av Guds löfte till hans ättlingar att de skulle få detta land ville Abraham köpa mark för att begrava sin hustru. På liknande sätt envisas han nu om att Isak inte ska bosätta sig utanför det utlovade landet (1 Mos. 24:7). Att Isak förde in sin brud till Saras tält och att Rebecka blev Isaks ”tröst i sorgen efter [hans] mor” (1 Mos. 24:67) pekar tillbaka på Saras död och antyder Isaks smärta efter att han hade mist sin mor.

Berättelsen är full av böner och bönesvar och innehåller många lärdomar om Guds omsorg och människans frihet. Den börjar med Abrahams bön. Han svär en ed vid ”Herren, himlens och jordens Gud” (1 Mos. 24:3), en bön som först och främst erkänner Gud som Skaparen (1 Mos. 1:1; 14:19) och som är direkt sammanlänkad med födelsen av Abrahams ättlingar, Messias medräknad.

Hänvisningen till hans ”ängel” och ”Herren, himlens Gud” (1 Mos. 24:7) pekar tillbaka på Herrens ängel som kom från himlen för att rädda Isak från att bli slaktad (1 Mos. 22:11). Den Gud som har kontroll över universum, som genom Herrens ängel grep in för att rädda Isak, vägleder i denna fråga om äktenskap.

Abraham lämnar dock möjligheten öppen att kvinnan inte kommer att svara på Guds kallelse. Hur mäktig Gud än är tvingar han inte människan att lyda honom. Även om Guds plan för Rebecka är att följa Elieser är hon fri att välja. Det var alltså möjligt att denna kvinna inte skulle vilja komma, och om hon inte ville det skulle hon inte tvingas till det.

Vi ser här ytterligare ett exempel på mysteriet kring det som Gud har gett oss människor, den fria viljan. Det är en frihet som han inte trampar på (om han gjorde det skulle det inte vara en fri vilja). Trots att människans fria vilja existerar, och trots många fruktansvärda val som människan har gjort med den, kan vi ändå på något sätt fortfarande förtrösta på att Guds kärlek och godhet till slut består.

`Varför är det så förtröstansfullt att veta att medan allting inte är Guds vilja har han fortfarande kontroll? På vilket sätt bevisar profetior, t.ex. Dan. 2, detta för oss?`