---
title:  Missionsnytt
date:  08/04/2022
---

#### Jag är en död man

Jag borde inte ha överlevt trafikolyckan som jag råkade ut för i Zimbabwe bara två dagar före jul.

Den 23 december hade min fru Fortunate och jag kört från huvudstaden Harare för att fira jul i en annan stad tillsammans med våra barn. På grund av julrusningen var bussarna fullsatta, och folk var angelägna om att hitta sätt att åka till platserna där de hade planerat fira helgen tillsammans med nära och kära.

Vi kände igen en kvinna som stod längs vägen och hoppades få åka med någon. Vi stannade för att erbjuda henne skjuts. När hon klev in i bilen frågade en man och en kvinna om de också kunde få åka med. Vi kände dem inte, men vi såg deras oroliga ansikten och sa då att de fick göra det. Våra tre passagerare satte sig i baksätet, och vi fem körde ut på vägen.

Plötsligt blev allt svart. De kändes som om säkerhetsbältet klämdes åt hårt. Jag kunde inte röra mig. Jag hörde svaga röster på avstånd. Jag insåg att något hemskt måste ha hänt. Nästa sak jag hörde var sirenen från en ambulans eller en polisbil. En stund senare kände jag hur man lyfte upp mig ur förarsätet och bar mig till en ambulans. En sköterska frågade vem hon skulle ringa.

”Vad hände?” frågade jag.

”En olycka”, svarade hon.

Jag gav henne namnen på två kontaktpersoner – en pastor och en församlingsföreståndare.

På sjukhuset slösade pastorn inte på orden. ”Vi ska skicka dig till sjukhuset i Harare”, sa han.

Han frågade sköterskan om Fortunate. Vi fick veta att en pickup som körde bakom oss hade tagit henne och två av våra passagerare till ett annat sjukhus. Hon led av allvarliga inre blödningar. Pastorn ordnade så att hon flyttades till samma sjukhus som jag skulle till.

Under de kommande två dagarna, den 24 och 25 december, blev Fortunate och jag opererade fler än en gång.

Den allvarligaste operationen var en av dem som utfördes på mig. Kirurgen var tvungen att sätta in ett implantat mellan min fjärde och femte halskota. Senare visade han mig en röntgenbild på min ryggrad. ”Vilken annan läkare som helst i världen som såg denna bild skulle tro att du är en död man”, sa han. ”Röntgenbilden visar att du antingen är död eller förlamad från axlarna och ner.”

Ändå fick Fortunate och jag åka hem två veckor senare. Vi fick sjukgymnastik i sex veckor och lärde oss på nytt att gå.

Senare fick vi höra att våra tre passagerare hade omkommit i olyckan. Den andra bilen kördes av en ung man som var berusad. Han hade kört i 170 km i timmen. Han och en äldre kvinna som satt bredvid honom längst fram hade dött omedelbart. En man som hade suttit i baksätet fördes till sjukhus. Vi vet inte om han överlevde olyckan.

Fortunate och jag blev chockerade när vi förstod att våra liv hade hängt på en tråd. Men Gud hade skonat oss på ett otroligt sätt. Fyra månader senare, i april, var jag så pass återställd att jag kunde börja studera till pastor vid Solusi University, precis som jag tidigare hade planerat.