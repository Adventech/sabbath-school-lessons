---
title:  Människans öde
date:  07/04/2022
---

`Läs 1 Mos. 3:15–24. Vad hände med Adam och Eva som konsekvens av syndafallet?`

Det Gud säger till ormen är uttryckligen en förbannelse (1 Mos. 3:14). Det Gud säger till kvinnan och mannen är däremot inte någon förbannelse. Den enda gång ordet ”förbannelse” på nytt används gäller den ”marken” (1 Mos. 3:17). Gud har alltså andra planer för mannen och kvinnan, i motsats till ormen. De erbjöds ett hopp som ormen inte fick.

Eftersom kvinnans synd har att göra med hennes koppling till ormen relaterar versen som beskriver kvinnans öde till ormens öde. 1 Mos. 3:16 följer inte bara omedelbart efter vers 15, utan parallellerna mellan dessa två profetior antyder klart att profetian om kvinnan i vers 16 ska läsas i samband med den messianska profetian i vers 15. Kvinnan lurades av ormen men genom hennes barnafödande skulle ormen besegras (1 Mos. 3:15; jfr 1 Tim. 2:14, 15). Vägen dit skulle dock vara fylld av ”möda och smärta” (1 Mos. 3:16), något som aldrig ingick i Guds ursprungliga plan.

Eftersom mannens synd har att göra med att han lyssnade på kvinnan i stället för Gud förbannas marken som mannen är tagen från (1 Mos. 3:17). Som konsekvens ska mannen arbeta hårt (1 Mos. 3:17–19) och sedan ”vända åter” till jorden som han kom ifrån (1 Mos. 3:19), något som aldrig skulle ha hänt och som inte heller ingick i Guds ursprungliga plan.

Det är betydelsefullt att med denna hopplösa framtidsutsikt om döden vänder sig sedan Adam till kvinnan där han ser hoppet om liv genom att hon föder barn (1 Mos. 3:20). Mitt i dödsdomen ser han ändå hopp om liv.

Likt en kärleksfull förälder ville Gud Adam och Eva bara gott, inte ont. De levde i ett sant paradis och hade absolut ingen anledning att tvivla på Gud, hans ord eller hans kärlek till dem. Nu när de kände till det onda skulle Gud göra allt han kunde för att rädda dem från det. Alltså var allt hopp ändå inte ute för våra första föräldrar, inte ens mitt i alla dessa dystra profetior, trots deras öppna och uppenbara olydnad mot Gud.

`Vi är benägna att tänka att kunskap i sig är bra, men varför är det inte alltid fallet? Vad finns det som vi skulle må bättre av att inte veta?`