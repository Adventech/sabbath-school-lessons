---
title:  De gömde sig för Gud
date:  05/04/2022
---

`Läs 1 Mos. 3:7–13. Varför kände Adam och Eva behov av att gömma sig för Gud? Varför frågade Gud Adam: ”Var är du?” På vilket sätt försökte Adam och Eva rättfärdiga sitt beteende?`

Efter att ha syndat kände Adam och Eva sig nakna eftersom de hade förlorat sin härlighets klädnad som återspeglade Guds närvaro (se Ps. 8:5; 104:1, 2). Guds avbild hade skadats av synden. 1 Mos. 3:7 säger att de ”gjorde höftskynken åt sig” (FB). Verbet ”göra” har hittills bara haft Gud som subjekt (1 Mos. 1:7, 16, 25 osv.). Nu är det som om de har placerat sig själva i Skaparens ställe när de försökte dölja sin synd, något som Paulus uttrycker som rättfärdighet genom gärningar (Gal. 2:16).

När Gud kommer ställer han en retorisk fråga: ”Var är du?” (1 Mos. 3:9), samma slags fråga som Gud sedan ställde till Kain (1 Mos. 4:9). Självklart visste Gud svaren på dessa frågor. De var ställda för att gagna de skyldiga, hjälpa dem att inse vad de hade gjort och ändå samtidigt leda dem till ånger och frälsning. Från den stund då människan syndade verkade Herren för deras frälsning och återlösning.

Hela scenariot återspeglar faktiskt tanken på en domsprocess som börjar med att domaren frågar ut den skyldige (1 Mos. 3:9) för att förbereda honom för domen (1 Mos. 3:14–19). Men han gör det också för att väcka ånger som ytterst leder till frälsning (1 Mos. 3:15). Detta är ett motiv i hela Bibeln.

Som syndare brukar göra försöker både Adam och Eva först komma undan genom att klandra andra. På Guds fråga svarar Adam att det var kvinnan som Gud gett honom (1 Mos. 3:12) som fick honom att göra det. Det var hennes fel (och följaktligen Guds fel), inte hans.

Eva svarar att det var ormen som lurade henne. Det hebreiska ordet nasha´, ”lura” (i 1 Mos. 3:13), betyder att ge falska förhoppningar och få dem att tro att de gör det rätta (2 Kung. 19:10; Jes. 37:10; Jer. 49:16).

Adam anklagar kvinnan och säger att hon gav honom frukten (vilket delvis är sant), och Eva anklagar ormen som hon säger lurade henne (vilket också delvis är sant). Men till slut var de båda skyldiga.

`Varför är det så lätt för oss att falla i samma fälla och försöka klandra någon annan för vad vi gjort?`