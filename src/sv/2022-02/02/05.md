---
title:  Ormen döms
date:  06/04/2022
---

`”Jag ska sätta fiendskap mellan dig och kvinnan och mellan din avkomma och hennes. Han kommer att krossa ditt huvud, och du kommer att hugga honom i hälen” (1 Mos. 3:15, nuB). Vad sade Herren till ormen här, och vilket hopp finns här?`

Gud börjar sin dom med ormen eftersom han är den som initierade hela dramat. Ormen är också den enda varelse som förbannas i berättelsen.

Vad vi möter här är att skapelsen på ett sätt ”vänds om”. Skapelsen ledde till liv, uppskattning av det goda och välsignelser, men domen leder till döden, det onda och förbannelse, men också till hoppet och löftet om frälsning. Tillsammans med den mörka bilden av den krossade ormen som äter stoft (1 Mos. 3:14) lyser där hoppet om frälsning för mänskligheten, som kommer fram i form av en profetia. Adams och Evas dom kommer, men redan innan den ger Herren dem hopp om återlösning (1 Mos. 3:15). Ja, de har syndat; ja, de får lida på grund av sin synd; ja, de får även dö på grund av synderna. Men trots allt detta finns där ett slutgiltigt hopp, hoppet om frälsning.

`Jämför 1 Mos. 3:15 med Rom. 16:20; Heb. 2:14 och Upp. 12:17. Hur uppenbaras frälsningsplanen och den stora striden i dessa texter?`

Lägg märke till parallellerna mellan 1 Mos. 3:15 och Upp. 12:17: draken (ormen), rasade (fiendskap), barn (avkomma), och kvinnan i Eden samt kvinnan i Upp. 12:17. Striden (den stora striden) som rörde sig från Eden och syndafallet ska fortsätta fram till tidens slut. Men löftet om Satans nederlag gavs redan i Eden i och med att hans huvud ska krossas, ett tema som uttryckligen avslöjas i Uppenbarelseboken där det sista nederlaget beskrivs (Upp. 20:10). Alltså gavs människan redan från början hopp om att det finns en utväg från det fruktansvärda kaos som kom i och med kunskapen om det onda, ett hopp som vi alla kan få del av nu.

`Vad säger det om hurdan Gud är att Herren redan i själva Eden, där synd och ondska på jorden började, lade planer för frälsning? Varför är det så förtröstansfullt?`