---
title:  Studiehjälp
date:  08/04/2022
---

Fundera över sambandet mellan ”livets träd” och ”trädet som ger kunskap om gott och ont”. Deras relation antyds redan av att de båda stod ”mitt i trädgården” (1 Mos. 2:9). Men det finns mer mellan de två träden än bara en geografisk relation. Det var för att människan tog av frukten från det träd som ger kunskap om gott och ont, för att de var olydiga mot Gud, som de förlorade tillträde till livets träd och inte kunde leva för evigt, i varje fall inte i detta tillstånd. I detta samband finns en djup princip. Moraliska och andliga val påverkar det biologiska livet, som Salomo vägledde sin son: ”Min son, glöm inte vad jag har lärt dig, bevara mina bud i ditt hjärta. Hög ålder och ett långt liv, frid och välgång skall de ge dig” (Ords. 3:1, 2). Detta samband återkommer i det framtida himmelska Jerusalem, där bara livets träd finns ”mitt på den stora gatan” (Upp. 22:2).

”När Gud skapade Eva gjorde han henne varken underlägsen eller överlägsen i relation till mannen, utan hon skulle i allt vara jämlik. Det heliga paret skulle inte ha några intressen oberoende av varandra, men ändå skulle var och en av dem vara en egen individ i tanke och handling. Men efter Evas synd, hon var ju den första överträdaren, sade Herren till henne att Adam skulle råda över henne. Hon skulle underställas sin man, och det var en del av förbannelsen. Ofta har förbannelsen gjort kvinnans lott tung och hennes liv till en börda. Den överlägsenhet som Gud gav mannen har mannen missbrukat i många avseenden genom att utöva godtycklig makt. Den oändliga visdomen utformade en återlösningsplan som låter människosläktet genomgå en andra prövning genom att ge dem ett ytterligare prov” (Ellen White: Testimonies for the Church, vol. 3, s. 484).

**Samtalsstart**

Vi blir alla frestade till att göra det som inte är rätt. Hur hjälper Gud och Bibeln oss att stå emot frestelser?

**Förbön**

Be att ni ska låta Gud leda er till att göra det rätta varje dag.

**SAMTALSFRÅGOR**

`Gud konfronterade Adam i Eden och ställde frågor till honom för att inte bara medvetandegöra hans skuld utan också leda honom till omvändelse. Detta motiv återkommer i fallet Kain (1 Mos. 4:9, 10), i samband med floden (1 Mos. 6:5–8), vid Babels torn (1 Mos. 11:5) och i Sodom och Gomorra (1 Mos. 18:21). På vilket sätt visar sig tanken om en domprocess i dessa händelser?`

`Varför trodde Eva att hon kunde få visdom om hon åt av trädet som ger kunskap om gott och ont? Hur kan vi i vårt sammanhang undvika samma misstag, att öppet gå emot Guds Ord i hopp om att få någonting ”bättre” än vad Gud har erbjudit oss?`