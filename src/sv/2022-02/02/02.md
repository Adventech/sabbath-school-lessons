---
title:  Ormen
date:  03/04/2022
---

`Läs 1 Mos. 3:1, 2; 2 Kor. 11:3 och Upp. 12:7–9. Vem är ormen, och hur bedrar han Eva?`

Texten börjar med ”ormen”. Satskonstruktionen med ”ormen” som första ord antyder en betoning på den. ”Ormen” har också en bestämd artikel, vilket antyder att den är en välkänd gestalt, som om läsaren redan visste vem ormen var. Verkligheten i denna varelse bekräftas därmed redan av det första ordet i kapitlet.

Senare identifierar Bibeln ormen som Guds fiende (Jes. 27:1) och kallar honom uttryckligen för ”Djävul och Satan” (Upp. 12:9). I det forntida Mellanöstern personifierade ormen på ett liknande sätt den onda makten.

”För att Satan skulle kunna utföra sitt verk utan att bli upptäckt beslöt han att använda ormen som sitt verktyg. Det var en förklädnad som passade mycket väl för hans bedrägliga syfte. På den tiden var ormen ett av de visaste och skönaste djuren på jorden. Den hade vingar, och när den flög genom luften glänste den. Den hade samma färg och glans som polerat guld” (Ellen White: Det var mycket gott, s. 36, 37).

När Bibeln talar om djävulen, i vilken form han än visar sig, är det inget metaforiskt tal. I Bibeln beskrivs Satan som en bokstavlig varelse och inte bara som någon retorisk symbol eller abstrakt princip kring människans mörka sida.

Ormen presenterar sig inte som Guds fiende. Tvärtom hänvisar den till Guds ord, upprepar dem och verkar hålla med om dem. Vi kan alltså från första början se att Satan gärna citerar Gud och, som vi senare ska se, faktiskt citerar själva Guds Ord (Matt. 4:6).

Lägg märke till att ormen inte omedelbart argumenterar med kvinnan utan ställer en fråga som antyder att han tror på vad Herren har sagt dem. Han frågade ju: ”Har Gud verkligen sagt …?” (1 Mos. 3:1). Därmed kan vi redan från början se hur listig och bedräglig denna varelse var. Som vi ska se fungerade det också.

`Om Satan kunde bedra en syndfri Eva i Eden, hur mycket mer sårbara är inte vi? Vad är vårt bästa skydd mot hans bedrägerier?`