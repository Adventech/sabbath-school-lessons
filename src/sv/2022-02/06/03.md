---
title:  Det frestande Egypten
date:  02/05/2022
---

`Läs 1 Mos. 12:10–20. Varför lämnade Abram det utlovade landet för att bege sig till Egypten? Hur uppförde sig farao i jämförelse med Abram?`

Ironiskt nog bestämmer sig Abram, som just har kommit till det utlovade landet, att bege sig till Egypten eftersom ”det blev hungersnöd i landet” (1 Mos. 12:10). I gamla egyptiska texter finns det gott om belägg för att folk från Kanaan begett sig till Egypten i tider av hungersnöd. I den egyptiske Merikares undervisning, en text från det mittersta rikets tid (2060–1700 f.Kr.) identifieras folk från Kanaan som ”arma asiater” (aamu). De beskrivs som ”ynkliga … utan vatten … han bor inte på en plats, mat driver hans ben” (Miriam Lichtheim: Ancient Egyptian Literature, Volume I: The Old and Middle Kingdoms, Berkeley, CA: University of California Press, 1973, s. 103, 104).

Egyptens lockelse var ofta ett problem för de forntida israeliterna (4 Mos. 14:3; Jer. 2:18). Egypten blev därför en symbol för människans förtröstan på människor mer än på Gud (2 Kung. 18:21; Jes. 36:6, 9). I Egypten fanns vatten inom synhåll varje dag. Där var tron inte nödvändig, för löftet om landet var omedelbart synligt. Jämfört med ett land i hungersnöd lät Egypten som en bra plats att vara på, trots vad Gud hade sagt honom.

Den Abram som nu lämnar Kanaan står i kontrast till den Abram som lämnade Ur. Tidigare beskrevs Abram som en trons man som lämnade Ur som ett svar på Guds kallelse; nu lämnar Abram det utlovade landet själv, på eget initiativ. Tidigare förtröstade Abram på Gud; nu uppför han sig som en pragmatisk, manipulativ och oetisk politiker som bara tänker på sig själv. ”Medan Abraham var i Egypten visade han att han inte var fri från mänsklig svaghet och ofullkomlighet. Genom att dölja att Sara var hans hustru avslöjade han att han hade svag tro på Guds omsorg. Detta var en brist på den upphöjda tro och det mod som han så ofta och öppet gav prov på i sitt liv” (Ellen White: Det var mycket gott, s. 111).

Vad vi nu ser här är hur även en stor gudsman kan begå misstag men ändå inte bli övergiven av Gud. När Nya testamentet talar om Abraham som ett exempel på frälsning genom nåd menar det just nåd. För om det inte var av nåd skulle varken Abraham eller någon av oss ha något hopp.

`Vad lär denna berättelse oss om hur lätt det är, även för en trogen kristen, att irra bort från den rätta vägen? Varför är olydnad aldrig något bra val?`