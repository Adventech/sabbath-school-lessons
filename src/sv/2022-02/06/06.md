---
title:  Melkisedeks tionde
date:  05/05/2022
---

`Läs 1 Mos. 14:18–24 och Heb. 7:1–10. Vem var Melkisedek? Varför gav Abram tionde till denne präst som tycks komma från ingenstans?`

Det är ingen tillfällighet att den mystiske Melkisedek plötsligt framträder. Efter att Abram tackats av de kanaaneiska kungarna tackar han nu denne präst, en tacksamhet som visar sig genom att han ger tionde till honom.

Melkisedek kommer från staden Salem, som betyder ”frid/fred”, ett lämpligt budskap efter krigets härjning. Slutdelen tsedek, ”rättfärdighet”, i namnet Melkisedek står i kontrast till namnet på Sodoms kung, Bera (”i ondska”) och Gomorras Birsha (”i orättfärdighet”), som troligen är öknamn för vad de representerade.

Melkisedek framträder efter att våldet och ondskan hos de övriga kanaaneiska kungarna vänts tillbaka. Detta avsnitt innehåller också den första hänvisningen i Bibeln till en ”präst” (1 Mos. 14:18). Att Melkisedek är kopplad till ”Gud den Högste” (1 Mos. 14:18) som Abram kallar sin egen Gud (1 Mos. 14:22) antyder klart att Abram såg honom som präst åt den Gud som han tjänade. Melkisedek ska dock inte identifieras med Kristus. Han var Guds representant bland den tidens folk (se Ellen G. White Comments, The SDA Bible Commentary, vol. 1, s. 1092, 1093).

Melkisedek tjänstgör verkligen som präst. Han kommer med ”bröd och vin”, ett uttryck som ofta syftar på att man använder nypressad druvjuice (5 Mos. 7:13; 2 Krön. 31:5). Uttrycket återkommer i samband med tiondegivande (5 Mos. 14:23). Dessutom välsignar han Abram (1 Mos. 14:19).

”Och Abram lämnade honom tionde av allt” (1 Mos. 14:20) som ett gensvar på Gud som Skaparen, ”himlens och jordens Skapare” (1 Mos. 14:19). Denna titel knyter an till skapelseberättelsens inledning (1 Mos. 1:1) där ”himlen och jorden” betyder totalitet, ”allting”. Som sådant ska tiondet förstås som ett uttryck för tacksamhet till Skaparen som äger allt (Heb. 7:2–6; jfr 1 Mos. 28:22). Paradoxalt nog förstår tillbedjaren inte tiondet som en gåva till Gud utan som en gåva från Gud, eftersom Gud ytterst är den ursprungliga givaren.

`Varför är tiondegivandet ett starkt tecken på tro och en trosstärkande handling?`