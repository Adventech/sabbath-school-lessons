---
title:  Missionsnytt
date:  06/05/2022
---

#### Längtan efter att leva

Jag tillhörde ett gäng som sålde marijuana och andra droger i Angola. Vi var 13 ungdomar i gänget. Jag skaffade drogerna som de andra sålde. Själv använde jag inte droger. Mina kompisar började säga att jag tyckte väl att jag var bättre än de. Gängledaren konfronterade mig.

”Om du inte röker lite gräs med oss, kommer vi att slå dig”, sa han.

Vad skulle jag göra? Jag rökte.

Så började den djupa nedåtgående spiralen i mitt liv. Jag gjorde som de andra i gänget. Vi kapade bilar, rånade butiker och gjorde inbrott i hem.

Vi terroriserade stadsdelar utanför Angolas huvudstad Luanda. Polisen bestämde sig för att agera. På kort tid hade de dödat alla mina tolv kompisar i gänget. På något sätt överlevde jag.

Jag är inte stolt över mitt liv. Jag har sett 180 vänner bli dödade av polisen. Jag greps över 40 gånger, och domstolarna dömde mig tre gånger.

Under min tredje vända i fängelse hörde jag för första gången talas om Adventkyrkan. En medlem besökte mig regelbundet och studerade Bibeln med mig.

Men efter min frigivning flyttade jag hem till en moster och bildade snabbt ett nytt gäng. Under ett rån på en bensin- station gick något fel och en säkerhetsvakt blev dödad. När polisen fick veta att jag bodde hos min moster, kom de dit för att döda mig.

Jag sov när polisen kom, och av någon anledning hittade de mig inte trots att de sökte noggrant. Min moster blev rädd att låta mig stanna kvar och sa åt mig att flytta. Så jag flyttade in i källaren i min mammas hus.

Under fyra månader använde jag inte droger eller begick brott. Men sedan återvände jag till mitt gamla liv med ännu mer entusiasm än tidigare. Mitt liv verkade hopplöst.

Ändå tills jag träffade en man som alla kallade Pimp. Han hade tatueringar över hela kroppen. Med sitt namn och utseende kunde han ha varit en gangster som jag. Men han pratade inte eller betedde sig inte som en gangster. Han var adventist. En dag visade Pimp mig Romarbrevet 8:14, som säger: ”Alla som leds av ande från Gud är Guds söner.”

Kunde jag bli en av Guds söner? Hade Gud en plan för någon som jag?

Jag började läsa Bibeln tillsammans med Pimp. Jag lärde mig om Gud och insåg att han älskade mig och att Jesus dog för min skull.

Mitt liv började förändras. Jag bestämde mig för att jag ville dö – jag ville att mitt gamla liv skulle dö, och jag ville börja leva ett nytt liv tillsammans med Jesus. Det var 2013.

I dag studerar jag vid Moçambique Adventist University till att bli pastor.

Min familj, mina grannar och mina vänner har hårt kritiserat mitt beslut att följa Jesus. Allt jag vill är att tjäna Jesus resten av mitt liv, och jag ber att han ska använda mig för att leda många andra människor till honom, inte minst de som tilllhör min familj.