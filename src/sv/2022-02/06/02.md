---
title:  Abrahams avfärd
date:  01/05/2022
---

`Läs 1 Mos. 12:1–9. Varför kallade Gud Abram till att lämna sitt land och sin familj? Vad var Abrams respons?`

Senast som Gud talade med en människa, åtminstone som Bibeln berättar, var det med Noa. Gud gjorde det för att försäkra honom om att efter floden skulle Gud upprätta ett förbund med allt kött (1 Mos. 9:15–17) och att ingen mer världsomfattande flod skulle komma. Guds nya ord, nu till Abram, återknyter till det löftet: alla folk på jorden ska bli välsignade genom Abram.

Uppfyllelsen av den profetian börjar med att Abram lämnar sitt förflutna. Han lämnar det som var bekant för honom, sin familj och sitt land, till och med en del av sig själv. Intensiteten i den här avfärden återspeglas i nyckelordet ”gå” som återkommer sju gånger i sammanhanget. Abram måste först lämna sitt land, ”Ur i Kaldeen”, som är Babylonien (1 Mos. 11:31; Jes. 13:9). Kallelsen att ”lämna Babylon” har en lång historia bland de bibliska profeterna (Jes. 48:20; Upp. 18:4).

Abrams avfärd gäller också hans familj. Han måste lämna sitt arv och mycket av vad han lärt sig och skaffat genom arv, utbildning och inflytande.

Men Guds kallelse omfattar ännu mer. Det hebreiska uttrycket lek leka, ”gå” har också ett personsuffix, ”gå du (för dig själv)”. Abrams avfärd från Babylon gäller mer än hans omgivning eller ens hans familj. Det hebreiska uttrycket lägger en betoning på honom själv. Abram måste lämna sig själv, göra sig av med en del av sig själv som innehåller hans babyloniska förflutna.

Målet med att han lämnar är ”landet” som Gud vill visa honom. Samma språkbruk kommer att användas på nytt i samband med offrandet av Isak (1 Mos. 22:2) för att syfta på Moriaberget där Isak skulle offras och där Jerusalems tempel kom att byggas (2 Krön. 3:1). Guds löfte handlar inte bara om ett fysiskt hemland utan om världens frälsning. Denna tanke finns åter bekräftad i löftet om välsignelse för alla folk (1 Mos. 12:2, 3). Verbet barak, ”välsigna”, används fem gånger i avsnittet. Processen för denna universella välsignelse verkar genom Abrams ”ättlingar” (1 Mos. 22:18; 26:4; 28:14). Texten här syftar på den ”ättling” som ytterst skulle gå i uppfyllelse i Jesus Kristus (Apg. 3:25).

`Vad kan Gud kalla dig att lämna bakom dig? Vilken del av ditt liv behöver du kanske lämna för att följa Guds kallelse?`