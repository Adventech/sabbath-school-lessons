---
title:  Babelkoalitionen
date:  04/05/2022
---

`Läs 1 Mos. 14:1–17. Vad har det för betydelse att detta krig äger rum strax efter att Abram fått det utlovade landet som gåva? Vad lär den här berättelsen om Abram?`

Detta är det första kriget som Bibeln berättar om (1 Mos. 14:2). Koalitionen av fyra arméer från Mesopotamien och Persien som stod mot den andra koalitionen av fem kanaaneiska arméer, Sodom och Gomorra medräknade (1 Mos. 14:8), antyder att det var en stor konflikt (1 Mos. 14:9). Anledningen till denna militära operation har att göra med det faktum att kanaaneiska folk hade gjort uppror mot sina babyloniska herrar (1 Mos. 14:4, 5). Berättelsen talar om en specifik historisk konflikt men tidpunkten för detta ”globala” krig, strax efter att Gud hade gett det utlovade landet till Abram, ger denna händelse en särskild andlig betydelse.

Att så många folk från Kanaans land är inblandade pekar på att denna konflikt handlade om herraväldet över landet. Ironiskt nog är Abrams sida den enda styrka som förblir utanför konflikten, åtminstone till en början. Detta trots att han är den verkligt intressanta parten, då han är landets enda sanna ägare.

Anledningen till Abrams neutralitet är att för honom skulle det utlovade landet inte förvärvas genom beväpnade styrkor eller genom visdomen i politiska strategier. Abrams rike var en Guds gåva. Den enda anledningen till att Abram griper in är hans brorsons Lots öde, då han hade tagits tillfånga under stridens gång (1 Mos. 14:12, 13).

”Abraham bodde i fred i Mamres terebintlund när en flykting berättade för honom om striden och om olyckan som hade drabbat hans brorson. Han hade inte hyst några bittra känslor på grund av Lots otacksamhet. All hans kärlek för honom vaknade, och han beslöt sig för att rädda honom. Abraham sökte råd och hjälp av Gud och beredde sig därpå för krig” (Ellen White: Det var mycket gott, s. 116).

Men Abram konfronterar inte hela koalitionen. I något som måste ha varit en snabb nattlig operation anfaller han bara det läger där Lot fanns tillfångatagen. Lot räddas och med honom Sodoms kung. Därmed visade denne trogne gudsman också mycket mod och styrka. Utan tvekan växte hans inflytande i regionen, och folk såg vilken sorts man han var och lärde sig något mer om den Gud han tjänade.

`Vilken sorts inflytande har våra handlingar på andra? Vilken sorts budskap sänder vi om vår tro genom våra handlingar?`