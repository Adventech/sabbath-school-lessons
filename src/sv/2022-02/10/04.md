---
title:  Våldet mot Dina
date:  31/05/2022
---

Nu när Jakob försonats med sin bror vill han i frid bosätta sig i Kanaans land. Ordet shalem, ”välbehållen” (1 Mos. 33:18), kommer från shalom, ”frid, allt gott”, och för första gången beskriver det hans färd.

Efter att ha köpt ett stycke jord av invånarna (1 Mos. 33:19) reser han ett altare där och visar sin tro och sin insikt om hur beroende han verkligen är av Herren. Varje offer som utfördes var ju också en särskild handling av tillbedjan.

Men för första gången i sitt liv drabbas Jakob-Israel av problemen med att bosätta sig i landet. Likt Isak i Gerar med Avimelek (1 Mos. 26:1–33) försöker Jakob finna en boplats bland kanaaneerna.

`Läs 1 Mos. 34. Vad hände som störde hans planer för en fredlig samexistens?`

Berättelsen om denna sorgliga händelse lyfter fram tvetydigheten i deras karaktärer och handlingar. Den lustfyllda Shekem våldför sig på Dina, men sedan blev han ”förälskad i flickan och sökte vinna hennes hjärta” (1 Mos. 34:3). Han är villig att gottgöra det han gjort. Han är till och med villig att genomgå förbundsriten omskärelse.

Under tiden ljuger och luras Simeon och Levi (1 Mos. 34:13), som presenterar sig själva som försvarare av Gud och hans bud. De motsätter sig giftermål med kanaaneerna (3 Mos. 19:29) och är redo att döda och plundra (1 Mos. 34:25–27). Deras handlingar var inte bara klandervärda (varför inte straffa enbart den man som gjort detta?) utan kunde också orsaka många andra problem.

Vad Jakob beträffar är han bara intresserad av fred. När han får höra om våldtäkten på hans dotter säger han ingenting (1 Mos. 34:5). Men när han hör vad hans söner har gjort klandrar han dem öppet för det som kan följa: ”Ni har dragit olycka över mig och gjort mig förhatlig för dem som bor i landet, kanaaneerna och perisseerna. Vi är så få, och går de nu samman och anfaller mig, kommer både jag och min familj att förintas” (1 Mos. 34:30).

`Om och om igen ser vi svek och bedrägeri i dessa berättelser, men även vänliga och nådefyllda handlingar. Vad lär det oss om den mänskliga naturen?`