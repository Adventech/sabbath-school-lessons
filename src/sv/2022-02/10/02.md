---
title:  Brottning med Gud
date:  29/05/2022
---

Sedan Jakob lämnat Laban får han snart en ny upplevelse med Gud. Han vet att hans bror Esau kommer, och det med ”400 man” (1 Mos. 32:6). Jakob ber intensivt till Gud, även om han är medveten om att han ”är inte värd alla dina välgärningar och all den trofasthet du har visat mig” (1 Mos. 32:10). Jakob förstod nu verkligen bättre vad nåden handlade om. Hur reagerade Herren?

`Läs 1 Mos. 32:22–31 och Hos. 12:3, 4. Vad är den andliga innebörden i denna fascinerande berättelse?`

Jakob är bekymrad, vilket är förståeligt, och efter att ha gjort vad han kan för att skydda sin familj slår han läger för natten. Då attackeras han plötsligt av ”en man” (1 Mos. 32:24). Detta är ett ord som kan ha speciella betydelser i Bibeln och väcker tanken om Guds närvaro (se Jes. 53:3). Daniel använde uttrycket för en himmelsk ”änglafurste, Mikael” (Dan. 10:5, 21). Det gjorde även Josua när han beskrev ”anföraren för Herrens här”, som Josua kallar för Herren JHVH själv (Jos. 5:13–15).

Mitt i all brottning måste det ha blivit tydligt för Jakob att han brottades med Gud själv, som hans ord avslöjar: ”Jag släpper dig inte förrän du välsignar mig” (1 Mos. 32:26). Men att han höll intensivt fast vid Gud och inte lät honom gå visar också hans lidelsefulla önskan om förlåtelse och att stå rätt inför sin Gud.

”Jakob kunde nu tydligt se misstaget som hade lett till hans synd när han fick förstfödslorätten genom bedrägeri. Han hade inte litat på Guds löften, utan genom sina egna ansträngningar hade han försökt åstadkomma det som Gud skulle ha utfört på den tid och det sätt som han ansåg lämpligt” (Ellen White: Det var mycket gott, s. 173).

Beviset på att han fått förlåtelse var förändringen av hans namn, från påminnelsen om hans synd till att han skulle kommas ihåg för sin seger. Mannen sade: ”Ditt namn skall inte längre vara Jakob [bedragare] utan Israel, ty du har kämpat med Gud och människor och segrat” (1 Mos. 32:28).

`Vad har varit din egen erfarenhet när det gäller att brottas med Gud? Vad betyder det att göra det, och varför är det ibland viktigt att vi får uppleva det?`