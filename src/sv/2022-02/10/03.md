---
title:  Bröderna möts
date:  30/05/2022
---

Från Penuel, ”Guds ansikte” (se 1 Mos. 32:30), platsen där han haft denna gudsupplevelse, förflyttar Jakob sig för att möta sin bror. Efter 20 års separation ser Jakob honom komma med 400 man (1 Mos. 33:1). Jakob är bekymrad och förbereder därför sig och sin familj för att möta vad som helst.

`Läs 1 Mos. 33. Vad finns det för samband mellan Jakobs upplevelse av att ha sett Guds ansikte i Penuel och den att se sin brors ansikte? Hur kan vi tillämpa detta samband när det gäller vår relation med Gud och vår relation med våra ”bröder”, vilka de än är?`

Jakob böjer sig ner sju gånger inför sin bror (1 Mos. 33:3) som han flera gånger kallar ”herre” och presenterar sig själv som hans ”tjänare” (1 Mos. 33:5, FB; jfr 32:4, 18, 20). Det bör noteras att när Jakob böjer sig ner sju gånger ger det ett eko av hans fars sju välsignelser (1 Mos. 5:27–29). Vidare: när han böjer sig ner vänder han på ett specifikt sätt om sin fars välsignelse: ”Folkslag skall tjäna dig, folk bli dig underdåniga” (1 Mos. 27:29).

Det verkar som om Jakobs avsikt var att betala tillbaka sin skuld till sin bror och återlämna den välsignelse som han hade stulit från honom (se 1 Mos. 33:11). Men när Esau såg sin bror sprang han mot all förväntan fram till Jakob, och i stället för att döda honom ”kysste [han] honom. Och de grät” (1 Mos. 33:4).

Senare sade Jakob till Esau: ”Det är som om jag såg Guds eget ansikte när du tar emot mig så vänligt” (1 Mos. 33:10, FB). Anledningen till Jakobs ovanliga konstaterande är att han förstod att Esau hade förlåtit honom. Det hebreiska verbet för ”ta emot” (FB), ratsah, är en teologisk term som syftar på vilket offer som helst som Gud välvilligt ”tar emot” och som då innebär att Gud förlåter (3 Mos. 22:27; Am. 5:22).

Jakobs erfarenhet av Guds förlåtelse i Penuel där han såg Guds ansikte upprepas nu i hans erfarenhet av sin brors förlåtelse, som för honom är som om han hade sett Guds ansikte. Jakob upplever ett nytt Penuel som förberetts av det förra. Jakob får Guds och sin brors förlåtelse. Han måste verkligen ha förstått nådens betydelse, mer än tidigare.

`Vad har du lärt dig om nåd genom hur andra (förutom Herren) har förlåtit dig?`