---
title:  Studiehjälp
date:  03/06/2022
---

Läs Ellen White: ”Jakob kämpar med Gud”, s. 170–176 i Det var mycket gott.

”Jakobs erfarenhet under den ångestfulla natten när han brottades med ängeln representerar de prövningar som Guds folk måste gå igenom strax före Kristus andra ankomst ...

Guds folk kommer att gå igenom en liknande erfarenhet i sin sista strid med de onda makterna. Gud ska pröva sina barns tro, deras uthållighet, deras förtröstan på hans makt att befria dem. Satan kommer att försöka skrämma dem med tanken att deras sak är hopplös, att deras synder är alltför stora för att kunna bli förlåtna. De kommer att vara djupt medvetna om sina brister, och när de tänker tillbaka på sina liv kommer deras hopp att försvagas. Men när de påminner sig Guds stora nåd och sin egen uppriktiga ånger kommer de att be om de löften som Kristus har gett till värnlösa, ångerfulla syndare. Deras tro ska inte ge vika när deras böner inte genast blir besvarade. De ska hålla fast vid Guds kraft, precis som Jakob höll fast vid Ängeln, och deras själars språk ska bli: ’Jag släpper dig inte förrän du välsignar mig’ (1 Mos. 32:26) …

Men ändå är berättelsen om Jakob en garanti för att Gud inte tänker förskjuta dem som har blivit förledda till att synda men som sedan har återvänt till honom med sann ånger. Genom överlåtelse och tillitsfull tro vann Jakob det som han inte hade kunnat vinna genom att strida i sin egen kraft. På så sätt lärde Gud sin tjänare att endast den gudomliga makten och nåden kunde ge honom den välsignelse som han bad om. På samma sätt ska det bli för dem som lever i de yttersta dagarna. När faror omger dem och förtvivlan angriper själen måste de helt och hållet förlita sig på försoningens förtjänster. Vi kan inte göra något av oss själva” (Ellen White: Det var mycket gott, s. 174–176).

**Samtalsstart**

Hur upplever ni att läsa om alla svagheter och felsteg som Bibelns ”Gudsmänniskor” har och gör?

**Förbön**

Låt oss särskilt be att vi liksom Jakob ska uppleva hur Gud, trots våra svagheter, kan vinna seger i och genom våra liv.

**SAMTALSFRÅGOR**

`Varför ger Jakobs svaghet ett tillfälle för Guds nåd? Hur förhåller sig Jakobs upplevelser till Paulus ord: ”när jag är svag, då är jag stark” (2 Kor. 12:10)?`

`Varför tror du att Bibeln avslöjar så många sorgliga detaljer om bibliska personers liv? Vad kan vara poängen med det? Vad kan vi lära oss av dem?`

`Fundera ytterligare över frågan om avguderi. Vilka avgudar finns det i vår kultur, i vår civilisation? Hur kan vi se till att vi inte tillber någon annan eller något annat än Herren?`