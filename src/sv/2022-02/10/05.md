---
title:  Avguderi blir kvar
date:  01/06/2022
---

`Läs 1 Mos. 34:30–35:15. Vad kan vi lära oss om sann tillbedjan av det som händer här?`

Omedelbart efter Jakobs klagan över att hans fred med kanaaneerna har förstörts (1 Mos. 34:30) och efter tillrättavisningen av hans två söner (1 Mos. 34:31) manar Gud Jakob att lämna Shekem och återvända till Betel för att förnya sitt förbund. När han väl är framme säger Herren faktiskt till honom att han behöver bygga ett altare.

Det första som nämns efter Guds befallning är att Jakob befaller sitt folk att lägga bort de kanaaneiska avgudarna som hade tagits när de plundrade staden Shekem och husgudarna som Rakel hade stulit (1 Mos. 31:19, 32). Allt detta är också viktigt för tanken om förbundet med Gud.

Dessa avgudar hade bevarats och antagligen tillbetts trots Jakobs överlåtelse till Gud. Det räckte inte att Jakob lämnade Shekem för att komma undan inflytandet från kanaaneerna. Han måste också göra sig av med avgudarna i lägret och i sitt folks hjärtan.

Omvändelsens process består av mer än en fysisk förflyttning från en plats till en annan eller från en kyrka till en annan. Det viktigaste är att vi genom Guds nåd försöker rena oss från avguderi i våra hjärtan, var vi än bor, för vi kan göra avgudar av vad som helst.

När Jakob lydde Gud och gick vidare i enlighet med hans befallning grep Gud äntligen in och ”slog städerna runt omkring med skräck” (1 Mos. 35:5). Detta påverkade alla runt omkring dem, och de vågade inte anfalla Jakob. Han var då redo att tillbe, tillsammans med ”alla han hade med sig” (1 Mos. 35:6). Det antyder att familjens enhet hade återupprättats. Jakob ger platsen namnet Betel, en påminnelse om hans dröm om trappan, ett tecken på återförening mellan himmel och jord. För en tid hade den brutits men nu är den återupprättad.

Betoningen är nu på Betels Gud mer än på platsen i sig. Denna personliga betoning hörs igen när Gud påminner Jakob om hans namn ”Israel” (1 Mos. 35:10) med det dubbla löfte som välsignelsen innebär. Jakobs välsignelse betyder för det första fruktbarhet, att den messianska ätten förs vidare och många folk blir till (1 Mos. 35:11). För det andra pekar det på det utlovade landet (1 Mos. 35:12).

`På vilka sätt kan avguderi finna sin väg till våra hjärtan, och vad kan vi göra åt det?`