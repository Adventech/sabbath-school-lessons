---
title:  Rakels död
date:  02/06/2022
---

`Läs 1 Mos. 35:15–29. Vilka bekymmer mötte Jakob i sin dysfunktionella familj?`

Så snart Jakob lämnar Betel utmärker tre sammankopplade händelser den sista fasen på hans färd mot det utlovade landet: hans siste son föddes; Rakel dog; Ruben, Jakobs förstfödde med Lea, låg med Jakobs bihustru. Texten säger inte varför den unge mannen gjorde något så ont, men kanske ville han på något sätt förorena födelsen av Jakobs siste son och kränka minnet av Rakel. Vi vet helt enkelt inte.

Jakobs siste sons födelse är kopplad till Betlehem (1 Mos. 35:19) som ligger inom det utlovade landets gränser. Denna födelse är därför den första uppfyllelsen av Guds löfte om Israels framtid. Barnmorskan talar profetiskt till Rakel med just de ord som Gud använde för att bekräfta Abraham: ”Var inte rädd” (1 Mos. 35:17, nuB; jfr 15:1).

Det är betecknande att Jakob ändrar på namnet som den döende Rakel gett sin son. Hon kallade honom Ben-Oni, som betyder ”son av min sorg” och markerar hennes smärta. Jakob gav honom namnet Benjamin, ”son av min högra hand”, vilket kanske antyder riktningen söder för att uttrycka hans hopp om det utlovade landet och allt som Gud hade sagt att han skulle göra för sitt folk efter att de hade bosatt sig där.

Men under denna tid hade Ruben en sexuell relation med sin fars bihustru Bilha som också var Rakels tjänstekvinna (1 Mos. 35:25; 30:3). Vi vet inte varför han begick en så skandalös handling mer än att det är ett exempel på mänskligt fördärv.

Det är förvånansvärt att Jakob inte reagerar på detta fruktansvärda brott, trots att det berättas för honom (1 Mos. 35:22). I det här stadiet av sitt liv litar kanske Jakob på Gud att han ska fullfölja sitt ord trots den synd och ondska som tidvis finns runt omkring honom.

Det är just denna lärdom om tro som finns i listan över Jakobs 12 söner som ska bli Israels förfäder (1 Mos. 35:22–26). Som vi kommer att se är det inte det behagligaste och vänligaste folket. Men trots alla problem, all dysfunktionalitet och till och med direkt ondska, som hos Ruben med Bilha, skulle ändå Guds vilja fullföljas genom denna familj, oavsett hur kaotisk den familjen än var.

`Trots människans misstag går Guds yttersta syften i uppfyllelse. Föreställ dig vad som skulle hända om människor samverkade, om de lydde honom. Hur mycket lättare, dvs. med hur mycket mindre mänskligt lidande och stress och dröjsmål skulle Guds vilja då fullföljas?`