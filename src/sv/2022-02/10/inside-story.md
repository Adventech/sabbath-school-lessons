---
title:  Missionsnytt
date:  03/06/2022
---

#### Oväntat frieri

Min pappa tillhör ett kristet samfund, och min mamma tillhör ett annat. Vi bor i Angolas huvudstad Luanda. Som barn följde jag med pappa till kyrkan ena söndagen och mamma nästa söndag. Men när jag fyllde 18 år slutade jag att gå i kyrkan helt och hållet.

”Varför följer du inte med mig till kyrkan längre?” frågade mamma.

”Jag trivs inte där”, svarade jag.

”Leta då reda på en kyrka som du gillar bättre”, sa mamma. ”Ge Gud en chans.”

Men jag var mer intresserad av att ge världen en chans.

När min storasyster förlovade sig fick hon och hennes fästman inför bröllopet rådgivning hos en adventistpastor. De bestämde sig för att gå i adventistkyrkan efter att de hade gift sig. Efter det började min syster skicka mig en stadig ström av bibelverser och predikningar. Allt arkiverades direkt i pappersinsamlingen.

Men senare ägde en ovanlig serie händelser rum. En vän uppmanade mig att ge mitt hjärta till Gud. Jag visste att hon bad för mig. Samma vecka vädjade en annan vän till mig att lära känna Gud. ”Världen är inte bra”, sa hon. ”Men Jesus kan du lita på.” Hon bad med mig om att Gud skulle ge mig en god make som älskade Gud. Jag blev rörd av hennes omsorg. Några dagar senare vädjade min storasyster till mig att ge Gud chansen. Jag försökte försvara mig. ”Jag går till mammas kyrka”, sa jag.

”Men du trivs inte där”, sa min syster. ”Du skulle kanske kunna trivas i en adventkyrka som jag gör.”

Jag lovade att besöka en adventkyrka nästa sabbat. Men jag gick inte dit eftersom jag blev kallad in till jobbet. Jag jobbade även de följande tre lördagarna. När min syster ringde för att fråga om jag hade gillat kyrkan förklarade jag att jag hade för mycket jobb. ”Vissa jobb är inte en välsignelse från Gud”, svarade min syster. ”Själv har jag upptäckt att jag mår bättre när jag sätter Gud först.”

Hur skulle jag göra? Jag slutade faktiskt arbeta – fast inte av eget val. Jag blev sjuk. På kliniken kände läkaren mig väl. Han hade varit min läkare i fyra år. Vi hade ett bra förhållande mellan läkare och patient. Men han hade aldrig visat något personligt intresse för mig utanför kliniken, och jag hade aldrig tänkt på honom som make. Därför blev jag väldigt förvånad när han plötsligt friade till mig.

”Jag skulle vilja gifta mig med dig”, svarade jag.

Han log. ”Jag är adventist”, sa han. ”Jag skulle vilja att min fru också var adventist.”

Jag log tillbaka. ”Inga problem”, sa jag.

Och jag menade det uppriktigt. Många ovanliga saker hade nyligen hänt. Två kära vänner och min syster hade uppmanat mig att ge mitt hjärta till Gud. En hade bett för mig att jag skulle hitta en make som älskade Gud. Min syster hade vädjat till mig att pröva om Adventkyrkan passade mig. Nu hade en adventistläkare friat till mig och hoppats att jag också skulle bli adventist. Jag kunde inte motstå Guds kallelse längre. Mitt hjärta är hans.