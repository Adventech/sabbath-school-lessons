---
title: Barnlöst föräldraskap
date: 19/05/2019
---

`Läs 1 Mos. 18:11; 30:1; 1 Sam. 1:1–8 och Luk. 1:7. Vad har dessa människor gemensamt? Hur besvarade Gud deras längtan?`

Barnen är en välsignelse. Men av någon anledning välsignar Gud inte alltid all äktenskap med barn. Några hoppas och ber om att få en familj, och Gud ger dem nådigt vad de ber om, ibland ganska mirakulöst, som i Saras fall. Andra som är lika ivriga i sin bön inför Guds tron möts av en slående tystnad. Varje gång de ser vänner prisa Gud för sina graviditeter och hur de välkomnar sina barn blir såret djupare när de ser på sitt tomma näste. Även oskyldiga frågor som: ”Hur många barn har ni?” fungerar som smärtsamma påminnelser om en exklusiv klubb dit dessa barnlösa inte har tillträde, hur gärna de än skulle vilja.

De som har en sådan erfarenhet borde kunna acceptera att Gud förstår deras sorg. Psalmisten säger om Gud: ”Du har mätt upp min oro. Samla mina tårar i din lägel, de är ju uppskrivna i din bok” (Ps. 56:9). Gud kan verka tyst, men ”Som en far visar ömhet mot barnen, så visar Herren ömhet mot dem som fruktar honom” (Ps. 103:13).

Andra kan av olika skäl helt enkelt välja att inte ha barn. Det är förståeligt i en värld som vår som är så full av lidande, smärta, ondska och potentiella katastrofer att några kanske bestämmer sig för att inte skaffa fler människor hit. I vissa fall väljer kanske några att adoptera i stället för att skaffa egna barn. På det sättet kan de uppfostra barn som redan finns och ofta ge dem en chans till ett mycket bättre liv än vad de annars skulle få.

Vår värld är en komplicerad plats, och sannolikt möter vi alla sorters människor i alla sorters situationer när det gäller att ha eller inte ha barn. I vilken situation vi själva än befinner oss när det gäller frågan om barn kan vi leva övertygade om Guds kärlek till oss och hans önskan om vårt bästa. Låt oss också samtidigt alltid komma ihåg att vara så känsliga vi kan gentemot människor som av vilken anledning som helst inte har barn.

`Jesus hade inga egna naturliga barn. Kan vi lära oss något av det? I så fall, vad?`