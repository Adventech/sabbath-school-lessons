---
title: Missionsnytt
date: 24/05/2019
---

#### En framtid för Felix

Felix hade inte mycket att se fram emot i livet. Hans familj var mycket fattig, och det fanns inte mycket pengar för att hjälpa honom att studera. Och det var vad han längtade efter mer än någonting annat! 

Hans mamma och systrar använde mycket av sin tid till att hämta vatten. En familj på sex personer använder mycket vatten för vardagsbehoven – för hygien, matlagning, tvätt och dricksvatten. De hade långt att gå för att hämta vattnet. Eftersom vattnet kom från en naturlig källa som rann mycket sakta hände det ibland att mamma Joyce sov vid vattenkällan för att hinna fylla sin behållare innan alla de andra kvinnorna kom och grumlade till vattnet.

Det hände inte så sällan att det blev bråk vid vattenkällan. Varje familj måste betala en avgift för att få tillgång till vattnet. Pengarna användes för att betala dem som rensade och försökte hålla rent runt vattenhålet så att ingen riskerade att bli ormbiten! Men byborna var fattiga, och det hände alltför ofta att en eller flera familjer inte hade råd att betala. Då blev de ibland bokstavligen bortjagade från vattenhålet med tomma vattenbehållare.

ADRA började arbeta i byn, och mamma Joyce blev medlem i byns utvecklingskommitté. ADRA hjälpte kommitténs medlemmar att bekämpa fattigdomen som fjättrade dem så tungt. En av de saker som byn längtade efter mer än någonting annat var _rent vatten_! Genom samarbetet med organisationen Vatten åt Alla kunde ADRA ge byn ett borrhål, och bybornas liv förändrades dramatiskt:

Kvinnorna och flickorna använde mycket mindre tid åt att hämta vatten. Nu kunde flickorna gå i skolan utan problem, och kvinnorna hade mer tid till att studera och lära sig nya sätt att få inkomster till sin familj.

Bråken inom familjerna upphörde!

Vattnet fanns så nära byn att invånarna kunde anlägga köksträdgårdar. Tack vare dem kan nu Felix familj äta mer än en måltid varje dag.

Familjen kunde slå tegel och bygga sig ett nytt hus. Deras förra hus höll på att rasa ihop.

När vi besöker byn möts vi av Joyce som visar oss ett fint nytt hus som familjen har byggt istället för deras fallfärdiga hus. Döttrarna går i skolan, och Felix är nummer ett i sin klass. Han är så lycklig över att han har fått en ny chans att göra någonting positivt av sitt liv – allt detta tack vare att ADRA började arbeta i den lilla byn.

I Jeremia 29:11 läser vi: ”Jag vet vilka planer jag har för er, säger Herren. Det är planer för välgång och inte något ont, för att ge er en framtid och ett hopp.” ADRA visar Guds kärlek till människor på ett praktiskt sätt genom att ge många familjer möjligheter till en framtid och ett hopp!