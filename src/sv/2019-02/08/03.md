---
title: Ensamstående föräldrar
date: 20/05/2019
---

Ett fenomen vår värld möter är att ensamstående föräldrar ofta men inte alltid är kvinnor.

Ibland tänker vi på ensamstående föräldrar som de som har fått barn utanför äktenskapet. Men så är det inte alltid. Hagar pressades till att få ett barn med Abraham och tvingades sedan att lämna honom tillsammans med sitt barn (1 Mos. 16:3, 4; 21:17). Batseba blev gravid som resultat av en mäktig mans sexuella närmanden (2 Sam. 11:4, 5). Elia sändes till byn Sarefat för att hjälpa en ensamstående mamma som var änka (1 Kung. 17:9). Vid tiden då Jesus började sin verksamhet hade Josef, hans adoptivpappa, dött och lämnat Maria som änka och ensamstående mamma. ”Döden hade skilt henne från Josef, som tillsammans med henne delade hemligheten om Jesu födelse. Nu fanns det ingen som hon kunde anförtro sina förhoppningar och farhågor. De senast gångna månaderna hade varit sorgtyngda.” (Ellen White: _Vändpunkten_, s. 134). 

Att vara en ensamstående förälder är kanske en av de mest utmanande uppgifter som någon kan ha. Många möter svårigheter, som att klara av ekonomin, kontakten med den andra föräldern, eller bara att få tid för sig själva eller tid med Gud, och de undrar om de någonsin kan bli älskade igen.

`Vilka löften kan alla, ensamstående föräldrar medräknade, finna i följande verser? Jer. 31:25; Matt. 11:28; Jer. 29:11; Jer. 32:27; Ords. 3:5, 6; Jes. 43:1, 2`

Som församling har vi ett ansvar för att hjälpa ensamstående föräldrar. Jakob skrev: ”Men att söka upp faderlösa och änkor i deras nöd och hålla sig själv obesmittad av världen, det är en fromhet som är ren och fläckfri inför vår Gud och fader” (Jak. 1:27). Man skulle i princip kunna tillägga: ”och även ensamstående föräldrar i deras problem.” Hjälpen vi kan erbjuda behöver inte bara vara ekonomisk. Vi skulle kunna ge dem lite andrum genom att ta hand om deras barn lite så att de kan göra något annat, vila, be och studera Guds Ord. Vi kan tjäna som handledare för deras barn eller hjälpa till med reparationer hemma hos dem. Vi kan vara Guds händer på olika sätt för att stödja ensamstående föräldrar.

`Vilka specifika saker kan du göra för att uppmuntra och hjälpa ensamstående föräldrar?`