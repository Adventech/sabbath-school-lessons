---
title: Föräldraskapets glädje och ansvar
date: 21/05/2019
---

`Läs Ps. 127. Vad är det grundläggande budskapet i denna korta psalm? Vilka viktiga principer bör vi hämta därifrån för oss själva och för hur vi lever?`

När du vill laga din favoriträtt följer du ett recept. Om du tillsätter alla ingredienserna och följer varje steg får du oftast det önskade resultatet. Men föräldraskap är inte som matlagning. Inget barn är exakt likt ett annat, och även om du gör allt precis som du gjorde med andra barn kan de bli helt olika. Det kan ha att göra med deras kön, i vilken ordning de föddes, deras temperament eller en mängd andra orsaker. Enligt Guds plan skulle föräldrarna leda och undervisa sina barn att älska och lyda honom (5 Mos. 6:4–9; Ps. 78:5–7). Råden från Gud till föräldrarna är: ”Led den unge in på den väg han bör gå, så följer han den även som gammal” (Ords. 22:6), inte slå sina lovar kring dem för att försäkra sig om att de aldrig fattar felaktiga beslut.

Vi vill se våra barn växa från det kramgoa, försvarslösa småbarnsstadiet till självständiga, framgångsrika vuxna. Men vårt yttersta ansvar är att de lär känna, älska och tjäna Jesus Kristus. Som föräldrar kan vi följa den plan för våra barns andliga utveckling som finns i 5 Mos. 6. Där finns fyra viktiga förutsättningar: att vi inser att ”Herren är vår Gud” (6:4), att vi älskar honom av hela vårt hjärta (6:5), att vi lägger hans ord på hjärtat, och att vi berättar för våra barn vad vi vet om honom (6:20–23).

5 Mos. 6 fortsätter med två viktiga principer. Den första principen är att ”undervisa och tala” (6:7). Undervisningen syftar på formell utbildning, medan tal syftar på informell vägledning. I båda fallen sker kommunikationen av biblisk sanning inom ramen av föräldrar-barn-relationen. Formella undervisningstillfällen kan vara familjeandakter när vi studerar Guds Ord med dem. Informell undervisning uppstår spontant i livets vardagliga omständigheter och är ännu viktigare. Dagliga händelser kan bli effektiva redskap för att förmedla biblisk sanning (1 Mos. 18:19). Den andra principen är ”binda och skriva”-principen (5 Mos. 6:8, 9). Andlig sanning måste bindas till våra handlingar (”hand”) och attityder (”huvud”) men behöver också inpräntas i våra privata (”dörrposter”) och offentliga (”portar”) liv. Den måste röra sig från våra hjärtan till våra hem och från våra hem till världen.