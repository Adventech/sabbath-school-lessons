---
title: Kampen för ditt förlorade barn
date: 23/05/2019
---

`Läs Ords. 22:6. Vad är din förståelse av den texten? Är detta en garanti, ett löfte eller en möjlighet?`

Ibland gör du som förälder allt som du bör. Du tar tid för att lära dina barn de rätta sakerna, lever i enlighet med din kunskap om Gud, skickar dem till en bra skola, går regelbundet i kyrkan och är involverad i missionsarbete med dem. – Men de lämnar ändå den tro som du uppfostrat dem i. Smärtan är outhärdlig, och det finns ingen stund av vila från din oro för deras frälsning. Orsaken till att det går så är inte nödvändigtvis föräldrarnas fel. Barnen har sin egen vilja och är ytterst ansvariga inför Gud för sina handlingar.

Somliga har tagit orden ”så följer han den även som gammal” som ett löfte, en garanti för att rätt föräldraskap alltid resulterar i barnens frälsning. Men Ordspråksboken ger oss ofta principer och inte alltid ovillkorliga löften. Vad vi kan hämta från denna text är en försäkran om att det som barnen har lärt sig i sin barndom varar en livstid. Varje barn uppnår en ålder då de antingen tar emot sina föräldrars arv eller förkastar det. De föräldrar som noggrant gett sina barn en gudfruktig uppfostran har fått en försäkran om att vad de har lärt dem kommer alltid att finnas hos dem, och om och när deras barn går sin väg kommer de frön som har såtts i deras hjärtan ständigt att vara där och kalla dem hem. Att vara goda föräldrar är vårt val; hur barnen blir är deras val.

Vad bör en förälder göra när ett barn går vilse? Överlämna dina barn till Gud i innerlig bön. Om någon förstår din smärta så är det Gud, vars miljardtals barn har vänt ryggen mot honom, den fullkomliga föräldern. Du kan stödja ditt förlorade barn med kärlek och böner och vara redo att stå vid deras sida när de kämpar med Gud.

Skäms inte för att be om stöd och förbön, anklaga inte dig själv, och var inte så koncentrerad på den förlorade att du glömmer resten av familjen. Att vara förälder till en förlorad kan dela din familj, så bygg upp en enad front med din maka/make och sätt klara gränser för ditt barn. Kom ihåg att Gud älskar ditt barn mer än du, se fram emot en ljusare framtid, och acceptera att Gud inte är färdig med arbetet i ditt barn.

`I en sådan situation är det bara naturligt att anklaga sig själv. Varför är det, även om du gör misstag, bättre att koncentrera sig på framtiden och Guds löften? Se Fil. 3:13.`