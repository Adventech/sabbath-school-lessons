---
title: Missionsnytt
date: 21/06/2019
---

#### Den första kyrkan vi hittar

Hemma i Aracaju i Brasilien grälade min mor och styvfar hela tiden. Med tiden tycktes grälen bli allt hårdare och mer högljudda. Min barndom var fylld av skrik och kaos. Jag växte upp utan Gud och gick aldrig i kyrkan.

En dag när jag var 18 år kom en vänlig dam på besök. Hon blev chockerad över det hon fick se och höra.

”Ni har en vacker familj, men ni saknar Gud i era liv”, sa hon. ”Följ med mig. Vi går till den första kyrkan som vi hittar.”

Vi traskade iväg, min mor, styvfar, lillasyster, halvsyster, halvbror och jag. Den första kyrkan vi passerade tillhörde Adventistsamfundet, och vi gick in. Några ungdomar höll en serie evange-liska möten, och senare besökte de oss och studerade Bibeln med oss.

Jag var i skolan vid den tiden då ungdomarna besökte oss, så jag missade Bibelstudierna. Men min mor och mina syskon deltog och vi gick alla i kyrkan. Frid fyllde vårt hem. Men det varade inte länge. Snart började våra föräldrar gräla igen, och striderna mellan dem var värre än någonsin.

En dag stod min mor inte ut längre, så hon flyttade. Efter det slutade vi andra att gå i kyrkan. Jag ville inte lämna mina små halvsyskon, så jag stannade hos dem och min styvfar.

Det hade gått flera månader när telefonen ringde en kväll. En 26-årig affärsman som hette Rafael behövde en sekreterare och frågade om jag ville ha jobbet. Han hade besökt min skola den dagen och frågat rektorn om hon kunde rekommendera någon.

Jag tackade ja till jobbet.

Snart märkte jag att min nya chef inte var som de flesta människor jag kände. Han bad innan han började arbeta. Han åt inte vissa yper av mat. En dag när jag åkte i hans bil satte han på musik som jag kände igen från Adventkyrkan. Jag började sjunga med. Rafael hörde mig och frågade: ”Känner du till Adventkyrkan?” Jag nickade.

Rafael sa att han var adventist och frågade om jag ville följa med honom till kyrkan. Först sa jag nej, men när han hade frågat några gånger gick jag till slut dit en sabbat. Efter det kunde jag inte sluta gå. Jag älskade att tillbe Gud i Adventkyrkan, och jag började studera Bibeln.

I februari 2017 döptes jag. Min tolvåriga halvbror, Jenivaldo, döptes några månader senare. Mina systrar märkte att jag bad och att mitt beteende hade förändrats till det bättre. De sa också att jag talade annorlunda. Båda systrarna, Yasmim som är 18 år och min halvsyster Evelim som är 15 år, blev döpta tillsammans.

Fem månader efter mitt dop friade Rafael till mig, och jag sa ja.

Jag ber att mina föräldrar också ska lära känna Jesus. Jag är aktiv inom barn- och musikverksamheterna i församlingen. Och mina systrar hjälper till i kyrkans reception. Vår bror är scout.

En del av den trettonde sabbatens missionsgåva kommer att användas till att hjälpa vår församling att få en ny byggnad där det finns plats åt alla de människor som vill fira gudstjänst hos oss varje sabbat. Tack för era gåvor!