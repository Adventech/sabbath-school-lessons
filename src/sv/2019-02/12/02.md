---
title: Lärdom av en kungs misstag
date: 16/06/2019
---

`Läs berättelsen om Hiskias helande och de babyloniska sändebudens besök. 2 Krön. 32:24-25, 31; Jes. 38; 39`

Bibeln påpekar att sändebuden var intresserade av kung Hiskias mirakulösa helande. Men Hiskia tycks ha tigit om sin upplevelse av helandet. Han betonade inte det som skulle ha öppnat vägen för dessa intresserade sändebud att lära känna den sanne Guden. Kontrasten mellan hans tacksamhet för helandet i kapitel 38 och hans tystnad i kapitel 39 är slående. 

_”Gud hade övergett honom och satt honom på prov.”_ Detta statsbesök var ett högst betydelsefullt tillfälle. Ändå står det inget om att Hiskia skulle ha sökt speciell vägledning i bön från profeter eller präster. Inte heller ingrep Gud. Ensam, utan någon offentlig insyn, utan någon konsultation med andliga rådgivare, lät Hiskia uppenbarligen Guds verk i sitt och sin nations liv försvinna från sitt sinne. Historikerns avsikt i 2 Krön. 32:31 kan ha varit att visa hur lätt Guds välsignelse kan tas för given och hur benägna de som tagit emot hans nåd är att bli självtillräckliga.

`Nedan finns några insikter från Hiskias erfarenhet som vi kan använda i våra hem. Vilka fler kan du komma på?`

Varje besök i ett kristet hem är ett tillfälle för människor att möta andra som tror på Kristus. Få besökare kommer själva börja tala om andlighet. De kristna behöver finna sätt som är känsliga för individen och hitta lämpliga tillfällen att dela med sig av de goda nyheterna. Kristna är inte kallade till att visa upp sina materiella tillgångar eller prestationer, även om de inser att dessa är välsignelser från Gud. De är kallade till att ”_förkunna hans storverk_. Han har kallat er från mörkret till sitt underbara ljus” (1 Pet. 2:9), eller, för att använda Hiskias erfarenhet som en symbol: berätta att de var döende men Kristus har helat dem; de var sjuka i sin synd men Jesus har botat dem och gett dem gemenskap med Gud (Ef. 2:4–6). 

`På vilka sätt kan du använda ditt hem för att vittna för andra? Hur kan du berätta om din tro på Jesus på ett rakare sätt för dem som kommer hem till dig?`