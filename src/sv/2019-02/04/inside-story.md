---
title: Missionsnytt
date: 26/04/2019
---

#### ”Varför föddes jag?”

En kvinna stod vid en busshållplats i Uruguays huvudstad Montevideo. I handväskan hade hon mycket pengar som hon hade sparat till ett särskilt ändamål. Hon var otålig. Skulle inte bussen komma snart, så att hon fick åka dit hon skulle och få allt det svåra avklarat?

Plötsligt började hon darra. Hon kände att något rörde sig inuti henne. Bussen kom äntligen och stannade, men kvinnan vände sig bort. Hon korsade gatan, gick till ett bageri och använde en del av pengarna till att köpa kakor.

När hon kom hem mötte hennes man henne vid dörren. ”Är du tillbaka så snart?” frågade han förvånat.

”Ja, jag ändrade mig. Jag har beslutat att inte genomföra det”, svarade hon.

Flera månader senare föddes Graciela Musetti. Hennes mor, Maria, lät aldrig sin dotter glömma den dagen.

När Graciela var arton månader gammal omkom hennes 18-åriga syster i en tragisk fabriksbrand. Varje dag blev Graciela tvungen att följa med sin mamma till kyrkogården där hon sörjde länge vid den äldsta dotterns grav. Och när familjen fick besök hemma brukade Gracielas mamma presentera henne för gästerna med orden: ”Gud tog en dotter ifrån mig och gav mig den här istället.” Hon fick det att låta som ett skämt. ”Det var inte meningen att Graciela skulle födas”, sa hon med ett leende.

Graciela kände alltid att hon inte hade något eget värde utan var en ersättning för en syster som var djupt älskad över allt annat. Flera år gick, och föräldrarna skildes. Sedan fick Gracielas äldsta bror en hjärtattack och dog. Ett par år gick, och Gracielas andra storebror och enda kvarlevande syskon kördes ihjäl av en bil medan han åkte cykel.

Maria blev gammal och nerbruten av sorg. Och Graciela tog hand om henne tills hon dog.

En dag råkade Graciela lyssna på Nuevo Tiempo, Adventistsamfundets radioprogram i Sydamerika. Det gav henne hopp och frid. Så när Graciela hörde  i radion om någon som hette Ellen White som hade skrivit böcker ville hon gärna  läsa en av dessa böcker. Hon besökte bibliotek och bokaffärer. Men ingen hade sådana böcker.

En dag var Gracielas vuxna son i en skoaffär och hittade en bok som låg på en stol. Han bläddrade i den och tog hem den till sin mamma. ”Det här är något som du kommer att gilla”, sa han.

Graciela tog emot boken och läste titeln: ”Det stora hoppet”. ”Gud har sänt mig boken!” utbrast hon.

Idag är Graciela adventist. Hon studerar Bibeln tillsammans med män-niskor och hjälper människor som bor i hennes bostadsområde. Genom hennes inflytande har fyra personer blivit döpta.

Under en stor del av sitt liv undrade Graciela varför hon fick födas. Nu har hon fått svaret.

”Om jag inte fanns, vem skulle då ha tagit hand om min mor när hon blev gammal och sjuk? Eller om min far som är 94 år och sängliggande?” 

”Gud hade ett syfte med mitt liv och räddade mig. Jag hoppas att jag kan hjälpa många fler människor som söker livets mening att lära känna honom och välja att följa honom.”