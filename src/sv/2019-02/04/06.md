---
title: Andligt ensamstående
date: 25/04/2019
---

En ung kvinna som hette Natalie, hade varit gift i sju år när hon på inbjudan av en vän att komma till en serie evangeliska möten i den lokala adventkyrkan. Hon blev övertygad om det hon fick lära sig och överlämnade sitt hjärta till Kristus. Hon upplevde en ny födelse, och trots sin mans, sina föräldrars, syskonfamiljers och till och med sin närmaste grannes envisa motstånd blev Natalie medlem i adventkyrkan. Hon förändrade också sin livsstil där hon kunde så att den stämde med hennes nyvunna tro.

Som man kan föreställa sig mötte hon mycket motstånd. Det som gjorde det särskilt svårt var hennes man som med rätta hävdade: ”Det här är inte vad jag gick med på när vi gifte oss. Du är en helt ny människa, och jag vill ha den gamla tillbaka.”

I många år har hon nu kämpat för att leva ett trons liv. Hon är gift men skulle kunna kalla sig för ”andligt ensamstående”.

`Vilka uppmuntrande ord finner vi i följande verser för dem som kan känna sig andligt ensamma? Jes. 54:5; Hos. 2:19, 20; Ps. 72:12`

Överallt i världen finns det ”Natalies” i vårt samfund. Dessa människor, män eller kvinnor, är gifta men kommer till kyrkan ensamma eller bara med sina barn. Kanske är de gifta med någon av en annan tro. Eller kanske blev deras maka/make inte medlem i församlingen när de själva blev det. Eller också var de båda medlemmar i församlingen när de gifte sig, men den ena föll ifrån, av en eller annan anledning, slutade komma, och blev kanske också fientlig mot tron. Dessa män och kvinnor kommer ensamma till kyrkan och till gemensamma måltider efter gudstjänsten, eller går ensamma till församlingens utåtriktade möten eller sociala aktiviteter. De är ledsna för att inte kunna bidra ekonomiskt till församlingens verksamhet så mycket som de skulle önska eftersom deras make/maka inte tillåter det. Trots att de är gifta kan de andligt sett känna sig som änkor eller änklingar.

Vid något tillfälle har vi troligtvis alla mött människor som dessa i kyrkan, och de behöver vår kärlek och vårt stöd.

`Vilka praktiska saker kan vi som församlingsfamilj göra för att hjälpa dessa andliga singlar bland oss?`