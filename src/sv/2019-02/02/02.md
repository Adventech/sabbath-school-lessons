---
title: Fri vilja, fritt val
date: 07/04/2019
---

En del kristna tror att redan innan människor föddes har Gud utvalt dem till att antingen bli frälsta eller inte. De som till slut går evigt förlorade gör det alltså därför att Gud i sin vishet (enligt denna teologi) har utvalt dem till att gå förlorade. Det innebär då att oavsett deras val är de dömda.

Lyckligtvis tror vi inte på denna teologi. Nej, vi tror att Gud har utvalt oss alla till att bli frälsta, och att redan innan världen började var vi utvalda i honom till evigt liv.

`Läs Ef. 1:1–4; Tit. 1:1, 2 och 2 Tim. 1:8, 9. Vad säger dessa verser till oss om att vara utvalda av Gud och när vi blev det?`

Hur goda nyheter det här än är kommer vissa människor ändå att gå förlorade (Matt. 25:41). Och det beror på att fastän Gud har utvalt oss alla har han gett människorna den heligaste gåvan: den fria viljan, det fria valet.

`Vad lär Matt. 22:35–37 om den fria viljan?`

Herren tvingar oss inte att älska honom. För att kärleken ska vara kärlek måste den ges frivilligt. På många sätt skulle man kunna hävda att Bibeln är en berättelse om hur Gud går ut till de förlorade människorna och söker vinna deras hjärtan för sig själv utan att använda tvång. Denna verklighet kan vi bäst se i Jesus liv och tjänst och hur människor reagerade på honom genom att använda sin fria vilja. Somliga drogs till honom, andra ville ha honom dödad.

Ja, Gud har utvalt oss till frälsning, men till slut måste vi välja att ta emot den frälsningen. Utan tvivel är det så att av alla de val vi behöver göra har valet att tjäna Herren de längst gående konsekvenserna för oss och för dem som påverkas (som vår omedelbara familj) av vårt liv och de val vi har gjort i det.