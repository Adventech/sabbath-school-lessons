---
title: Val av vänner
date: 09/04/2019
---

Ett av våra viktigaste val någonsin är valet av vänner. För det mesta går vi inte ut för att bli vänner, utan vänskap utvecklas helt enkelt naturligt när vi tillbringar tid med människor som gillar samma saker som vi.

`Vilka principer för valet av vänner finner vi i följande verser? Ords. 12:26; 17:17; 18:24; 22:24, 25.`

Ords. 18:24 säger att om vi vill ha vänner ska vi vara tillgivna. Ibland känner människor sig ensamma, men deras dystra, negativa attityd är det som jagar bort andra. ”Även de bästa av oss har dessa oälskade egenskaper, och i valet av vänner borde vi välja dem som inte jagas bort från oss när de lär sig att vi inte är fullkomliga. Ömsesidigt överseende behövs. Vi borde älska och respektera varandra oavsett fel och brister som vi inte kan undvika att se, för detta är Kristus Ande. Ödmjukhet och osjälviskhet bör odlas, och en tålmodig mildhet med andras fel. Detta dödar all själviskhet och gör oss öppenhjärtade och generösa” (Ellen White: _Pastoral Ministry_, s. 95).

En av de mest välkända berättelserna om vänskap är berättelsen om Davids och Jonatans vänskap. Om Saul, Israels förste kung och Jonatans far, hade varit trogen och lydig kunde hans rike ha varat i flera generationer, och Jonatan kunde ha efterträtt honom på hans tron. När Saul visade sig ovärdig sin kallelse valde Gud David som Israels nye kung och diskvalificerade därmed Jonatan från det som annars rättmätigt skulle ha blivit hans. Här har vi ett kraftfullt exempel på hur en familjemedlems (Sauls) felaktiga val påverkade en annan familjemedlem (Jonatan). 

Men Jonatan var inte arg eller avundsjuk på David. Nej, han valde att hjälpa David genom att beskydda honom för sin egen fars, Sauls, vrede. ”Efter samtalet med Saul blev Jonatan innerligt fäst vid David; han älskade honom lika högt som sitt eget liv” (1 Sam. 18:1). Vilket kraftfullt exempel på sann vänskap!

`”Låt inte bedra er. ’Av dåligt sällskap blir den bäste snart förstörd’ ” (1 Kor. 15:33). Vad har varit din egen erfarenhet av vänner, även de som kanske inte avsett att skada dig men ändå kommit att göra det? Hur kan felaktiga val i vänskapsrelationer skada familjerelationer?`