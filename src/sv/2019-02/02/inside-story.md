---
title: Missionsnytt
date: 12/04/2019
---

#### Rädd att svara ”ja”

Hugo Sanz kände sig lite ställd mot väggen när pastorn frågade honom om han kunde tänka sig att ta ansvar för att plantera en ny församling. Den skulle ligga i en onådd stadsdel i Paraguays huvudstad Asunción, där Hugo själv bodde.

Den silverhårige ekonomen Hugo hade arbetat i 20 år vid Asuncións adventistsjukhus. Han var van vid att ha ett skrivbordsjobb även om han ofta hade accepterat olika uppgifter som funktionär i sin församling, Centrala Asuncións Adventkyrka. Men i församlingen var han en av ca 300 medlemmar, och många av dem var kolleger som han kände från sjukhuset. Han hade aldrig tagit del i evangelisk verksamhet bland människor i samhället.

”Jag blev rädd”, sa han. ”Tanken att grunda en församling var skrämmande, och att leda projektet kändes över min förmåga.”

Hugo talade med sin hustru. Hon hade arbetat med ADRA och var van vid att träffa människor som hade andra trosuppfattningar. Hon lovade att hjälpa honom. 

Hugo bad i flera veckor över detta. Och när han upptäckte att platsen för den nya kyrkan låg endast ett par kvarter från hans hem kände han sig pressad att säga ja.

”Jag gav mig in i detta för att jag kände mig tvungen”, säger Hugo. ”Men med hjälp från många människor klarade vi det. Vi kom hit, identifierade behov och började arbeta.”

I början tog Hugo små steg. Han hyrde lokaler, och med hjälp av kolleger från sjukhuset organiserade han seminarier, som t.ex. matlagningskurser och sluta röka-kurser. Han och andra församlingsmedlemmar som hjälpte honom fick nya vänner i grannskapet.

Ryktet började sprida sig om det nya allaktivitetshuset. En medlem i församlingen skapade en Facebooksida och la ut bilder. Radio Nuevo Tiempo, som samarbetar med Hope Channels radio, gjorde reklam mellan sina program. 

2015, ett år senare, höll gruppen regelbundet lördagsmöten som fick namnet ”En dags semester från vardagen”. Hugo berättar: ”Vi sjöng och studerade Bibeln tillsammans. Människor som hade deltagit i våra seminarier kom dit. Och de började be till Gud.”

En serie inbrott under 2016 hotade att störa arbetet. Fyra gånger slog tjuvar sönder glasfönstren och stal elektronik, stolar och bord. Men i slutet av ett kvartal samma år råkade ett av de utvalda missionsprojekten vara att stödja församlingsutvecklingen i Nueva Sajonia. Med pengarna kunde samfundet köpa loss lokalerna, köpa nyare och bättre utrustning och förbättra säkerheten.

2018 fick den nya adventistförsamlingen Nueva Sajonia sin egen pastor.  Men Hugo tar fortfarande aktiv del i församlingens verksamhet.

”Jag arbetade åt samfundet i 20 år, men de senaste åren har varit de lyckligaste i mitt liv”, säger Hugo. ”Tidigare arbetade jag med människor som var adventister och kristna som jag. Men nu pratar jag inte längre om mission, jag gör det. Jag får visa människor Guds kärlek på ett nytt sätt. Jag vet att jag fullföljer ett uppdrag som Gud har gett mig.”