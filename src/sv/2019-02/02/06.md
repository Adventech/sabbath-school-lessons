---
title: Valet av inriktning
date: 11/04/2019
---

Någon gång behöver vi välja vad vi vill göra med våra liv när det gäller arbete eller karriär. Om man inte är så rik att man är oberoende eller arbetar heltid hemma med att ta hand om hus och familj (det ädlaste av alla yrken) behöver många människor välja ett sätt att tjäna sitt livsuppehälle.

Naturligtvis lever vi alla i vissa omständigheter som till en stor del kan begränsa våra val i fråga om karriär. Men var vi än befinner oss kan vi göra val när det gäller vårt yrke som, särskilt i samband med vetskapen om att vi har frälsning i Jesus Kristus, kan ge våra liv mer mening och syfte. Kort sagt: vad vi än gör kan vi göra det till Guds ära.

`Vilket misstag gjorde Salomo, och hur kan vi akta oss för att göra något liknande? Pred. 2:1–11`

Vi behöver inte vara rika för att fångas i samma snara som Salomo. ”Kärleken till pengar är roten till allt ont; genom den har många förts bort från tron och vållat sig själva mycket lidande” (1 Tim. 6:10). Man kan vara fattig och älska pengar precis lika mycket som någon som är rik.

Ja, vi behöver tjäna vårt levebröd, men oavsett vad vi gör och hur mycket vi tjänar behöver vi inte göra strävan efter rikedom till en avgud. Många familjer har också lidit av att fadern har varit så upptagen av att tjäna pengar att han försummat familjen för att försöka bli rik. Hur många barn, eller makar, skulle inte ha föredragit en mer anspråkslös livsstil i stället för en utarmad relation till sin far? I de flesta fall skulle de ha föredragit det förstnämnda. 

Ända från skapelsen planerade Gud för att arbetet skulle vara en del av livet (1 Mos. 2:15). Risken finns att vi gör vårt arbete till det centrala i våra liv, eller att det blir ett medel för att enbart sträva efter rikedom för oss själva. Detta är Salomos misstag. Han sökte mening i dessa projekt, och även om många av dem gav honom en viss tillfredsställelse insåg han till slut att de var meningslösa.

`Någon har sagt: ”Hur många har i slutet av sina liv önskat att de tillbringat mer tid på jobbet och mindre med sina familjer?” Vad är det viktiga budskapet i denna fråga?`