---
title: Familjeåterförening
date: 24/06/2019
---

När Isebel, kung Achavs sidonitiska hustru, införde baalsdyrkan i Israel ledde det till att nationens moraliska nedgång gick fortare. Guds undervisning som lyfte upp äktenskapet, familjen och sexualiteten överskuggades av sådant som incest, prostitution och andra sexuella perversioner. Till denna arena av konflikt om tillbedjan kom Elia, vars själva namn, ”Jahve är min Gud”, avvisade Baal.

**Vilken av Elias erfarenheter förknippade honom med att vända hedniska trosuppfattningar och föra in nytt liv i familjer? 1 Kung. 16:29–17:24; jfr Luk. 4:25, 26**

Elia var en märkt man efter att han hade meddelat att landet skulle förbannas av torka. Gud beskyddade honom på en osannolik plats, hos en fattig änka i Sarefat i Sidon, nära Isebels hemstad. Elias första möte med änkan innehåller en grym prövning när han säger att hon ska använda sina sista rester av ved, olja och mjöl till mat åt honom för att hon skulle lita på Gud för sin framtid. Hennes tro blev legendarisk. Jesus själv berömde henne senare (Luk. 4:26). När hennes olja och mjöl räckte i många dagar kom kvinnan att förstå mer om Jahve. Sedan blev hennes ende son tragiskt sjuk och dog. När hon uttryckte sin sorg inför Elia visade hon den tro som spred sig i hennes omgivning, den sjuka tron som nu översvämmade Israel, att en människas synd skulle sonas genom att offra ett barn (1 Kung. 17:18; jfr Jer. 19:5; Mika 6:7).

`Vilken inverkan hade återföreningen med hennes son på den feniciska änkans andliga erfarenhet? 1 Kung. 17:24. Vad kan vi lära oss av hennes kommentarer?`

Moderns svar visar effekten av Elias budskap. Tro på Gud och hans Ord uppstår i hjärtat när livet återupprättas av Guds nåd och familjen återförenas. Många kan idag hålla med när doktriner predikas men är likgiltiga i sin andliga erfarenhet. Men när Guds Ords sanningar upplevs personligen och väckelse och återupprättelse sker i relationerna i ett hem kommer en övertygelse som är mycket starkare.

`Vilka familjeåterföreningar väntar du fortfarande på? Vilka Gudslöften håller du fast vid som ger hopp om den återföreningen?`