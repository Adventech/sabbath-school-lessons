---
title: Omvända hjärtan vid Jordan
date: 26/06/2019
---

Vid sidan om Gabriels förutsägelse (Luk. 1:17) och Jesus bekräftelse att Johannes döparen var den Elia som skulle komma (Matt. 11:14; 17:12, 13) bekräftar evangelisterna att Johannes var ”budbäraren” som skulle förbereda vägen för Herren (Matt. 11:10; Mark. 1:2; Luk. 7:27; jfr Mal. 3:1).

`Lägg märke till huvuddragen i Johannes budskap. På vilka sätt vände hans budskap hjärtan? Matt. 3:2, 8; 14:4; Mark. 1:4; Luk. 3:3, 8, 9, 11, 13, 14`

Likt en bonde som plöjer hård jord för att förbereda den för sådd fördömde Johannes synden och manade syndarna att vända om. Människans natur är sådan att utan självrannsakan, utan medvetenhet om sitt verkliga tillstånd, känner hon inget behov av något bättre. Johannes budskap vände människor till de heliga liv som Gud vill att vi ska leva och människornas behov av hans fullkomliga rättfärdighet. Äkta omvändelse karakteriseras alltid av ödmjukhet och att vi söker Guds hjälp för att ändra på vårt beteende. Genom att avslöja det ytliga, självcentrerade hyckleriet hos dem som gjorde anspråk på Abraham som sin far försökte han öppna den djupare meningen i deras förfäders tro.

`Hur förberedde Johannes döparens budskap vägen för Jesus? Joh. 1:35–37; 3:27–30`

Johannes hade visat att Jesus var Guds Lamm. När han presenterade Jesus på detta sätt (Joh. 1:29, 36) vände han bokstavligen människor till Herren. Andreas och en annan av Johannes döparens lärjungar, Johannes, evangelieförfattaren som skrev berättelsen om den dagen, lämnade Johannes döparen och blev Jesus lärjungar. Elias budskap pekar inte bara på behovet av omvändelse; det visar vem som räddar från synden, skapar intresse för honom och ger människor en personlig relation med honom.

`Om Johannes döparen skulle besöka ditt hem, vad tror du han skulle säga till dig?`