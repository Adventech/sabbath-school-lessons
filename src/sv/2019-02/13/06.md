---
title: Omvända hjärtan i den sista tiden
date: 27/06/2019
---

I en bemärkelse ser vi adventister oss i Johannes döparens roll. Han var budbäraren om reformation och omvändelse och försökte förbereda vägen för Jesus första ankomst; som rörelse ser vi oss själva göra det inför hans andra ankomst.

`Läs Luk. 1:17 med bön. Hur fångar dessa ord vårt budskap?`

Den himmelske Fadern har vänt sina barns hjärtan tillbaka till sig och vänt sina barns hjärtan till varandra genom Kristus död för oss. Elias budskap vädjar till familjer att tro på dessa fantastiska goda nyheter (2 Kor. 5:18–21; jfr Ef. 2:11–18) och till människor som fylls av nåd när Guds Ande får kärleken att växa hos dem.

Världen är i desperat behov av att vi visar osjälvisk omsorg, bestående engagemang och orubblig hängivenhet till Gud. Genom Guds nåd kan kristna familjer visa detta. Men vi behöver komma ihåg att budskapet vi har för världen också är för oss själva. Evangeliets principer – enhet, kärlek, självuppoffring – behöver synas hos oss, särskilt i våra familjer, annars saknar vi kraft att berätta för andra om vår tro. Lysande predikningar, logik och bibelsamtal räcker inte. Världen behöver se en manifestation i våra liv, särskilt i våra familjeliv, av ånger, omvända hjärtan, kärlek och överlåtelse till det vi talar om. Precis som Johannes döparen fick kraft som förändrade liv och gjorde hans predikningar effektiva kan vi göra detsamma genom Guds nåd, men bara i den mån vi är villiga att samarbeta.

Genom Jesus är vi en del av den himmelska familjen (Ef. 3:15). Antingen vi är en person eller flera i ett hem är vi kallade till att vittna om den Gud som vi säger att vi tjänar, och ingenting kan göra vårt vittnesbörd mer effektivt än att vi visar världen vad familjen, oavsett dess storlek, kan betyda genom evangeliets kraft.

`Vad kan du göra för att på ett speciellt sätt visa dem i din närmaste omgivning, familjen eller någon annan, att du älskar och bryr dig om dem?`