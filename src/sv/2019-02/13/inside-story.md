---
title: Missionsnytt
date: 28/06/2019
---

#### Trötta missionärer

Den heta Amazonsolen gassade ner på dem och gjorde deras arbete utmattande. Pastor Reno Aguiar Guerra och hans fru Natalia hade lagt till med båten vid den isolerade byn Democracia. De knackade på dörren till varje hem och delade ut inbjudningskort till en serie evangeliska möten.

Missionärerna gick sedan i 45 minuter längs en lerig väg till en annan by, där de också besökte alla hem. Samtidigt besökte tre bibelarbetare hemmen i två närliggande byar och inbjöd människor att komma till mötena som hölls i Democracia. 

Varje dag under den månadslånga serien gjorde missionärerna samma sak. Folk strömmade till mötena från byarna. Många åkte på flaket på lastbilar som missionärerna hade hyrt. Andra gick. Men bland de ca 150 personerna som regelbundet kom till mötena fanns det väldigt få från Democracia.

När mötena gick in på den andra veckan blev Reno och Natalia allt tröttare. De långa morgonpromenaderna för att dela ut inbjudningar och bybornas uppenbara likgiltighet gjorde dem missmodiga. Och efter en särskilt svår dag kollapsade Reno och Natalia på sin båt.

”Varför är vi här?” frågade Reno. I förtvivlan öppnade Natalia Bibelappen på sin mobil och tryckte på en knapp för att slumpmässigt välja en vers. ”Snälla Gud, visa oss varför vi är här”, bad hon.

Appen visade Galaterbrevet 6:9. Natalia läste: ”Låt oss inte tröttna på att göra det som är rätt. När tiden är inne får vi skörda, bara vi inte ger upp.”

”Där har vi svaret!” ropade Natalia och läste upp versen för Reno.

Nästa dag grät en medelålders kvinna av glädje när Reno och Natalia besökte hennes hem för att ge henne ett inbjudningskort till mötena. ”Det är min kyrka!” sa hon och pekade på Adventistsamfundets Hope Channels logo som fanns på kortet. ”Det har varit min kyrka i fyra år, och jag vill bli döpt.”

I fyra år hade kvinnan tittat på TV Novo Tempos program och bett att en pastor som de som hon hade sett på programmen skulle besöka hennes by. TV Novo Tempo ingår alltså i Hope Channels nätverk.

Kvinnan var en av ca 50 personer som blev döpta i slutet av mötesserien i december 2017. Två andra som blev döpta var systrarna Franciene, 19 år, och Deliciene, 16. De började komma till mötena efter att Natalia hade hitta rådet i Bibeln om att inte tröttna. Systrarnas föräldrar förbjöd dem att gå till mötena, men de gick ändå. Medan Reno lyssnade när systrarna berättade om sin tro kom han ihåg hur missmodig han hade känt sig bara några veckor tidigare.

”Jag trodde då att ingen skulle vara intresserad av Bibeln”, sa Reno i en intervju. ”Men Gud talade till deras hjärtan. Det är inte vi som gör arbetet. Det är Guds Ande som förbereder personer innan vi anländer”, sa han.

”Ja, så är det. Herren gör allt och vi är bara verktyg för att vägleda män-niskor till honom”, sa Natalia som hade sagt upp sig från sitt arbete som advokat för att bli missionär. ”Bybor väntar på missionärer. De väntar på att lära känna Jesus. Jesus behöver bara en människa som är villig att säga till honom: ’Här är jag. Sänd mig!’ ”