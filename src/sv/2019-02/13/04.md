---
title: Hjärtans omvändelse vid altaret
date: 25/06/2019
---

`Läs 1 Kung. 18:20–46. Skriv ner det väsentliga i hela episoden. Även om sammanhanget är helt annorlunda, hur kan principerna i denna berättelse tillämpas på familjelivet?`

På Karmelberget hoppades Elia att hans folk skulle förnya förbundet, att de skulle vända tillbaka till sina fäders tro som skulle hela deras liv, hem och land.

_Vid tiden för kvällsoffret._ När de hedniska prästerna hade misslyckats med sitt offer tog Elia sitt tillfälle. Tiden på dagen drog uppmärksamheten till Guds återlösningsplan som uppenbarades i helgedomstjänsten (jfr 2 Mos. 29:41). Orden ”Elia kallade nu till sig folket” (1 Kung. 18:30) påminner om Jesus som välkomnar syndare (jfr Matt. 11:19). Föräldrar som lider av ett barns olydnad kan vara försäkrade om att Gud älskar honom/henne lika säkert som han älskade israeliterna. Gud verkar oupphörligt för att dra till sig de som har vandrat långt bort.

Elias koncentration på Jahves altare finner sin likhet i vår tid då Jesus och hans frälsande nåd lyfts upp i familjer. Familjeandakter är tillfällen att tala till honom i bön, tala om honom till varandra, på nytt ta emot den fria frälsningens gåva och ge våra sinnen tid att reflektera över hans undervisning.

Reaktionen på Elias vädjan signalerar att Gud skulle komma att ta dem tillbaka till sig. 1 Kung. 18:37 säger: ”… så att detta folk förstår att det är du Herre som är Gud, och omvänd du deras hjärtan.” Vi kan inte vända våra hjärtan till Gud; vi kan bara svara på hans nåd som han ger fritt.

Den allt förtärande elden föll inte över de skyldiga utan över offret som pekade framåt mot Jesus.  Gud gjorde honom ”till ett med synden för vår skull, för att vi genom honom skulle bli till ett med Guds rättfärdighet” (2 Kor. 5:21). Folket brast ut i bekännelse och lovprisning. Eftersom de falska prästerna inte hade svarat på Guds kallelse avrättades de. Sedan avslutade det uppfriskande regnet förbannelsen över landet. 

`Hur är det med ditt ”husaltare”? På vilka specifika sätt kan du ”återuppbygga altaret” i ditt hem, om det behöver någon återuppbyggnad?`