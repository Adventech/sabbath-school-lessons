---
title: Det oförväntade
date: 02/04/2019
---

`Läs Job 1:13–19 och 2:7–9. Vad drabbades Job av? På vilket sätt återspeglar hans erfarenhet det som händer alla, på ett eller annat sätt, eller vid en eller annan tidpunkt?`

Den grekiske filosofen Herakleitos deklarerade att det finns ingenting annat bestående än förändring. När det känns som om allt går väl händer det oförväntade. Det kan vara att man mister sitt jobb eller en kroppsdel, får en sjukdom som skickar oss till sängen eller till en tidig död, ett hus som brinner, en trafikolycka, eller att man ramlar när man är ute med sitt husdjur.

Naturligtvis behöver inte alla händelser vara negativa. Kanske leder en befordran på jobbet till bättre ekonomi. Eller kanske möter man någon som kommer att bli ens maka/make, en förändring som många skulle välkomna.

I vilket fall som helst kan vi leva som vanligt, även i en rutin, i en rytm, när allt plötsligt och oväntat förändras.

Job förväntade sig säkerligen inte någon ny tid i sitt liv. Bibeln beskriver honom som ”en oförvitlig och rättrådig man som fruktade Gud och skydde allt ont” (Job 1:1). Vi vet också att han var gift och hade sju söner och tre döttrar, och var mycket rik (Job 1:2, 3). När vi kommer till mitten av boken hade han lidit åtminstone sex stora förluster: sin egendom, sin arbetsförmåga, sina barn, sin hälsa, sin hustrus stöd, och sina vänners uppmuntran. Hans värld hade vänts upp och ner, och hans familjeliv var förstört. Det som hände Job var ganska extremt, men vem av oss har inte upplevt det oväntade också på ett mycket negativt sätt? Livet kan flyta bra när allting plötsligt och utan förvarning totalt förändras, och våra liv och våra familjeliv kanske aldrig blir desamma igen.

Det är inget nytt. Abel förväntade sig antagligen inte att bli mördad, och Josef förväntade sig inte att bli såld till slaveri i Egypten. I båda berättelserna var familjemedlemmar bedragare, och i båda fallen påverkades familjerna mycket av det som hände med andra familjemedlemmar. Bibeln är full av exempel på människor vilkas liv och familjer förändrats mycket av något oväntat.

`Hur har din tro hjälpt dig mitt i prövningar som oväntat avbrutit dina livsrytmer?`