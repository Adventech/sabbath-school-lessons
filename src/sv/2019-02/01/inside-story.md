---
title: Missionsnytt
date: 05/04/2019
---

#### På spaning efter en bokhandel

Alejandro började i första klassen när han var 18 år. De flesta tycker säkert att det verkar sent. Men det var något helt vanligt på 1980-talet i Alejandros by Ccacaccollo i Peru. Byborna tyckte att det var viktigare att deras barn arbetade på gården. Utbildning kom i andra hand.

En dag hade en klasskamrat tagit med sig en radio till skolan. Alejandro fick lyssna till ett andligt program om världens sista dagar. Han blev fascinerad, men också rädd. Han måste få veta mer.

Det fick han möjlighet till en kort tid senare, när producenterna för radioprogrammet höll evangeliska möten på kvällarna i skolans gymnastiksal. Då började Alejandro förstå bättre, och tanken att Jesus snart ska komma tillbaka fyllde hans hjärta med glädje.

När Alejandro och hans vänner kunde ta ledigt på söndagarna från jordbruken firade de gudstjänst då. Gudstjänsterna leddes av de fyra män som hade hållit mötesserien. 

När de fyra ledarna såg det stora andliga intresset bland byborna ville de skaffa biblar åt dem. Så de åkte buss i en timme till den närmaste staden, Cusco, och letade efter biblar. Men utan framgång. Då, när de kände att resan hade varit förgäves, såg de en ström av männi-skor. Var och en bar på en bibel och var på väg in i en byggnad. Ledarna tänkte att byggnaden kunde vara en bokhandel med ett stort utbud av biblar, så de följde efter dem in. Det var en adventkyrka.

Ledarna stannade för sabbatsskolan och gudstjänsten. De blev bjudna på lunch, och på eftermiddagen studerade de Bibeln tillsammans med församlingsmedlemmarna. Männen var nöjda med det de fick lära sig. De sa till varandra: ”Vi visste bara hälften av berättelsen. De här människorna känner till hela.”

Där och då bestämde sig männen för att bli adventister. De frågade pastorn om hjälp att förklara allt de hade lärt sig för människorna i byn. Två församlingsmedlemmar följde med männen till byn och predikade i deras kyrka nästa dag. 

Alejandro missade söndagsgudstjänsten eftersom han arbetade på gården. Men hans vänner berättade att församlingen hade blivit en adventistförsamling och gudstjänsterna skulle firas på lördagarna.  

Alejandro, som nu var 19 år, slutade skolan för att arbeta på heltid på gården. Han använde dock mycket tid åt att berätta för alla som ville lyssna att Jesus kommer snart. Hans kärlek till Jesus ledde till otroliga resultat. Alejandro är en enkel, kortväxt man som bara har gått ett år i skolan. Men han har planterat sex församlingar under de senaste 30 åren. Han planterade den första år 1985 strax efter sitt dop. Sedan dess har han i genomsnitt planterat en församling vart tredje till femte år. Det tar honom fem timmar att nå en av dessa församlingar. Och över 800 personer har blivit döpta genom hans inflytande.

Alejandro tackar Gud för var och en av dessa 800 som har blivit döpt. Men han är snabb att tillägga att det inte är hans förtjänst. Ska någon människa få beröm av Gud för sitt vittnesbörd borde det vara de trogna adventisterna i Cusco som bar med sig sina biblar till kyrkan.