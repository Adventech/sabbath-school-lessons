---
title: I begynnelsen
date: 31/03/2019
---

Bibeln börjar i begynnelsen, vilket utan tvekan är anledningen till att den börjar med orden (faktiskt ett ord i hebreiskan): ”I begynnelsen…” (1 Mos. 1:1). Kapitlet koncentrerar sig naturligtvis särskilt på hur jorden förvandlas från sitt tillstånd av att vara ”öde och tom” (1 Mos. 1:2) till en värld som Gud själv på den sjätte dagen beskriver som något ”mycket gott” (1 Mos. 1:31). Kort sagt har vi här början på vår värld.

`Läs 1 Mos. 1. Trots att så mycket händer, fråga dig själv: Finns där någon antydan om en tillfällighet eller slump, eller görs allting mycket planerat, med allting på sin rätta tid och plats? Vad säger ditt svar om Guds karaktär?`

Ellen White skrev att ”ordningen är himlens första regel” (_Signs of the Times_, 8 juni 1908). Uppenbarligen gäller det också jorden. Trots att synden har förstört den naturliga världen finns fortfarande ordning, rytm och regelbundenhet kvar i viss mån.

`Läs 1 Mos. 8:22. Hur syns ordningen också här?`

Även efter syndafallet kommer och går årstiderna generellt sett i sin ordning. I och med ljusen på himlen, dvs. solen och månen, som ”skall skilja dagen från natten och utmärka högtider, dagar och år” (1 Mos. 1:14) finns också årstiderna som en del av den naturliga rytmen i världen som Gud har skapat. Även om vi bara får vissa glimtar nu finns det faktiskt verser som Jes. 66:23 som antyder att även i de nya himlarna och på den nya jorden kommer det att finnas en känsla av rytm.

`Tänk på hur sabbaten påverkar ditt liv på ett kraftfullt regelbundet sätt, särskilt ditt familjeliv, hurdant det än är. Vilka särskilda fördelar, förutom just sabbaten själv, finns det i att den återkommer med en sådan regelbundenhet?`