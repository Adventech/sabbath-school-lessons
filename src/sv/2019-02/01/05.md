---
title: Förändringar
date: 03/04/2019
---

Faktum är att människor ofta är vanemänniskor. Vi gör faktiskt saker och ting på vårt eget sätt, och ju äldre vi blir, desto svårare är det att ändra på dessa sätt. 

Det är verkligen inte lätt för oss att förändras. Hur många kvinnor har inte under årens lopp klagat: ”Jag har försökt ändra på min man, men…”? Men Gud sysslar med att förändra oss, kanske inte så mycket våra personligheter men åtminstone våra karaktärer. Mycket av frälsningsplanen handlar om detta: Gud formar oss till ett nytt folk i honom.

`Vilken stor förvandling skedde hos Saul från Tarsos, och hur gick det till? Apg. 8:1, 3; 9:1–22; Gal. 1:15–17`

“I det att Saulus helt gav efter för den heliga Andes övertygande kraft såg han sitt livs misstag och insåg Guds lags omfattande krav. Han som hade varit en stolt farisé, hade varit övertygad om att han var rättfärdigad genom sina goda gärningar. Nu böjde han sig inför Gud med ett litet barns ödmjukhet och enkelhet och bekände sin egen ovärdighet. Han vädjade om den korsfäste och uppståndne Frälsarens förtjänst. Saulus längtade efter att komma in i full harmoni och gemenskap med Fadern och Sonen. Så intensiv var hans längtan efter förlåtelse och godtagande, att han sände upp brinnande böner till nådens tron.

Den ångerfulle fariséns böner var inte förgäves. Hans innersta tankar och känslor förvandlades av den gudomliga nåden. Hans ädla gåvor fördes in i överensstämmelse med Guds eviga syften. Kristus och hans rättfärdighet blev för Saulus mer än hela världen” (Ellen White: _Löftestiden_, s. 112, 113).

Även om våra egna berättelser om vår omvändelse är långt ifrån lika dramatiska som Sauls bör vi alla ha en berättelse, en erfarenhet om hur Herren har verkat i våra liv för att förändra oss, göra oss till den sortens människor vi nu borde vara. Ja, processen kan vara lång, och tidvis är det lätt att undra om vi någonsin kommer att förändras. I sådana tider borde två bibeltexter vara viktiga att reflektera över och göra anspråk på för ens egen del.

`Läs Fil. 1:6 och Rom. 8:1. Vilka två fantastiska löften finns där, och hur passar de tillsammans in i en kristens erfarenhet?`