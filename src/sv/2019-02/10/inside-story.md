---
title: Missionsnytt
date: 07/06/2019
---

#### ”Här lär vi känna Jesus” 

Gilberto hade inget intresse av att gå i kyrkan, så han kunde inte förstå varför han skulle få en så stark önskan att läsa Bibeln. När han inte längre kunde stå emot började den pensionerade bankdirektören studera Bibeln på egen hand.

Mycket av det som Gilberto läste gjorde honom förvånad. Men delar av Bibeln var svåra att förstå och gjorde honom förvirrad. Han ville att någon skulle förklara Bibeln för honom.

På nyårsaftonen bestämde han sig för att hoppa över familjens tradition att gå på fest och titta på fyrverkeriet ute på gatorna i Salvador i Brasilien. 

”Gå utan mig”, sa han till sin fru och tre tonårsbarn. ”Jag följer inte med i år.”

Gilberto hade en plan. Han ville be. När familjen hade gått bad han till Gud om att han skulle hjälpa honom att förstå Bibeln. ”Gud svarade på den bönen snabbare än någon annan bön som jag bett i mitt liv”, berättar Gilberto senare.

Detta hände på en lördag. På måndagen var det den första arbetsdagen på det nya året. Gilberto fick ett telefonsamtal från banken där han tidigare hade jobbat. Han måste gå dit för att skriva på några papper. På banken såg Gilberto en f.d. medarbetare och kom plötsligt ihåg att mannen var kristen.

”Alvaro, vet du var jag kan studera Bibeln?” frågade Gilberto. ”Men presentera mig inte för en pastor. Försök inte att omvända mig. Jag vill bara studera Bibeln.” Alvaro var adventist, men det visste inte Gilberto. 

”Ja, jag känner till en plats”, svarade Alvaro. ”Människor går dit för att studera Bibeln. Det är inte en kyrka.”

På tisdagen tog Alvaro med sig Gilberto till ”Berätta om Jesus-huset”. En helt vanlig lokal där människor samlas i små grupper för att sjunga och studera Bibeln. Gilberto trivdes dock inte med att vara på en plats där han inte kände någon. Han bad en familjevän, Regina, att följa med när hans fru vägrade gå.

Gilberto blev fascinerad av Bibelstudiet och bad Regina att följa med till nästa möte. ”Visst, fast bara för att hålla dig sällskap”, svarade hon. ”Men jag kommer inte att gå med i något.” 

Regina följde med Gilberto till varje möte. Ofta bar hon en baddräkt under kläderna så att hon kunde bada på stranden efteråt.

Gilberto döptes i slutet av året, den 31 december 2006. Regina blev döpt under det följande året.

Innan Gilberto blev döpt ringde han till sin mmma för att berätta om nyheten. Hon hade bott på landsbygden i många år hos Gilbertos syster, Odete, som var adventist.

”Mamma, jag ska döpas i Odetes kyrka”, sa han. Tio minuter efter att Gilberto hade lagt på luren ringde hans mmma honom.

”Skulle vi inte kunna bli döpta tillsammans?” sa hon. ”Varje dag studerar Odete Bibeln tillsammans med mig. Jag vill inte gå miste om detta tillfälle att stiga ner i vattnet tillsammans med dig.”

Och så blev det. Hon döptes vid 84 års ålder, och Gilberto var 56. Idag är Gilberto ledare för en grupp där 200 människor har blivit döpta under de senaste 14 åren. ”Många är som jag var, människor som aldrig skulle ha gått i kyrkan”, säger Gilberto. ”Men här lär vi känna Jesus.”