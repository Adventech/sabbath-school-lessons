---
title: Förlåtelse och frid
date: 06/06/2019
---

**”Allt vad ni vill att människorna skall göra för er, det skall ni också göra för dem. Det är vad lagen och profeterna säger” (Matt. 7:12). Tänk på olika sammanhang i din egen erfarenhet, inom familjen och utanför, där du behöver tillämpa denna princip, och skriv ner vilka dessa tillfällen kan vara och bestäm dig för hur du, genom tro, kan göra det.**

Hebreerbrevet författare gav rådet: ”Sträva efter fred med alla och efter den helgelse utan vilken ingen får se Herren” (Heb. 12:14). Även om vi vidtar alla nödvändiga steg vill några som skadat oss kanske inte lyssna eller ändra sig. Kanske kan några be om ursäkt men andra gör det inte. I vilket fall som helst är det till vår fördel, och särskilt när det är en familjemedlem, att vi gör den förlåtelsens resa som vi har talat om tidigare.

Förlåtelse är faktiskt ett grunddrag i konfliktlösningen, särskilt inom familjen. När någon syndar mot oss älskar Guds fiende att sätta upp en mur mellan oss och den personen, en vägspärr som hindrar oss från att älska den personen så som Kristus har älskat oss. Förlåtelsen är ett val vi gör för att komma runt den spärren. 

”Vi blir inte förlåtna för att vi förlåter utan på det sätt som vi förlåter. Grunden för all förlåtelse ligger i den oförtjänta kärlek vi får av Gud, men vår attityd mot andra visar om vi har gjort denna kärlek till vår egen. Därför säger Kristus: ’Ty med den dom som ni dömer med skall ni dömas, och med det mått som ni mäter med skall det mätas upp åt er’. Matt 7:2” (Ellen White: _Såningsmannen_, s. 197). 

När det är vi som har felat behöver vi samtidigt försöka återupprätta den brustna relationen med den andra personen, vilken kan innefatta att vi går till den andra personen och talar om för honom/henne att vi ångrar det vi har gjort och ber om förlåtelse. Det är vad Jesus sade: ”Om du bär fram din gåva till offeraltaret och där kommer ihåg att din broder har något otalt med dig, så låt din gåva ligga framför altaret och gå först och försona dig med honom; kom sedan tillbaka och bär fram din gåva” (Matt. 5:23, 24). Det känns bra när någon som har skadat oss ber om förlåtelse. Lika skönt kan det kännas när vi visar andra samma omsorg.

`Tänk på allt du behöver få förlåtelse för. Hur hjälper den tanken dig att förlåta andra?`