---
title: Några principer för äktenskapet
date: 03/06/2019
---

Äktenskapet är liksom sabbaten en Guds gåva till människan som går tillbaka till Eden. Vi vet vad själsfienden har gjort och fortfarande gör mot sabbaten och äktenskapet. Även de bästa äktenskapen kommer ibland att drabbas av en konflikt.

Här följer några principer som kan hjälpa äkta par att arbeta sig igenom dessa saker. 

`Läs Ef. 1:7. Vilken viktig princip finns där som behöver vara en del av varje äktenskap?`

Du behöver lära dig att förlåta, särskilt när din partner inte förtjänar det. Vem som helst kan förlåta den som förtjänar det: det är faktiskt knappast förlåtelse. Sann förlåtelse är att förlåta dem som inte är berättigade till det, så som Herren förlåter oss genom Kristus. Så måste vi också göra. Annars blir vårt äktenskap som en skärseld om det nu överlever (vilket inte är sannolikt).

`Läs Rom. 3:23. Vilken avgörande princip finns även där?`

Du måste acceptera att du är gift med en syndare som du själv, en varelse som till en viss del är skadad emotionellt, fysiskt och andligt. Vänj dig vid det. Acceptera din partners brister. Be dig igenom dem. Du kanske även måste leva med de bristerna, men du behöver inte bli besatt av dem. Om du gör det äter de upp dig levande. En helig och fullkomlig Gud accepterar oss genom Kristus som vi är: du som knappast är helig eller fullkomlig måste göra likadant med din partner.

`Läs Fil. 2:4–8. Vilken viktig princip kan vi även finna här? Hur kan vi använda den för att hjälpa oss inte bara i äktenskapet utan i alla möjliga svåra relationer?`