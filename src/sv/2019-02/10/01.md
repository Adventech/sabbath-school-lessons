---
title: Små tillfällen av bekymmer
date: 01/06/2019
---

### Veckans huvudtexter:
Matt. 7:5; Ef. 1:7; Fil. 2:4–8; Ef. 4:26, 27; Jak. 1:19, 20; Kol. 3:19; Matt. 7:12.

> <p>Nyckeltext</p>
> ”Grips ni av vrede, så synda inte. Låt inte solen gå ner över er vrede” (Ef. 4:26). 

Även de bästa hemmen upplever tillfällen av kamp och konflikt. Det är bara ett faktum i en fallen värld. Småsaker, som vems tur det är att ta ut soporna, eller om tonårsdottern gjort sin hemläxa eller sonen sina uppgifter, är jobbiga men ganska små frågor som vanligtvis kan lösas med små ansträngningar. Men andra frågor kan hota att förstöra familjelivet. Svärmors inblandning och manipulationer kan hota att förstöra en kvinnas äktenskap och hälsa; en psykiskt sjuk far kan ge sig på sina barn; en son kan förkasta all sin religiösa uppfostran och ge sig ut i ett omoraliskt liv; eller en dotter kan bli drogmissbrukare.

Upprepade gånger uppmanas vi i Nya testamentet att älska varandra (Joh. 13:34; Rom. 12:10), att leva i fred och harmoni med varandra (Rom. 15:5; Heb. 12:14), att vara tålmodiga, vänliga och milda mot varandra (1 Kor. 13:4), att sätta andra framför oss själva (Fil. 2:3) och bära varandras bördor (Ef. 4:2). Naturligtvis är allt detta lättare sagt än gjort även bland våra egna familjemedlemmar. I detta studium ska vi se på några sätt att lugna ner de små tillfällena av bekymmer särskilt i familjen.