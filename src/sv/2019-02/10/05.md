---
title: Konflikt, våld, makt och kontroll
date: 05/06/2019
---

Ibland kan olösta konflikter och vrede utvecklas till någonting mycket negativt, till en destruktiv dynamik eller till och med ett våldsamt beteende. Våldet kan ta olika former, fysiska, verbala, emotionella, psykologiska, sexuella, osv. Men varje form av våld är mot den centrala principen i Guds rike: den osjälviska kärleken.

`Vilka viktiga lärdomar om relationer finner vi i 1 Joh. 4:7, 8 och Kol. 3:19?`

”Ni män, älska era hustrur och var inte elaka mot dem” (Kol. 3:19). I den grekiska grundtexten syftar ordet elak på att man är arg eller bitter mot någon och att man orsakar ständig smärta, visar intensiv fientlighet och uttrycker hat mot en annan. Paulus är mycket tydlig med att en make inte får vara fientlig eller våldsam. Emotionellt, sexuellt och fysiskt våld är inget acceptabelt beteende för en kristen make eller partner. Nej, det acceptabla är att älska sin maka. Paulus gör det också klart att kärleken inte är avundsjuk, inte högmodig, stridslysten eller självisk, den brusar inte upp, vill ingen något ont utan gläder sig med sanningen. Kärleken beskyddar alltid, den tror alltid, hoppas alltid och uthärdar alltid. Inget av kärlekens kännetecken bejakar ens eller accepterar på minsta sätt våld i någon skepnad eller form.

En sund relation är den där båda parterna känner sig beskyddade och trygga, där vrede hanteras på ett sunt sätt, och där normen är att tjäna varandra. Offer för våld känner sig ofta skyldiga, som om de var ansvariga för att ha provocerat den våldsamme eller att de kanske på något sätt förtjänar det våldet. De våldsbenägna kan vara ganska kontrollerande och ofta duktiga på att göra sina offer ansvariga. Sanningen är att ingen förtjänar våld från någon annan, och de våldsbenägna är ansvariga för sina egna val och handlingar. De goda nyheterna är att Bibeln ger tröst, inte skuld, till våldsoffren. I vissa situationer, då problemet blir ohanterligt, bör man inte vara rädd för att söka hjälp utifrån.

`Hur olyckligt är det inte att vissa kulturer tillåter kvinnomisshandel. Varför borde ingen kristen någonsin ge efter för den sortens beteende, oavsett vad deras kultur tillåter?`