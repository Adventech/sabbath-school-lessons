---
title: Konflikt
date: 02/06/2019
---

`Läs Matt. 7:5 och Ords. 19:11. Vilka två viktiga principer kan hjälpa oss att undvika konflikter med andra?`

Ordspråksbokens författare gör en klok observation: ”Börja gräl är som att öppna dammluckor; sluta innan striden bryter lös!” (Ords. 17:14). När en konflikt en gång har börjat kan det bli oerhört svårt att få den att sluta. Enligt Rom. 14:19 kan vi förebygga konflikter på två sätt: genom att ”sträva efter det som gagnar friden och bygger upp gemenskapen”. Hur mycket mer avgörande är inte dessa principer för harmonin i familjen?

Ibland när du medger ditt ansvar i en konflikt kan det få motparten att mjukna. Ta ett steg tillbaka och överväg om det ens är värt en strid. Ordspråksboken säger: ”Förstånd gör en man fördragsam, han sätter en ära i att förlåta” (Ords. 19:11). Fundera samtidigt på vilken skillnad detta gör i ditt eget liv inom tre dagar. Ännu bättre: vilken inverkan har det inom fem eller tio år? Hur många äktenskap har t.ex. inte haft svårigheter med någonting som idag verkar trivialt?

I stället för att låta en konflikt pågå under en lång tid kan du kanske hellre klart definiera problemet eller den aktuella frågan och hålla dig till själva ämnet när du talar med den andra personen, maken/makan, ett barn, en vän, en medarbetare. Konflikten förvärras ofta när själva frågan som startade den drunknar i arga ord, och samtidigt gamla konflikter och skador blandas in (detta kan vara närmast dödligt, särskilt i ett äktenskap). Ett sätt att få en bättre och mjukare början på samtalet är att bekräfta er relation. Låt de andra veta att du bryr dig djupt om dem och er relation. När du har börjat med dina positiva känslor kan du sedan gå vidare till den aktuella frågan, men var noga med att inte använda ordet _men_. Att börja med en positiv tanke och sedan säga ”men” förnekar det du just sagt. När du delar med dig av dina känslor, lyssna till den andras perspektiv, reflektera över vad han eller hon har sagt, och föreslå först därefter en lösning som har allas bästa i tankarna (Fil. 2:4, 5). 

`Tänk tillbaka på några konflikter som nu verkar så dumma och meningslösa. Vad kan du lära dig av dessa erfarenheter som kan bidra till att du åtminstone från din sida förebygger att någonting liknande händer igen?`