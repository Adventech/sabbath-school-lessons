---
title: Förberedelse för äktenskapet
date: 15/04/2019
---

En av de största förändringar någon möter är när han eller hon gifter sig.

Naturligtvis gifter sig inte alla. Jesus, vårt största exempel, gjorde det aldrig, och inte heller många andra bibliska personer.

Men många gifter sig, och därför är inte Bibeln tyst om äktenskapet som definitivt är en av de största förändringarna i livet.

Det första sociala arrangemanget i Bibeln är äktenskapet. För Gud är äktenskapet så viktigt att samma ord som han sade till Adam och Eva i Eden om äktenskapet återkommer tre gånger i Bibeln. ”Det är därför en man lämnar sin far och mor för att leva med sin hustru, och de blir ett” (1 Mos. 2:24; se även Matt. 19:5; Mark. 10:7; Ef. 5:31). Dessa texter säger att så snart en person gifter sig bör den viktigaste relationen i deras liv vara mellan dem och deras make/maka. Den relationen är ännu viktigare än relationen mellan dem och deras föräldrar. En av orsakerna till att äktenskapet mellan en man och en kvinna är så viktigt är att det är en förebild på relationen mellan Guds Son, Jesus, och församlingen, hans brud (Ef. 5:32). 

Inför ett husbygge behöver man stanna upp och tänka igenom kostnaderna (Luk. 14:28–30); hur mycket mer bör man då inte göra det när man bildar en familj? Ett hus byggs av tegel och murbruk, trä och järn, ledningar och glas. Men ett hem byggs med saker som inte nödvändigtvis är materiella.

**Vilka egenskaper finns det som är viktiga för alla aspekter av livet men särskilt för dem som förbereder sig för äktenskapet? 1 Kor. 13:4–8; Gal. 5:22, 23**

Förberedelsen för äktenskapet behöver börja med oss personligen och individuellt. Samtidigt behöver vi se noggrant på vår blivande make/maka för att se om han/hon kan bli ett bra komplement till oss. Arbetar han/hon hårt? (Ords. 24:30–34). Har han/hon dåligt temperament? (Ords. 22:24). Delar vi samma tro? (2 Kor. 6:14, 15). Hur känner min familj och mina vänner för min framtida make/maka? (Ords. 11:14) Litar jag på tro eller bara känslor? (Ords. 3:5, 6). Svaren på dessa frågor kan betyda en lycklig framtid eller en livstids sorg.

`Tänk på några goda äktenskap. Vilka principer kan du finna där som kan tillämpas även på andra mellanmänskliga relationer?`