---
title: Missionsnytt
date: 19/04/2019
---

#### En av dessa mina minsta

En av de mest marginaliserade grupperna i världen idag är pygméfolket, eller batwafolket som folkgruppen kallas i Uganda. När Ugandas regering ville bevara bergsgorillorna drev man ut batwafolket ur regnskogarna där de hade bott i tusentals år. 

Batwafolket hade flyttat omkring i de nästan ogenomträngliga regnskogsområdena, och det var emot deras tradition att äga mark. Därför fick de ingen mark som kompensation när de drevs ut. De hade ingen utbildning. De visste inte hur man bedrev jordbruk, och de hade aldrig tidigare bott bland andra folkgrupper som ofta förtryckte dem då de ofta var mindre till växten än medlemmarna i de andra folkgrupperna. 

Batwafolkets framtid såg fruktansvärt mörk ut! De trängdes ihop i en sorts läger i Kisoro-byn i sydvästra delen av Uganda. I början fick de mat som delades ut av regeringen (detta hände 1991), men med tiden upphörde detta och batwafolket fick övergå till att erbjuda sina tjänster till bönder i området. Bönderna var ofta ”rädda” för ”skogsfolket”, som de kallades, och eftersom batwafolket inte kunde räkna eller skriva fick de ofta mycket uselt betalt för sitt arbete. Därför började en del av dem att tigga, medan andra började stjäla för att få mat till sig själva och sina barn.

1992 började ADRA arbeta med batwafolket. ADRA köpte mark åt ca 100 familjer. De byggde en skola för deras barn och startade ett sponsorprogram för att hjälpa barnen att kunna bo på skolans internat. De började också lära dem jordbruk och andra färdigheter så att de t.ex. kunde sälja honung och jordbruksprodukter istället för att tigga.

Alice var en av de unga flickorna som fick stöd för att gå i Mabuyemeru-skolan som ADRA hade startat. Hennes familj hade jagats ut ur skogarna när hon var mycket liten. Hennes pappa hade dött, och hennes mamma fick ensam ta hand om sina två döttrar. Det var en omtumlande tid, och framtiden var mycket osäker. Men Alice älskade sina studier, och redan som ung bestämde hon sig för att hon skulle lära sig så mycket hon kunde för att en dag i framtiden hjälpa sitt eget folk.

Idag är Alice en ung mor med en dotter som heter Precious (dyrbar). Hon är den första mutwa (singularis för batwa) som har utbildat sig ända upp till universitetsnivån. Hon fick sin universitetsexamen vid Adventistsamfundets universitet, Bugema University. Där blev hon döpt, och idag arbetar hon med en organisation  som kämpar för att hjälpa hennes folk att resa sig ur hopplöshet. Idag pratar batwafolket om Alice som ”ett skinande ljus i en mörk värld”. De uppmuntrar sina barn att få utbildning så att de kan bli som Alice. Hon är en av de största förebilderna för sitt eget folk!

I Matt. 25:40 talar Jesus om domen och slutet av vår världs historia. Där säger han: ”Vad ni har gjort för någon av dessa mina minsta som är mina bröder, det har ni gjort för mig.” Såg Jesus batwafolket när han uttalade dessa ord? Det vet vi inte, men vi vet att hans kärlek är stor, och den innefattar också batwafolket. ADRA vill visa denna kärlek genom arbetet de bedriver för bl.a. batwafolket, ett av dessa Jesus minsta.