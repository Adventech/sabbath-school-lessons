---
title: Oförberedd
date: 14/04/2019
---

En sak kan man definitivt säga om Guds Ord: det förskönar inte det mänskliga livets realiteter. Tvärtom: det avslöjar dem i all deras hemskhet och tidvis hela deras smärta och förtvivlan. Med undantag av de första och de sista sidorna i Bibeln målar Guds Ord faktiskt en sorglig bild av människosläktet. Paulus överdrev inte när han skrev: ”Alla har syndat och gått miste om härligheten från Gud” (Rom. 3:23). 

`Läs 1 Kor. 10:1–13. Vilka varningar finns där, och vilka löften?`

På många sätt handlar många av våra handlingar i livet helt enkelt om hur vi reagerar på förändring. Vi möter ständigt förändringar. Utmaningen för oss kristna är att hantera dem i tro, lita på Gud och visa den tron genom lydnad, oavsett frestelser att göra annorlunda.

”Det som behövs mest i världen idag är människor som inte låter sig köpas eller säljas, som innerst inne är ärliga och uppriktiga, som inte är rädda för att kalla synden vid dess rätta namn, människor vars samvete pekar lika fast mot deras plikt som kompassnålen mot norr, människor som håller fast vid det rätta, även om himlarna rasar samman” (Ellen White: _Vägen till mognad_, s. 70). Dessa ord var lika sanna för det gamla Israel som de var på Ellen Whites tid och som de är för oss nu.

**Vilka misstag begick människorna som nämns i följande texter inför en förändring, och vad kan vi lära oss av deras misstag?**

`Apg. 5:1–10`

`1 Mos. 16:1, 2, 5, 6`

`Matt. 20:20–22`

Förändringar kommer och medför ofta frestelser, utmaningar och ibland också fruktan. Hur viktigt är det därför inte att vi har den andliga rustningen på oss så att vi kan hantera dem på rätt sätt. Återigen: oavsett om förändringar är oväntade eller om de bara är en typisk del av livet behöver vi vara förberedda för det som kommer, både för det synliga och det osynliga.