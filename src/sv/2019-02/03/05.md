---
title: Förberedelse för ålderdomen
date: 17/04/2019
---

”Sjuttio år varar vårt liv, åttio, om krafterna står bi. De flyende åren är möda och slit, snart är allt förbi, och vi är borta” (Ps. 90:10). Dessa ord från Mose påminner oss om tidens oundvikliga gång. När åren kommer och går börjar vi se och känna av förändringar i våra kroppar. Vårt hår grånar eller faller av, vi blir långsammare, och värk och smärta blir våra ständiga följeslagare. Om vi är gifta och har barn har våra barn kanske sina egna barn, och vi kan glädjas åt våra barnbarn. De tidigare epokerna i våra liv har hjälpt oss att bli redo för den sista.

`Läs Ps. 71. Vad lär den här psalmen oss om förberedelsen för ålderdomen men också om livet generellt?`

Psalm 71 är en psalm som skrivits av en åldrande person som upplever utmaningarna som kommit med livet men som är lycklig eftersom han eller hon hela tiden har litat på Gud. Det bästa sättet att åldras är att lita på honom redan som ung. Generellt sett ger författaren till denna psalm tre viktiga lärdomar som han har lärt sig när han rört sig mot denna epok av sitt liv.

1. Utveckla en djup, personlig kännedom om Gud. Från sin ungdom (Ps. 71:17) har Gud varit hans tillflykt (71:1, 7) och hans befriare (71:2). Gud är en klippa och en borg (71:3), hans hopp och trygghet (71:5). Han talar om Guds storverk (71:16, 17), hans kraft, trofasthet och de stora ting som han har gjort (71:18, 19). Till slut utropar han: ”Gud, vem är som du?” (71:19). Dessa dagliga samtal med Gud när vi studerar hans Ord och stannar upp för att reflektera över allt han gör för oss fördjupar vår erfarenhet med honom.

2. Utveckla goda vanor. God näring, motion, vatten, solsken, vila osv. hjälper oss att njuta av livet längre och bättre. Lägg särskilt märke till hur psalmisten hänvisar till vanorna att visa tillit (71:3), lovprisa (71:6) och ha ett hopp (71:14).

3. Utveckla en lidelse för Guds uppdrag. Psalmisten här såg inte fram emot att bli slö i sin ålderdom. Även på sina gamla dagar ville han fortsätta att lova Gud (71:8) och berätta om honom för andra (71:15–18).

`Vad finns det för fördelar med att åldras, du som är äldre? Vad vet du nu som du inte visste när du var yngre och som du kan dela med dig av till de yngre?`