---
title: Förberedelse för föräldraskap
date: 16/04/2019
---

Få saker kan förändra vårt liv mer än ett barns födelse. Ingenting i familjen kommer någonsin att bli detsamma igen. ”Som pilar i krigarens hand är söner födda då man är ung. Lycklig den vars koger är fyllt med dem” (Ps. 127:4, 5). 

Samtidigt kommer inte barnen med en handbok som talar om för föräldrarna allt de behöver göra för att ta hand om barnen och hur de ska hantera alla problem som kan uppstå. Även erfarna föräldrar är ofta förvirrade av sina barns handlingar, ord eller attityder. Liksom det är viktigt att förbereda sig för äktenskapet är det också viktigt att de som hoppas kunna bli föräldrar är förberedda för det vördnadsväckande ansvaret.

`Hur unika de här berättelserna om födelser än är, vilka principer kan du hämta där som förbereder dig för att bli förälder? 1 Sam. 1:27; Dom.13:7; Luk. 1:6, 13–17, 39–45, 46–55, 76–79.`

Vilket vördnadsväckande ansvar och tillfälle dessa föräldrar hade! Tre kom att bli föräldrar åt profeter och ledare i Israel, ett av deras barn skulle bli en förelöpare för den utlovade Messias, och ett av barnen blev Kristus.

Även om våra barn inte ska bli bibliska profeter bör föräldrarna fortfarande förbereda sig för denna radikala förändring i sina liv.

”Redan innan barnet föds bör en förberedelse börja som möjliggör en lyckad kamp mot det onda.

Om hon före sitt barns födelse är självtillräcklig, om hon är självisk, otålig och krävande, kommer dessa egenskaper att återspeglas i barnets läggning. Därför har många barn fått som arv nästan oövervinnliga benägenheter till det onda” (Ellen White: _The Adventist Home_, s. 256). 

`Vad kan vi göra för att sköta vårt ansvar på ett så gudaktigt sätt som möjligt, oavsett om det gäller barn vi har ansvar för eller andra?`