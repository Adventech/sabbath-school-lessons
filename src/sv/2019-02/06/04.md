---
title: Kärleksfull kännedom
date: 07/05/2019
---

Många har sett en ”återvändo till Eden” som tema i Höga visan. Även om det beskrivna paret inte är den första mannen och kvinnan påminner diktsamlingen om den tidigaste trädgården. Guds plan att de ska bli ett (1 Mos. 2:24, 25) beskrivs med träffande metaforer och symboler.

`Hur presenterar Höga visan en ömsesidig överlåtelse i ett äkta pars intima liv? Höga v. 4:7–5:1. På vilket sätt liknar det Paulus vägledning i 1 Kor. 7:3–5?`

Salomo inbjuder henne: ”Kom, min brud” (Höga v. 4:8). Hans brud svarar. Senare inbjuder hon honom: ”Må min vän komma till sin trädgård” (Höga v. 4:16). Han svarar (Höga v. 5:1). Bibeln lär att det inte ska finnas något tvång eller någon manipulation i detta intima sammanhang. In i denna relation träder båda parterna fritt och kärleksfullt. ”Min trädgård” är ”hans trädgård”.

”Salomo” och kvinnan från ”Shulem” är namn som båda härstammar från hebreiskans _shalom_, ”frid”, ”helhet”. Deras beundran är ömsesidig (Höga v. 4:1–5; 5:10–16). Balansen i deras relation bekräftas också i den poetiska stilen där rader och verser är parallella. Förbundsuttrycket ”min vän är min och jag är hans” (Höga v. 2:16) är ett eko av Edens språk: ”Den här gången är det ben av mina ben, kött av mitt kött” (1 Mos. 2:23).

**Hur ökar ordet ”känna” i beskrivningen av den äktenskapliga föreningen vår förståelse av vår relation med Gud? 1 Mos. 4:1, 25; 1 Sam. 1:19; Luk. 1:34; Joh. 17:3; 1 Kor. 8:3. Använd 1917 års Bibelöversättning. **

Bibeln använder verbet _känna_ för den intima föreningen mellan man och hustru. I denna kärleksfulla ”kännedom” ger de varandra sina mest dolda inre djup av sina väsen. Inte bara två kroppar utan också två hjärtan förenas till ett. _Känna_ beskriver också relationen mellan individen och Gud. För en insiktsfull kristen ger den unika och milda kännedomen i äktenskapet, med dess kamratskap, överlåtelse och gränslösa glädje, en djup insikt i det mest dolda och heliga mysteriet någonsin, föreningen mellan Kristus och församlingen.