---
title: Missionsnytt
date: 10/05/2019
---

#### Varför klaga?

Miguel, som idag är 69 år, arbetade i 27 år åt ADRA Uruguay. Ett av hans käraste minnen handlar om Walter, en hemlös man utan ben och som led av sockersjuka. Walter dök upp en dag på ett ADRA-center i Montevideo. Där kunde hemlösa få äta lunch.

Walter hade ingen mat och inget ställe att ta vägen. Miguel lärde känna honom medan han själv lagade mat åt människor som kom till ADRA-centret för att få hjälp. Miguel upptäckte att Walter hade ett färgstarkt och intressant förflutet. En gång hade han varit en kändis som skrev satiriska låtar. De uppfördes under landets karneval som firas varje år i januari och februari.

När Miguel i sin tur berättade om sitt liv och om vad Jesus betyder för honom blev Walter intresserad. En dag efter lunch frågade han: ”Kan du lära mig om Bibeln?” De två männen gjorde det till en vana att gå till en lummig park för att studera Bibeln tillsammans i den uruguayanska solens värme.

En dag när Walter visste att Miguel skulle predika på sabbaten frågade han: ”Vad tänker du predika om?” Miguel förklarade att hans inspiration kom från en bild som hade satts upp på kylskåpsdörren. Bilden visade barn som letade efter mat bland soporna. Den ställde frågan: ”Så varför klagar du?”

Miguel berättade att i Lukasevange-liet 9:13 sa Jesus till sina lärjungar: ”Ge dem något att äta, ni själva.” Lärjungarna invände att de bara hade fem bröd och två fiskar. Förutsättningarna för att ge mat åt 5 000 personer var omöjliga. Men när de gav sina begränsade resurser till Jesus skedde det ett underverk.

Miguel återvände till sin matlagning i ADRA-köket, och Walter skrev ivrigt på ett papper. Efter ett tag blev han klar och räckte fram papperet till Miguel. ”Om det här hjälper dig får du gärna använda det när du predikar”, sa han.

Miguel läste Walters ord när han predikade. Församlingsmedlemmarna blev djupt rörda och flera av dem grät.

Walter hade skrivit från Jesus pers-pektiv, som om Jesus skrev till män-   niskor. ”Ni klagar över små saker, men se: överallt omkring er finns det män-niskor som är hemlösa, utan mat och utan kläder. Ni har en plats att vila, mat att äta och kläder att bära.”

Sedan hade Walter skrivit om sig själv. ”Jag brukade ha vänner som drack tillsammans med mig, dansade med mig och ville vara mina vänner eftersom jag var känd. Idag kommer de till mig bara för att klaga över sina problem. Då säger jag: ’Vad har ni att klaga över egentligen? Se på mig. Jag har inget hem, inga ben och lider av svår sockersjuka.’ ”

Några månader senare gav Walter sitt hjärta till Jesus. När han steg upp från dopets vatten ropade han högt: ”Tack, Jesus!”

Miguel säger att han tycker sig höra Walters segerrop än idag. En och en halv månad efter dopet avled Walter.

”Men jag ser fram emot att möta honom igen när Jesus kommer tillbaka”, säger Miguel. ”Jag ser fram emot att återförenas med honom och med alla människor som Gud har gett oss möjlighet att berätta evangeliet för. Jag vill träffa dem alla i himlen.”