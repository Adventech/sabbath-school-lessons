---
title: Missionsnytt
date: 03/05/2019
---

#### Längtan efter Gud

Cecilia blev förkrossad när hennes man lämnade henne. Hon var 30 år, kämpade mot cancer och led av de svåra smärtorna som den orsakade. Hennes sjukdom påverkade hennes vardag väldigt mycket, så därför antog hon att detta var förklaringen till att hennes make hade velat skiljas.

Men hennes mamma höll inte med. Hon sa att skilsmässan berodde på Cecilias beslut att bli adventist. Flera år tidigare hade Cecilia blivit döpt under en serie evangeliska möten som hölls i hennes hemstad Mercedes i Uruguay. Hon slutade dricka alkohol och gick inte längre på fester tillsammans med sin man.

”Du förlorade honom på grund av kyrkan”, sa Cecilias mamma.

Cecilia blev opererad, och operationen var framgångsrik. Hela cancern kunde tas bort. Hon slutade inte att gå till kyrkan. Men med tre barn att försörja behövde hon arbeta. Cecilia upptäckte att det inte gick att få jobb i ett kök, som hon var utbildad till, och få ledigt på lördagarna, så hon såg sig tvungen att sluta fira sabbaten.

Åren gick och Cecilias barn växte upp och gifte sig. Och när Cecilias mor dog flyttade hon till huvudstaden Montevideo för att bo hos sin äldsta dotter, svärson och deras tre barn. Hon började tänka på Gud och önskade att det hade funnits en adventkyrka i närheten. 

Istället började hon att lyssna på Nuevo Tiempo, den lokala grenen av Adventistsamfundets Hope Channel-radio. En dag när hon lyssnade fick hon veta att en ny Adventkyrka skulle öppnas bara 13 kvarter från hennes hem. Hon gick dit den 1 januari 2017, kort efter att den hade öppnats officiellt.

”Sedan den dagen känner jag mig mycket glad”, säger Cecilia. ”Gud har förändrat mitt liv. Han har tagit bort all den smärta och bitterhet som fanns i mitt liv.”

Cecilia började be för att hennes dotter och svärson skulle lära känna Jesus. Hennes svärson var arkitekt och ville gärna flytta utomlands för att arbeta. För att få ett sådant jobb behövde han kunna engelska, och därför letade han efter en språklärare. Cecilia visste att en medlem i församlingen var brasilianare och hade varit missionär, och han talade engelska flytande. När hon hade pratat med den  brasilianska missionären och fått hans medgivande kunde Cecilia berätta för sin svärson att hon hade hittat en lärare åt honom i församlingen.

”På så sätt fick min svärson kontakt med församlingen”, säger Cecilia. ”Han blev vän med pastorn och andra i församlingen och blev intresserad av att delta i församlingens aktiviteter.”

Cecilias dotter visade sig vara svårare att nå fram till. Varje gång Cecilia nämnde Gud sa dottern: ”Du försöker bara få mig att gå till kyrkan igen!”

Till slut sa Cecilia: ”Så är det inte. Det är bara det att när jag dör vill jag att vi ska mötas igen när Jesus kommer tillbaka och väcker mig till liv.”

Dottern blev rörd av orden. Hon och maken studerar nu Bibeln tillsammans och planerar för att bli döpta. ”Gud har lett mig under livets alla skiftningar och ingripit på många underbara sätt i mitt liv för att rädda mig”, säger Cecilia.