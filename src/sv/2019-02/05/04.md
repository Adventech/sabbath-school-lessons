---
title: Tillrättavisning i kärlek
date: 30/04/2019
---

`Vad lär Ordspråksboken om vikten av barnuppfostran och tillrättavisning? Ords. 10:17; 23:13, 14; 29:1, 15`

Ibland tillrättavisar föräldrar sina barn för att få dem att förstå vad som är socialt oacceptabelt beteende, för att straffa dem för olydnad eller till och med för att uttrycka sitt missnöje när barnen har fått dem att skämmas. Men vad är Guds avsikt med uppfostran av dessa unga medlemmar i hans familj? Ordspråksboken sätter uppfostran i samband med hopp för framtiden (Ords. 19:18). Gudaktiga föräldrar vet att barnen har en syndig natur. Det finns bara en makt som kan hjälpa dem i detta, och det är Kristus kraft (se Ellen White: _Vägen till mognad_, s. 37f.). Det kristna föräldraskapets uppdrag, uppfostran medräknad, är att leda barnen till Gud.

_Att stödja en späd planta._ Genom Kristus ses inte tillrättavisningen som ett straff och inte heller som ett uttryck för auktoritet, utan som en återlösande vägledning. Guds plan är att kärleksfulla föräldrar som är medvetna om syndens makt ska vägleda sina barn i Jesus fotspår. Omsorgsfulla föräldrar tillrättavisar vänligt och bestämt, sätter gränser och vägleder barnen under de tidiga åren, mycket likt en växtodlare som ger stöd åt de nyplanterade träden, fram tills att självkontrollen vuxit fram och en ung människa kommer att förtrösta på Gud och samverka med den gudomliga planen för frälsning, tillväxt och mognad.

`Vilket budskap till föräldrarna finns i Ords. 13:24; 23:13, 14?`

Allt som allt finns det bara några få verser som nämner ”ris” (hebr. _shevet_) i samband med barnuppfostran. En vanlig tanke idag i kristen litteratur om föräldraskap är att föräldrarnas användning av riset borde vara mer som den himmelske Herdens sätt att använda sin herdestav för att leda sin hjord (Ps. 23:4). På andra ställen i Bibeln pekar det på tålmodig undervisning, bestående förebilder, god kommunikation och nära relationer för att påverka barnen till en förändring (5 Mos. 11:18, 19). Barnets känsla av att vara älskat av sina föräldrar är viktig om tillrättavisningen ska ha den önskade effekten att korrigera och återlösa (Ords. 13:24).

`Hur kan föräldrarna ställa allting till rätta med sina barn när tillrättavisningen med dess avsedda syfte varit för hård eller blivit missförstådd?`