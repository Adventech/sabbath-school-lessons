---
title: Är livet bättre i en vrå på taket?
date: 01/05/2019
---

`På vilka sätt använder Ordspråksboken humor i vissa av familjelivets irritationer? Ords. 21:9, 19; 27:15, 16. Vad har denna humor för effekt?`

Flera ordspråk handlar om de olika sätt som vi behandlar varandra i nära relationer. De får fram sin poäng med en lätt kvickhet, som när det handlar om en okänslig vän som sjunger sånger för ett sorgset hjärta (Ords. 25:20), eller: ”Välsignar man någon högljutt tidigt om morgonen, tas det som en förbannelse” (Ords. 27:14). Kvinnor som läser verserna om grälsjuka kvinnor vill kanske lägga till några ”ordspråk” om män! De kan svara att sådana utsagor befäster själva problemet att dessa ordspråk gör enbart kvinnor till måltavlor, medan män som delar ansvaret för atmosfären i hemmet är lika kapabla till ett grälsjukt beteende. (Föreställ dig hur det måste ha varit att leva i Kajafas eller Hannas hem!) 

_Ett glatt hjärta hjälper._ Det är bra att ha lite humor i familjelivet. Humor smörjer maskineriet i livet och bidrar till att minska stress och spänning. ”Glatt hjärta ger god hälsa, modlöshet suger märgen ur benen” (Ords. 17:22). Ordspråksboken använder en del av sin egen medicin genom hela boken och tillåter oss att skoja om vissa beteenden som förargar och irriterar. Efter ett leende (eller lite sveda om skämtet gällde oss) är det kanske lättare för oss att tala om vanor eller beteenden som irriterar eller förargar oss. Å andra sidan bör humorn inte användas för att minimera eller förbise något som kräver allvarlig uppmärksamhet.

Lite feber kan vara ett symptom på en kronisk infektion. Gräl, pekpinnar eller klagomål kan signalera att det finns förträngd vrede hos en eller flera familjemedlemmar. Kanske handlar det om svårigheter i samspelet eller kommunikationen i relationen. Den klagande parten försöker neutralisera den makt, kontroll och ovillighet som han/hon har fått ta emot för att kommunicera med den andra. Om infektionen rensas bort försvinner symptomen. Familjer som är byggda på kärlek till Herren och överlåtelse till varandra kommunicerar om sina behov och känslor i stället för att undvika problemet eller varandra, och går till roten med sin vrede och gör upp med den.

`Varför är skrattet så viktigt för hemmet? Hur kan det användas till det goda, eller hur kan det förvrängas och användas till det onda? Ta med dig ditt svar till studiegruppen.`