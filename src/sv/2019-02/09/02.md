---
title: Förlorad hälsa
date: 26/05/2019
---

Vi är tusentals år från livets träd, och det känner vi också alla av, särskilt när det gäller vår fysiska hälsa. Förr eller senare kommer vi alla – om vi inte dör tidigt i en olycka – till den krassa verkligheten att vi förlorar vår hälsa.

Hur svår förlusten av hälsa än är, är den nog ännu mer smärtsam när den drabbar inte bara oss själva utan någon i vår egen familj. Hur många föräldrar har inte haft ett sjukt barn och då önskat att det hade varit någon av dem som hade blivit sjuk i stället? Tyvärr har vi inte fått det alternativet.

`Vad har dessa texter gemensamt? Mark. 5:22–24, 35–43; Matt. 15:22–28; Luk. 4:38, 39; Joh. 4:46–54`

I alla dessa fall (och utan tvekan i många andra) var det en familjemedlem som sökte upp Jesus för att få hjälp åt en annan familjemedlem.

Utan tvekan inser vi att vi lider på grund av att vi lever i en fallen värld. När synden kom till världen kom också inte bara död utan även kronisk smärta, sjukdom och krämpor. När vi möter en kronisk eller obotlig sjukdom kan vi uppleva chock, vrede och desperation, och vi kan känna för att utropa: ”Min Gud, min Gud, varför har du övergivit mig? Jag ropar förtvivlat, men du är långt borta” (Ps. 22:2). Likt David gör vi klokt i att komma med våra frågor, vår vrede och smärta till Gud.

På många sätt förblir sjukdom och lidande ett mysterium fram tills att döden slutgiltigt besegras när Jesus kommer tillbaka. Samtidigt kan Guds Ord ge oss glimtar av viktiga sanningar. När Job uthärdade en obeskrivlig smärta upplevde han en djupare närhet till Gud. Han säger: ”Förr hade jag bara hört om dig, nu har jag sett dig med egna ögon” (Job 42:5). Paulus hade någon form av kronisk sjukdom, och hur han hanterade den säger oss att lidande kan utrusta oss till att trösta andra. Det kan ge oss medkänsla för andra som har ont, och det kan göra det möjligt för oss att tjäna andra mer effektivt (2 Kor. 1:3–5), om vi inte låter vårt eget lidande bryta ner oss.

`Vilka löften kan vi göra anspråk på när vi eller våra familjemedlemmar lider av en sjukdom? Varför är verkligheten av Jesus, vår Herres, lidande på korset så viktig för oss i sådana tider? Vad lär han oss på korset om Guds bestående kärlek även mitt i sjukdomen i vår familj?`