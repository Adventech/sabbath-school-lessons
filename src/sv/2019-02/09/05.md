---
title: Förlorad frihet
date: 29/05/2019
---

Bara Gud vet hur många miljoner, till och med miljarder, som kämpar med någon form av beroende. Än idag kan inte vetenskapsmännen exakt förstå vad som orsakar det, även om de faktiskt i vissa fall kan se den del av hjärnan där suget och begären finns.

Att finna var dessa beroenden finns är dock tyvärr inte samma sak som att frigöra sig från dem.

Beroende är svårt för alla, inte bara för den som lider av det. Familjemedlemmar – föräldrar, makar, barn – alla lider mycket när en familjemedlem står under en makt som de bara inte tycks kunna frigöra sig från.

Droger, alkohol, tobak, spel, porr, sex, till och med mat – det som gör dessa saker till ett beroende är den vanemässiga och ökande användningen eller missbruket av dem. Man kan inte sluta trots att man vet att det skadar. Man njuter av sin valfrihet men blir slav under vad det nu är som man är beroende av, och så förlorar man faktiskt sin frihet. Petrus har en enkel förklaring till vad beroende är och vad det resulterar i: ”De utlovar frihet men är själva slavar under fördärvet, ty det man blir underkuvad av är man slav under” (2 Pet. 2:19).

`Vad finns det som kan leda människor till ett beroende? Luk. 16:13; Rom. 6:16; Jak. 1:13–15; 1 Joh. 2:16`

Synd och beroende är inte nödvändigtvis samma sak. Man kan begå en synd som man inte är beroende av, även om det ofta kan bli till ett beroende. Hur mycket bättre är det då inte att med Guds kraft sluta synda innan det utvecklas till ett beroende. Den enda bestående lösningen för synden och beroendet är naturligtvis att man tar emot ett nytt hjärta. ”De som tillhör Kristus Jesus har korsfäst sitt kött med alla dess lidelser och begär” (Gal. 5:24). Paulus förklarar också för romarna vad det innebär att dö från den syndiga, beroendeframkallande naturen, så att vi kan leva för Kristus (Rom. 6:8–13). Sedan tillägger han: **”**Nej, ikläd er herren Jesus Kristus, och ha inte så mycket omsorg om det jordiska att begären väcks” (Rom. 13:14).

`Vem har inte personligen känt av den kamp ett beroende ger, antingen i ens eget eller i någon annans, kanske en familjemedlems liv? Hur kan du hjälpa en kristen människa att inse att hon inte har misslyckats andligt om hon behöver få professionell hjälp?`