---
title: Förlust av liv
date: 30/05/2019
---

Som människor känner vi till dödens verklighet. Vi läser om den, vi ser den, och kanske har vi även själva varit nära att möta den för vår egen del.

`Läs 1 Kor. 15:26. Hur beskrivs döden, och varför beskrivs den så?`

Vem har inte förlorat någon älskad och då upplevt vilken stor fiende som döden är? Å andra sidan har de döda det ”bra”. Om de sluter sina ögon i Herren känns det för dem som om de omedelbart uppstår till odödligheten. ”För den kristne saknar döden avgörande betydelse. … För den kristne är döden en sömn, ett ögonblick av stillhet och mörker. Livet är fördolt med Kristus i Gud och när ’Kristus, han som är vårt liv, bliver uppenbarad, så skolen ock I med honom bliva uppenbarade i härlighet’ ” (Ellen White: _Vändpunkten_, s. 792).

Nej, det är de levande, särskilt efterlevande vänner eller familjemedlemmar, som känner den verkliga smärtan och sorgen efter döden. Faktum är att sorgen är en naturlig, normal reaktion på en förlust. Den är det emotionella lidandet vi upplever när någonting eller någon vi älskat tas bort.

Sorgearbetet är inte lika för alla, men generellt går de flesta igenom vissa faser. Den första och vanligaste reaktionen på en älskads död är chock och förnekelse, även när döden är väntad. Chocken är det emotionella skyddet för att man inte ska bli alltför plötsligt överväldigad av förlusten, och den kan vara från några timmar till ett par månader. Kanske går man också igenom en tid då de flesta tankarna handlar om den älskade, även under vanliga dagliga sysslor. Samtalen leds ofta till förlusten av den älskade. Denna fas kan vara från sex månader till ett år. 

Fasen av förtvivlan och depression är en lång period av sorgen, kanske den mest smärtsamma och utdragna för den sörjande. Under den perioden accepterar man gradvis att förlusten är verklig. Under denna fas kan man uppleva skiftande känslor som vrede, skuld, ånger, nedstämdhet och ångest. Sorgearbetets mål är inte att ta bort all smärta och alla minnen efter den avlidne. I den sista fasen, återhämtningsfasen, börjar man känna förnyat intresse för dagliga aktiviteter och fungera normalt från dag till dag.

`Vilka tröstande tankar kan du finna i Rom. 8:31–39; Upp. 21:4; 1 Kor. 15:52–57?`