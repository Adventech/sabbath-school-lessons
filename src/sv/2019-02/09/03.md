---
title: Förlorat förtroende
date: 27/05/2019
---

Vi är alla syndfulla, dysfunktionella människor, och tidvis visar vi oss vara opålitliga för någon som har litat på oss. Vem av oss har inte blivit offer för att någon har bedragit oss eller svikit vårt förtroende? Hur svår en sådan förlust av förtroende än kan vara är det alltid mycket värre om vi sviker eller blir svikna av en familjemedlem.

Ibland kan det tyckas vara lättare att dra sig ur och fly när vi bestämmer oss för att relationen inte är värd att försöka bygga upp igen. Naturligtvis är det inte så lätt när det är en familjemedlem som make/maka. Man skulle till och med kunna säga att ett av äktenskapets syften är att lära oss hur man bygger upp ett förtroende när det har brutits.

**När ett förtroende i en relation har skadats, hur kan både förtroendet och relationen helas och räddas? 1 Pet. 5:6, 7; 1 Joh. 4:18; Jak. 5:16; Matt. 6:14, 15.**

Att bygga upp ett förtroende på nytt är likt en resa; man får ta ett steg i taget. Resan börjar med att den felande erkänner skadan och bekänner sanningen, vad som än har hänt och vem som än är skyldig.

När ett äktenskapsbrott är orsaken till brytningen börjar helandet när den skyldige bekänner. Som en del av läkningsprocessen måste bekännelsen åtföljas av fullständig öppenhet från den skyldiges sida. Ingenting kan döljas; annars, när det kommer upp (vilket det gör) kommer det att förstöra förtroendet som har byggts upp. När förtroendet bryts en andra gång blir det ännu svårare att hela än första gången.

Att återuppbygga förtroendet tar tid och kräver tålamod. Ju allvarligare brottet varit desto mer tid tar det att reparera. Acceptera att det ibland känns som om man rör sig två steg framåt och tre steg tillbaka. Ena dagen kan det kännas som om det finns ett hopp för morgondagen, andra dagen att man känner för att fly sin väg. Men det finns exempel på att par har kunnat återupprätta sin brustna relation och utveckla ett djupare, närmare och mer tillfredsställande och lyckligare äktenskap.

`Vilka principer för helande av ett äktenskap kan användas när andra slags förtroenden har brutits? Vilka tillfällen kan det samtidigt finnas där det trots förlåtelse inte längre finns eller inte heller bör finnas förtroende?`