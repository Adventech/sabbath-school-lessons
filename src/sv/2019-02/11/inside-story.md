---
title: Missionsnytt
date: 14/06/2019
---

#### Innan floden tar oss

Bangladesh ligger till stor del under havsnivån, och varje år drabbas landet av tropiska stormar, orkaner och översvämningar. Marken runt de stora floderna är enormt bördig, men varje år sveps det mesta av skörden bort. Därför är det de fattigaste som bosätter sig där. De har inget val och vet med sig att de kan få en riklig skörd eller förlora allt beroende på stormarnas styrka och hur högt upp flodvågorna når.

Jaismin och hennes familj på fyra personer är en av dessa fattiga som har levt sitt liv på detta sätt. 2012 kom ADRA Bangladesh till området, och Jaismin valde att delta i läs- och skrivutbildningen som de erbjöd. En ny värld öppnade sig för henne, och när hon började få utbildning i verksamheter som gav henne nya inkomster (bl.a. att föda upp ankor och getter) blev hennes man också intresserad av utbildningarna. Li-vet började bli lite lättare för den lilla familjen. Det var bara ett problem – floden kom varje år och svepte bort deras hus och den lilla skörd de hade lyckats så! 

I ADRA-gruppen började man sedan undervisa om hur man skulle göra för att höja nivåerna på husen. Jaismin och hennes man blev mycket intresserade och började hjälpa till med detta. En dag blev det deras tur. Men skulle de hinna höja upp nivån på sitt hus innan floden kom? Från tidig morgon tills ljuset försvann på kvällarna arbetade gruppen och andra frivilliga med att höja upp Jaismins och Salims lilla hus. De planterade träd runt omkring det för att hålla jorden kvar runt huset. 

Regnperioden började, och stormarna svepte in. Denna gång kände Jaismin och Salim sig tryggare än de någonsin gjort tidigare. När floden kom svepte den runt deras hem och upphöjningen blev som en ö i ett hav. Den här gången förlorade de inte sitt hus och köksträdgården som Jaismin hade hunnit plantera! Deras ankor och getter var säkert instängda i de små båsen och behövde inte flyttas till högre mark. Jaismin och Salim var överlyckliga!

Nu hade de bara ett bekymmer kvar – vattnet i området var så fullt av järn att människorna blev sjuka av att dricka det. Det fanns bra filter att köpa, men priset var så högt att ingen av de fattiga familjerna någonsin skulle kunna ha råd att köpa ett sådant filter! ADRA-ledaren i området och hans personal prövade sig fram till en lösning. Lerkärl fyllda med kol och sand kunde fungera som filter, och det var både billigt och funktionellt. Jaismin och Salim tillhörde dem som fick möjlighet att pröva det enkla filtret. Det fungerade utmärkt! 

I Psaltaren 41:2 och 3 står det: ”Salig är den som tar sig an den fattige, Herren skall befria honom på olyckans dag. Herren skall bevara honom och hålla honom vid liv. Han skall prisas lycklig i landet.” Idag lever Jaismin och Salim och deras två söner ett enkelt men mycket rikare liv, både vad gäller hälsan och ekonomiskt. Idag är de inte längre rädda att floden ska ta dem! De känner sig befriade! Må Gud välsigna ADRA:s arbete för de fattiga i området så att inte floden tar dem!