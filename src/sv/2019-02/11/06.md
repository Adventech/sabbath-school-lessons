---
title: Första århundradets pionjärer
date: 13/06/2019
---

I sin populära bibelparafras _The Message_ använder Eugene Peterson ”budskap” i stället för det bibliska ordet ”evangelium”. De goda nyheterna om Jesus är verkligen _budskapet_ som världen fortfarande behöver. Kristna familjer är kallade till att uppleva det tillsammans och dela med sig av det, vilken kultur de än lever i.

`Hur skulle du sammanfatta ”budskapet” utifrån följande texter? Matt. 28:5–7; Joh. 3:16; Rom. 1:16, 17; 1 Kor. 2:2; 2 Kor. 5:18–21`

De första nyheterna som lärjungarna spred överallt handlade om Jesus uppståndelse. Kristna familjer förenar sig idag med en lång kedja av föregångare och förkunnar: ”Han har uppstått från de döda” (Matt. 28:7) som han sagt. Hans uppståndelses verklighet gör allting annat trovärdigt som Jesus sade om sig själv, om Gud och hans kärlek till syndare, om förlåtelse och vissheten om evigt liv genom tron på honom.

_Tända för evangeliet_. Bibeln ger glimtar av evangeliets inflytande på Jesus första efterföljares liv. De öppnade sina hem för bibelstudium, de bad och åt tillsammans, delade pengar och resurser och tog hand om varandra. Hela familjer tog emot budskapet. Blev de plötsligt felfria människor? Nej. Fanns det konflikter och oordning bland dem? Ja. Men på något sätt var dessa Kristus efterföljare annorlunda. De erkände sina behov inför Gud och varandra. De prioriterade enhet och harmoni hemma och i församlingen, och de strävade efter att fullfölja Jesus bön i Getsemane (Joh. 17:20–23). De vittnade för varandra och för icketroende med frimodighet och riskerade till och med sina liv för sin tro.

Så måste det också vara med oss. Även i vår tid, som är misstänksam mot det gudomliga, blir människor fortfarande hörda om de är hängivna åt någonting. Anden längtar efter att uppfylla människohjärtan med hängivenhet för evangeliet. När de goda nyheterna verkligen blir så goda i våra hjärtan som de är i Ordet kommer vi att dela med oss av dem spontant och hejdlöst.

`Vilka förändringar kan behövas i din egen familj som kan göra den till en bättre budbärare av det ”budskap” vi har kallats till att dela med oss?`