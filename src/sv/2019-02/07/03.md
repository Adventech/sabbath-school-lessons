---
title: Att bli ett genom hans kärlek
date: 13/05/2019
---

**”Och måtte Herren låta er kärlek till varandra och till alla människor bli rik och överflödande som vår kärlek till er” (1 Thess. 3:12).**

**Jesus bad till sin Fader för sina efterföljare ”att de skall bli ett och för att liksom vi är ett” (Joh. 17:22). Sammanfatta vad Jesus säger här, och koncentrera dig särskilt på kärlekens roll som behövs för att uppnå denna enhet.**

Enhet bland sina efterföljare var i Jesus tankar i denna bön. En erfarenhet av agape-kärleken är väsentlig för denna enhet. ”Agape” är Bibelns ord för Guds kärlek, och det används i denna bön och på många andra ställen i Nya testamentet. En sådan kärlek är Guds själva natur (1 Joh. 4:8), och den är kännetecknet på Jesus efterföljare (Joh. 13:35). Guds kärlek är inte naturlig för det syndfulla människohjärtat. Den kommer till människans liv när Jesus bor i den troende genom sin Ande (Rom. 5:5; 8:9, 11).

”Ni skall älska varandra så som jag har älskat er” (Joh. 15:12). Lärjungen Johannes som skrev dessa ord var en gång inte älskvärd utan stolt, maktbenägen, kritisk och hade häftigt temperament (Mark. 3:17; Luk. 9:54, 55; se även _Vändpunkten_, s. 290). Senare i livet mindes han hur Jesus hade fortsatt att älska honom trots dessa egenskaper. Jesus kärlek förändrade Johannes gradvis och gjorde honom kapabel att älska andra i den kristna enheten. ”Vi älskar därför att han först älskade oss” (1 Joh. 4:19), skrev han, och också: ”om Gud har älskat oss så, måste också vi älska varandra” (1 Joh. 4:11).

`Läs 1 Kor. 13:4–8. Försök placera ditt namn där ordet ”kärlek” förekommer. Hur väl passar det in? Be Jesus att han ska ge dessa kärlekens kvaliteter till ditt liv genom sin Ande. Vilka förändringar kan Anden få dig att göra för att uppnå detta kristna ideal?`