---
title: Missionsnytt
date: 17/05/2019
---

#### Född till att vara missionär

I 14 år hade min fru och jag bett om att få barn. Efter en rad tester hade läkarna sagt att våra chanser att få barn var minimala. Det visade sig också att det skulle vara svårt att adoptera ett barn i vårt hemland Argentina.

Så när vi fick möjlighet att arbeta för Gud i ett land långt borta tänkte vi: ”Kanske Gud vill att vi ska adoptera ett barn i det landet.”

Alla bitarna föll snabbt på plats. Adventistsamfundets sydamerikanska division sa ja till vår önskan att arbeta som missionärer i fem år. Samfundsledarna i landet som skulle ta emot oss sa ja, och vi fick tillstånd från de statliga myndigheterna i landet som vi skulle flytta till.

Det var då min fru, Elisa*, fick veta att hon var gravid.

Mina tankar rusade iväg. ”Varför nu, Gud, efter alla år?” undrade jag. ”Det är den underligaste tajmingen någonsin. Nu kommer landets regering att säga nej, och samfundet i landet kommer att säga nej. Ett barn kommer att bli för dyrt och störa vårt arbete.”

Men det skulle visa sig att Guds tidsschema var perfekt.

Ingen i avdelningen eller i unionen där vi skulle arbeta hade några invändningar. Även de statliga myndigheterna sa: ”Inget problem. Vi älskar barn.”

Vår son Hesekiel föddes tre månader efter vår flytt till ett land som vanligtvis är slutet för utlänningar. Han öppnade minst 80 procent av dörrarna för att hjälpa oss att berätta för människor om Gud. Han är född till att vara missionär.

Vi upptäckte snart att det verkligen var sant att landets invånare älskade barn. Och om man dessutom var utlänningar som vi var det ännu bättre. Överallt blev vi stoppade av människor som ville ta kort. Mor- och farföräldrar som bar på sina barnbarn ville prata och dela med sig av bra föräldratips. Vart vi än går samlas fortfarande folk runt Hesekiel.

Sättet som vi behandlar våra barn har större inverkan på människor än vi någonsin kunde ha tänkt oss. Gud gav oss en son som är lätt att uppfostra. Människor ser att vi kramar honom och hur lycklig han är. Då förstår de bättre när vi berättar om Guds kärlek.

En fantastisk sak hände medan vi gladde oss över Hesekiels förmåga att nå fram till människors hjärtan. Min fru blev med barn igen, och den här gången fick vi en dotter.

Jag känner mig välsignad för att jag har fått uppleva att Guds planer alltid är bättre, oavsett vad man kanske har bett om länge och vad saken gäller. I Jesaja 55:8 står det: ”Mina planer är inte era planer och era vägar inte mina vägar, säger Herren.”

Man hör detta i predikningar, men när man får uppleva det i sitt liv känns det otroligt.