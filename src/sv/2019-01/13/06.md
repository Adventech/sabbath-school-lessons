---
title: Det nya Jerusalem
date: 28/03/2019
---

Johannes beskriver nu den nya jordens huvudstad, det nya Jerusalem. Det är en verklig plats som är bebodd av verkliga människor, men det nya Jerusalem och livet där är samtidigt bortom all mänsklig beskrivning (se 1 Kor. 2:9).

`Läs Upp. 21:9–21. Hur beskrivs det nya Jerusalem?`

Det nya Jerusalem beskrivs som en brud, Lammets hustru. I Upp. 19:7, 8 tillämpas denna bild på Guds folk. Det nya Jerusalem är platsen där Kristus slutgiltigt förenas med sitt folk.

Staden är omgiven av en hög mur med tolv portar, tre på var och en av de fyra sidorna, och tillåter att man går in från alla håll. Detta pekar på stadens allomfattning. I det nya Jerusalem har alla ett obegränsat tillträde till Guds närvaro.

Staden beskrivs vidare som en perfekt kub. Dess längd, bredd och höjd var alla 12 000 stadier. I kuben finns 12 kanter. Alltså är staden totalt 144 000 stadier, en siffra som symboliserar hela Guds folk som blivit frälsta genom tiderna (Upp. 7:4). I Gamla testamentets tempel var det allra heligaste en perfekt kub (1 Kung. 6:20). Det nya Jerusalem fungerar därmed inte bara som ett tempel utan också som det allra heligaste. I det jordiska templet kunde bara översteprästen gå in i det allra heligaste. I det nya Jerusalem är detta ett privilegium för alla de återlösta.

`Läs Upp. 21:21–22:5. Vilka drag i staden påminner dig om Edens trädgård? Vad betyder det att det inte längre ska finnas någon förbannelse i staden (Upp. 22:3)?`

Det mest framträdande draget hos det nya Jerusalem är livets flod som flyter från Guds tron (se 1 Mos. 2:10). I kontrast till Babylons flod där Guds folk satt som fångar och längtade efter Jerusalem (Ps. 137) har Guds vandringsfolk från alla tider funnit sitt hem på stränderna vid livets flod i det nya Jerusalem. 

”Mitt på den stora gatan, med floden på ömse sidor, stod livets träd, som bär frukt tolv gånger om året och ger sin skörd varje månad, och trädets blad är läkemedel för folken” (Upp. 22:2). Detta läkemedel syftar inte på någon sjukdom eftersom det inte finns sjukdom på den nya jorden. Det syftar på allt helande från de sår som orsakats av de barriärer som slitit isär människor genom historien. De återlösta från alla tider och från alla nationer tillhör nu till en familj, Guds.

