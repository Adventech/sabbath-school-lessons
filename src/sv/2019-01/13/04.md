---
title: De tusen åren
date: 26/03/2019
---

`Läs Upp. 20:1–3 och Jer. 4:23–26. Hurdant är tillståndet på jorden under de tusen åren? På vilket sätt är Satan bunden i kedjor?`

De tusen åren börjar med Jesus återkomst. Vid den här tiden är Satan och hans fallna änglar bundna. Bindandet av Satan är symboliskt, eftersom andliga varelser inte kan bindas fysiskt. Satan är bunden av omständigheterna. Plågorna har ödelagt och avbefolkat jorden och fört med sig ett kaotiskt tillstånd som påminner om jorden före skapelsen (1 Mos. 1:2). I ett sådant tillstånd fungerar jorden som Satans fängelse under de tusen åren. Eftersom det inte finns några människor att fresta och skada är allt som Satan och hans demoniska anhängare kan göra att fundera över konsekvenserna av sitt uppror mot Gud.

`Läs Upp. 20:4–15. Var är de heliga under de tusen åren?`

Uppenbarelseboken visar att Guds folk tillbringar de tusen åren på de himmelska platserna som Jesus har förberett för dem. Johannes ser dem sitta på troner som kungar och präster och döma världen. Jesus lovade lärjungarna att de skulle ”sitta på tolv troner och döma Israels tolv stammar” (Matt. 19:28). Paulus sade att de heliga skulle döma världen (1 Kor. 6:2, 3).

Denna dom handlar om rättfärdigheten i Guds handlingar. Genom historien har Satan väckt tvivel beträffande Guds karaktär och hans sätt att behandla de varelser som han har skapat. Under de tusen åren ger Gud de återlösta tillgång till historien för att ge svar på alla frågor beträffande hur rätta hans beslut har varit när det gäller de förlorade liksom frågor som gäller hans ledning i deras egna liv. I slutet av de tusen åren är alla frågor beträffande Guds rättvisa för evigt besvarade. Guds folk kan se bortom tvivlets skugga; Satans anklagelser var ogrundade. De är nu redo att vittna för Guds rättvisa vid den sista domen. 

`Vem av oss har inte haft frågor, svåra frågor som nu inte tycks ha några svar? Vad säger det oss om Guds karaktär att han en dag kommer att ge oss svaren?`

