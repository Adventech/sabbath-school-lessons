---
title: ”En ny himmel och en ny jord” 
date: 27/03/2019
---

Efter att synden utplånats kommer jorden att förvandlas till de återlöstas hem. Hurdant kommer det att vara?

I Upp. 21:1 såg Johannes ”en ny himmel och en ny jord.” Judarna kände till tre himlar: den himmel vi ser, stjärnhimlen och platsen där Gud bor (se 2 Kor. 12:2). I Upp. 21:1 är det frågan om jordens atmosfär. Den förorenade jorden med dess atmosfär kan inte bestå i Guds närvaro (Upp. 20:11). Ordet _ny_ i grekiskan (_kainos_) syftar på någonting kvalitativt nytt, inte ursprung och tid. Denna planet kommer att renas i eld och återupprättas till sitt ursprungliga tillstånd (2 Pet. 3:10–13).

Det är särskilt intressant att det första Johannes lägger märke till på den nya jorden är att där inte finns något hav. Att han hänvisar till ”havet” (i bestämd form) visar att han antagligen tänkte på havet som omgav honom på Patmos, som blivit en symbol för isolering och lidande. Att det havet inte fanns på den nya jorden betydde för honom att där inte fanns någon smärta och något lidande.

`Läs Upp. 21:2–8 och 7:15–17. Vilka paralleller finns det i beskrivningen av den nya jorden och Edens trädgård i 1 Mos. 2?`

Ett liv fritt från lidande och död på den återställda jorden garanteras av Guds närvaro bland hans folk. Denna närvaro manifesteras i det nya Jerusalem, att ”Guds tält står bland människorna” (Upp. 21:3), att han bor där. Guds närvaro gör livet på den nya jorden likt ett tempel.

Guds närvaro garanterar frihet från lidande: inga tårar, död, sorg, gråt eller smärta, som allt är syndens konsekvenser. I och med att synden utplånats är det som en gång var borta (Upp. 21:4).

Maria och Marta uttrycker denna tanke väl när deras bror Lasaros hade dött: ”Herre, om du hade varit här hade min bror inte dött” (Joh. 11:21). Systrarna visste att döden inte kunde existera i Kristus närvaro. På samma sätt garanterar Guds närvaro på den nya jorden frihet från smärta och lidande som vi nu upplever i detta liv. Det är det stora hoppet som utlovas i Kristus, ett hopp som är beseglat av hans blod.

`Varför är detta löfte om en ny existens i en ny värld så centralt för allt vi tror? Vad skulle vår tro vara utan det?`

