---
title: Lammets bröllopsmåltid
date: 24/03/2019
---

`Läs Upp. 19:6–9 och Joh. 14:1–3. På vilket sätt är ett bröllop en träffande beskrivning på den länge väntade föreningen mellan Kristus och hans folk?`

I dessa texter använder Herren bilder från forntida judiska bröllop för att lära oss sanningen. Den blivande brudgummen gick till den blivande brudens hus för trolovningen. När brudpriset var betalt betraktades de som gifta men kunde inte leva tillsammans. Brudgummen återvände till sin fars hem för att bereda plats för dem. Bruden stannade kvar i sin fars hus för att förbereda sig själv. När förberedelserna var gjorda kom brudgummen tillbaka för att hämta sin brud till sin fars hus, där bröllopet ägde rum. 

För tvåtusen år sedan lämnade Kristus sitt himmelska hem för att bli trolovad med sin brud på jorden. Efter att ha betalat priset med sitt liv på Golgota återvände han till sin Faders hus för att ”bereda plats” för sin brud (se Joh. 14:2, 3), medan bruden blev kvar på jorden för att förbereda sig själv. I tidens slut kommer han tillbaka och tar med sig henne till sin Faders hus.

Upp. 19:8 säger att Kristus gav bruden fint och skinande linnetyg. Detta visar att Guds folk inte gör anspråk på några förtjänster för sina gärningar. Guds folks kläder står för att ”linnetyget är de heligas rättfärdiga gärningar”, som var ett resultat av deras förening med Kristus som lever i dem. Dessa kläder är tvättade i Lammets blod (Upp. 7:14). Medan Jesus var på jorden berättade han en liknelse om ett bröllop. Men en av gästerna föredrog att bära sina egna kläder i stället för den bröllopsdräkt som kungen gav, och han förvisades från bröllopet (Matt. 22:8–14).

Upp. 3:18 visar att de kläder som Kristus ger är Guds folks största behov i den sista tiden. Jesus erbjudande att människorna i Laodikeia skulle ”köpa” dessa kläder av honom visar att han begär något i utbyte mot det han erbjuder. Vi ger upp vår självtillräcklighet och förtröstan på oss själva i utbyte mot ett liv i trogen lydnad för Kristus och förtröstan på hans förtjänster som vårt enda hopp för frälsning.

`Vi är inte frälsta av gärningar, men vilka ”rättfärdiga gärningar” gör du som definierar det liv du lever?`

