---
title: Missionsnytt
date: 29/03/2019
---

#### Berätta i Angola

Paulos mor blev väldigt arg när han sa upp sig från jobbet och ville predika för intagna på ett fängelse i Angola. 

Paulo hade växt upp i en adventistfamilj och undervisade i första och andra klassen på en kommunal skola. Han använde lönen till att betala sina studieavgifter vid universitetet och för att försörja sin mor och tio syskon. Som äldsta barnet var det hans ansvar att ta hand om familjen sedan hans far hade dött i tyfus sju år tidigare.

Med under Paulos andra år på universitetet drabbades han själv av tyfus. Han låg på sjukhus i staden Benguel i två månader medan hög feber härjade i hans kropp. Medlemmarna i adventistförsamlingen bad för honom och betalade hans sjukhusräkningar.

”När jag överlevde och blev frisk bestämde jag mig för att förändra mitt liv”, säger Paulo. Han ville läsa teologi vid Solusi universitet i Zimbabwe. Men han behövde pengar till skolavgifterna, och han var tvungen att vänta i sju månader på att nästa skolår skulle börja.

Så med hjälp av anhöriga som arbetade inom rättsväsendet fick Paulo tillstånd att besöka fängelser tillsammans med de lokala församlingsledarna som hade ansvar för sina församlingars besöksverksamhet i fängelser. Under dessa sju månader blev tjugo personer döpta i ett fängelse i Benguela.

Paulos familj kunde inte förstå hans nya livsinriktning. Paulo hade inte längre någon inkomst som kunde försörja dem. Och de ansåg att genom att sluta studera vid universitetet hade han stängt av alla möjligheter till att få ett nytt jobb. Hans mor försköt honom.

När Paulo kom till Solusi universitet i januari hade han knappt råd med mat och språkundervisning i engelska. Han kunde bara portugisiska och måste lära sig engelska om han skulle kunna studera vid Solusi.

I skolan upptäckte han snabbt att han hade mycket att lära sig om Gud. Även om hans familj var adventister hade han växt upp i ett land som hade ödelagts av ett inbördeskrig som pågått i 27 år, och kunskapen om Gud var minimal även bland kristna.

Efter Paulos första termin på Solusi betalade en äldre kusin i Angola hans skolavgifter. När kusinen dog betalade en församlingsmedlem i Angola skolavgifterna för en termin. Och idag betalas de av en kvinna sedan hennes barnbarn har tagit sin examen på Solusi.

Paulo har fått kontakt med andra ungdomar från Angola som studerar i Zambia, Uganda och Filippinerna. När de har fått sina examina planerar de att samarbeta för att göra sin evangeliska verksamhet i Angola mer effektiv . 

”Jag förstår att inte alla i Angola kommer att ta emot Jesus. Det är en människas fria val”, säger Paulo. ”Det är inte vår uppgift att omvända alla. Vår uppgift är bara att predika evangeliet i hela världen. Då har Jesus lovat att komma tillbaka.”

Tack för att ni ber för de 193 miljoner människor som bor i de 18 länder som tillhör Södra Afrika-Indiska oceanen divisionen. Och tack för de missionsgåvor som ni kommer att ge idag för att stödja kvartalets missionsprojekt och sprida de goda nyheterna om Jesus snara återkomst.

