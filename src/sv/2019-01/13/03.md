---
title: Harmagedons slut
date: 25/03/2019
---

`Läs Upp. 19:11–16. Vad antyder Kristus namn ”Guds Ord” (Upp. 19:13) och faktumet att ett svärd kommer ur hans mun om den sista tidens natur?`

Vad vi ser här är en beskrivning av Jesus andra ankomst, uppfyllelsen av det löfte som de troende i alla tider har längtat efter. Lägg märke till språket: allting är seger. Jesus besegrade Satan i himlen, han besegrade Satan i öknen, han besegrade honom på korset, och han kommer att besegra honom vid sin ankomst.

”Snart ser man i öster ett litet svart moln, ungefär hälften så stort som en hand. Det är det moln som omger Frälsaren och som på det stora avståndet tycks vara insvept i mörker. Guds folk vet att detta är Människosonens tecken. I högtidlig stillhet stirrar de på det efterhand som det kommer närmare jorden och blir ljusare och härligare, tills det är ett stort, vitt moln med en undre del som liknar förtärande eld. Över det finns förbundets regnbåge. Jesus uppenbaras som en mäktig härskare. Nu kommer han inte som ’smärtornas man’ för att dricka den bittra bägaren, full av skam och lidande, utan som himlens och jordens segerherre för att döma levande och döda. Han kallas ’Trofast och Sann’, och ’han dömer och strider i rättfärdighet’. ’De himmelska härarna följde honom’ (Upp. 19:11, 14). En oräknelig skara av heliga änglar följer honom med himmelska lovsånger. Himlavalvet ser ut att vara fyllt av dessa lysande varelser – ’tiotusen gånger tiotusen och tusen gånger tusen’ (Upp. 5:11). Ingen mänsklig penna kan skildra denna scen. Ingen dödlig kan föreställa sig dess storslagenhet” (Ellen White: _Från mörker till ljus_, s. 552).

I 2 Thess. 1:8–10 ger Paulus helt enkelt ytterligare en beskrivning av Kristus slutgiltiga seger vid hans andra ankomst, när alla sekulära och religiösa makter som konspirerat sig mot honom är förstörda och hans folk befriade för all evighet.

`Upp. 19 beskriver två måltider, en i vers 9 och en annan i verserna 17 och 18. Vid den ena måltiden äter man och vid den andra blir man uppäten. Det är svårt att föreställa sig en starkare kontrast mellan allt som står på spel i hela den stora striden om varje människa. Vad borde denna bild lära oss om hur allvarligt vi behöver ta vår tro och det uppdrag vår tro kallar oss att delta i?`

