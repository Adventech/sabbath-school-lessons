---
title: Det första sigillet öppnas
date: 27/01/2019
---

`Läs Upp. 6:1–8 och 3 Mos. 26:21–26 samt Matt. 24:1–14. Vad lär du dig om innebörden i de fyra första sigillen utifrån dessa paralleller?`

Händelserna i de sju sigillen måste förstås i samband med Gamla testamentets förbundsförbannelser, som specificeras i termer av svärd, hungersnöd, pest och vilddjur (3 Mos. 26:21–26). Hesekiel kallar dem för Guds ”fyra hårdaste straff” (Hes. 14:21). De var de disciplinära domar som Gud använde när han försökte väcka sitt folk för deras andliga tillstånd och tillrättavisade dem när de blev otrogna mot förbundet. På ett liknande sätt är de fyra ryttarna redskap som Gud använder för att hålla sitt folk vakna medan de väntar på Jesus återkomst.

Det finns också nära paralleller mellan de fyra första sigillen och Matt. 24:4–14, där Jesus förklarade vad som skulle hända i världen. De fyra ryttarna är redskap genom vilka Gud håller sitt folk på rätt spår genom att påminna dem om att den här världen, som den är nu, är inte deras hem.

Beskrivningen i Upp. 6:1, 2 är symbolisk men handlar också om nederlag. Verserna påminner om Upp. 19:11–16, som beskriver hur Jesus rider på en vit häst och leder de himmelska härarna till den sista striden i jordens historia. Som en symbol på renhet förknippas vit färg vanligtvis med Kristus och de som följer honom. Han som rider på hästen har en båge och får en segerkrans, som frammanar bilden av hur Gud i Gamla testamentet rider på en häst med en båge i sin hand, medan han segrar över sitt folks fiender (Hab. 3:8–13; Ps. 45:4, 5). Det grekiska ordet för segerkrans är _stefanos_ (Upp. 2:10; 3:11). Ryttaren är segraren som går segrande fram och för att segra.

Scenen i det första sigillet beskriver evangeliets spridning. Den började kraftfullt på pingstdagen, och Kristus började utvidga sitt rike genom den. Det fanns och finns fortfarande många områden att besegra och många människor som kan bli Jesus efterföljare fram tills att den yttersta segern förverkligas i och med Kristus ankomst i härlighet.

Profetiskt motsvarar scenen i det första sigillet budskapet till församlingen i Efesos. Den beskriver den apostoliska tiden då evangeliet spreds snabbt till hela världen (Kol. 1:23).

`Varför behöver vi alltid komma ihåg att i Kristus är vi på den segrande sidan, oavsett våra nuvarande förhållanden?`

