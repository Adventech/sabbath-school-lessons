---
title: Scenen i det fjärde sigillet
date: 29/01/2019
---

`Läs Upp. 6:7, 8. Vad är det för scen som beskrivs här? Hur relaterar den till den föregående?`

Hästens färg i det fjärde sigillet uttrycks med det grekiska ordet _choloros_, som är den gråbleka färgen hos ett förmultnande lik. Ryttaren hette Döden, och Hades, de dödas plats, följde honom. Dessa två tillåts förgöra människor med svärd, hunger, död och vilda djur på en fjärdedel av jorden.

Det fjärde sigillet manar fram pest och död. Scenen för med sig sanningen att andlig hungersnöd efter Guds Ord leder, som resultat av förkastelsen av evangeliet, oundvikligen till andlig död. 

De goda nyheterna är att Dödens och dödsrikets makt är mycket begränsad; de får bara makt över en del (en fjärdedel) av jorden. Jesus försäkrar oss att han har nycklarna till döden och dödsriket (se Upp. 1:18).

`Se på nytt på innehållet i budskapen till församlingarna i Efesos, Sardes, Pergamon och Thyatira i Upp. 2. Jämför situationen i dessa församlingar med scenerna när de fyra första sigillen öppnas. Vilka paralleller ser du mellan dem?`

Scenerna i de sju sigillen beskriver församlingens framtid. Som det var med de sju församlingarna motsvarar sigillen olika perioder i den kristna historien. Under den apostoliska tiden spred sig evangeliet snabbt överallt i världen. Det åtföljdes av en tid av förföljelse i Romarriket, från slutet av första århundradet till början av fjärde århundradet, som det beskrivs i scenen i det andra sigillet. Det tredje sigillet pekar på tiden av kompromisser under fjärde och femte århundradet, som karakteriserades av en hungersnöd efter Bibeln, som i sin tur ledde till ”den mörka medeltiden”. Det fjärde sigillet beskriver träffande den andliga döden som karakteriserade kristendomen under medeltiden.

`Upp. 6:6 säger att ”oljan och vinet” inte ska skadas av hungersnöden i det tredje sigillets plåga. Oljan symboliserar den heliga Anden, och vinet frälsningen i Jesus Kristus. Vad säger detta oss om det faktum att när Guds Ord är sällsynt verkar Anden fortfarande, och att frälsningen fortfarande är tillgänglig för alla som söker sanningen?`

