---
title: Missionsnytt
date: 01/02/2019
---

#### Beväpnad med en Bibel

Moises hade misslyckats totalt i skolan. Mest för att han hade slarvat med sina studier och gjort saker som han tyckte var roligare. Armén verkade vara hans enda möjlighet att få jobb. Och Moises far hoppades att militären skulle hindra honom från att dricka sprit och använda droger. 

Det var i matsalen som Moises lärde känna någon som var adventist. Han hette Alfredo. Moises märkte att Alfredo var noggrann med det han åt.  Det fanns t.ex. en populär fiskrätt som Alfredo aldrig åt av. Moises insåg snabbt att Alfredos inställning innebar att det blev mer mat över till honom.

”Varje gång den fisken serverades satt jag hos honom eftersom jag visste att han skulle låta mig äta sin portion”, berättar Moises. ”Och han var snäll mot mig.”

Efter två veckor blev Moises förflyttad till en annan avdelning för att utbilda sig till militärpolis. I barackerna fick han plats bredvid en soldat som alltid hade en bibel liggande bredvid sin säng. ”Det tyckte jag var konstigt”, säger Moises. ”Jag hade alltid tyckt att Bibeln var något för pastorer och gamla människor. Inte för unga människor som vi.”

En dag frågade Moises soldaten varför han hade en Bibel.

”Jag är kristen”, svarade den unge mannen.

”Tror på Gud?” frågade Moises.

Soldaten bekräftade att han gjorde det och citerade Johannes 3:16 där det står: ”Så älskade Gud världen att han gav den sin ende son, för att de som tror på honom inte skall gå under utan ha evigt liv.”

Nu blev Moises nyfiken och bad om att få låna Bibeln. Medan han läste den började han också tro på Gud. Hans far blev glad över nyheten och gav honom en egen Bibel.

Efter sin utbildning återvände Moises till sin enhet för att arbeta som militärpolis. En annan soldat märkte att Moises läste Bibeln och sa till honom: ”Jag känner till en grupp som studerar Bibeln klockan arton varje kväll. Jag kan ta dig dit om du vill.”

Nästa kväll deltog Moises i ett adventist-bibelstudium. Han blev överraskad när han fick veta att ledaren, som också hette Moises, hade blivit döpt efter att ha studerat Bibeln tillsammans med Alfredo. Samma Alfredo som hade gett honom mat i matsalen.

På sabbaten följde Moses med sina nya vänner till Adventkyrkan. De fick gå 14 kilometer för att komma dit. Han döptes två år efter början på sin militärutbildning.  Efter militärtjänsten arbetade Moses inom polisen, men han sa upp sig på grund av konflikter mellan arbetet och sabbaten. Han arbetade ett tag som litteraturevangelist innan han började studera vid Moçambique Adventist University. Idag är Moises 32 år gammal och snart klar med tredje året av sina teologiska studier vid universitetet.

”Min far sände mig till militären med förhoppning om att hans plan skulle leda till att jag ändrade mitt beteende”, säger Moises. ”Och så blev det. Men jag har insett att Gud har större planer för mitt liv.”

En del av de gåvor som vi ger i slutet av kvartalet till särskilda missionsprojekt kommer att användas till att bygga ut Moçambique Adventist University där Moises studerar. En del kommer att användas till att köpa biblar åt barn vilkas föräldrar inte har råd att köpa biblar åt dem.

