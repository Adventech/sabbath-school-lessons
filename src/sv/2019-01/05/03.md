---
title: Det andra och tredje sigillet
date: 28/01/2019
---

`Läs Upp. 6:3, 4. Vad sägs här med hänsyftning till evangeliet, utifrån beskrivningen av den röda hästen och dess ryttare?`

Röd är blodets färg. Ryttaren har ett stort svärd och tillåts ta bort freden från jorden, vilket öppnar vägen för människor att döda varandra.

Det andra sigillet beskriver konsekvenserna av att man förkastar evangeliet. När Kristus för ett andligt krig genom predikan av evangeliet gör ondskans krafter starkt motstånd. Oundvikligen leder detta till förföljelse. Ryttaren dödar inte, nej, han tar bort freden från jorden, och oundvikligen resulterar det i förföljelse. (Se Matt. 10:34.)

`Läs Upp. 6:5, 6 och 3 Mos. 26:26 samt Hes. 4:16. Vilken verklighet förknippad med evangelieförkunnelsen åsyftas här, utifrån beskrivningen av den svarta hästen och dess ryttare?`

Han som sitter på den svarta hästen håller en våg i sin hand för att väga mat. Det meddelas: ”Ett mått vete för en denar och tre mått korn för en denar, men oljan och vinet skall du inte skada” (Upp. 6:6). I den delen av världen var säd, olja och vin de grundläggande livsförnödenheterna (5 Mos. 11:14). Att äta noga vägd säd antydde en stor brist på det eller hungersnöd (3 Mos. 26:26; Hes. 4:16). På Johannes tid var en denar en dagslön (Matt. 20:2). Under normala omständigheter kunde man med en dagslön köpa alla familjens förnödenheter för den dagen. Men en hungersnöd kunde skapa en enorm prisökning. I scenen i det tredje sigillet krävdes det en hel dags arbete bara för att köpa tillräckligt med mat för en person. För att få mat till en liten familj kunde man med en dags arbete köpa tre mått korn, som var billigare och sämre mat för de fattiga.

Scenen i det tredje sigillet pekar på ytterligare konsekvenser av att man förkastar evangeliet. Om den vita hästen representerar evangelieförkunnelsen antyder den svarta hästen frånvaron av evangeliet. I Bibeln är säd en symbol på Guds Ord (Luk. 8:11). Förkastande av evangeliet resulterar oundvikligen i en hungersnöd i fråga om Guds Ord, liknande den som profeten Amos en gång förutsade (Am. 8:11–13). 

