---
title: Odjurets sju huvuden
date: 20/03/2019
---

`Läs Upp. 17:9–11 och 13:18. Förutsättningen för att man ska förstå de sju huvudena är ett vist sinne. Vilken sorts vishet avses här? Hur får man denna gudomliga vishet (se Jak. 1:5)?`

Ängeln förklarar att de sju huvudena är sju berg. Några översättare tänker att dessa anknyter till de sju kullar som staden Rom låg på och översätter därför det grekiska ordet _oroi_ med ”kullar”. Där finns också sju kungar som de sju bergen symboliserar. De följer också på varandra och är inte samtidiga.

Dessa berg symboliserar inte individuella kungar, eftersom Uppenbarelseboken inte handlar om individer utan system. I Bibeln symboliserar berg ofta världsmakter eller riken (Jer. 51:25; Hes. 35:2, 3). I Bibelns profetiska språkbruk betyder ”kungar” riken (se Dan. 2:37–39; 7:17). Därför tycks de sju bergen representera sju stora, på varandra följande riken som har härskat över världen genom historien, genom vilka Satan har gjort motstånd mot Gud och skadat hans folk.

Utifrån Johannes tidsperspektiv har fem av dessa kungar fallit, en är, och de övriga har ännu inte kommit. De fem som har fallit är de stora rikena som dominerade och (tidvis) skadade Guds folk på Gamla testamentets tid: Egypten, Assyrien, Babylon, Persien och Grekland. Det rike som under Johannes tid ”var” är Romarriket.

Det sjunde riket som ”ännu inte kommit” är odjuret i Upp. 13, den medeltida kyrkan, ledd av påvemakten, som dominerade och skadade Guds folk efter Johannes tid och efter det hedniska Romarrikets fall. Historien har kraftfullt bekräftat sanningen hos denna profetia som skrevs många århundraden före händelserna.

Det sägs vidare till Johannes att det scharlakansröda odjuret hör till fasen med det åttonde huvudet fastän det är ett av de sju. Vilket av de sju? Eftersom huvudena följer en tidsmässig ordning är det åttonde huvudet mest sannolikt det sjunde huvudet som fick ett dödligt sår. Det är vid tiden för detta åttonde huvud som det scharlakansröda odjuret bär skökan Babylon. Idag lever vi i tiden för det dödliga sårets läkning. Det åttonde huvudet kommer att dyka upp på scenen strax före slutet och gå mot sin undergång.

