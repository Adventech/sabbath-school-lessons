---
title: Skökan som rider på odjuret
date: 18/03/2019
---

`Läs Upp. 17:3. Medan det sades till Johannes att skökan bor vid många vatten ser han henne faktiskt rida på odjuret. På vilka sätt är symbolerna vatten och odjuret en träffande beskrivning på dem som stöder Babylon?`

När Johannes förs till öknen i synen ser han en kvinna som sitter på ett scharlakansrött odjur, inte vid vatten. Medan skökan representerar en religiös enhet symboliserar odjuret en politisk makt. Bilden av religion som rider på sekulära och poliska makter pekar på två separata enheter, vilket inte var fallet i det förflutna när religion och politik var integrerade. Men profetian visar att dessa två kommer att förenas i den sista tiden. Att rida på odjuret innebär herravälde, vilket visar att den sista tidens religiösa system råder över sekulära och politiska makter.

`Vilka av skökans egenskaper pekar på draken, havsodjuret och odjuret som kommer upp från jorden i Upp. 12 och 13?`

Skökan beskrivs som praktfullt klädd i purpur och scharlakansrött och smyckad med guld, ädelstenar och pärlor. Så brukade skökorna vara i gamla tider för att lyfta fram sin förmåga att locka och förföra (Jer. 4:30). Som blodets färg motsvarar det scharlakansröda detta religiösa systems förtryckande karaktär. 

Skökans klädsel påminner också om översteprästens dräkt i Gamla testamentet, där det också fanns purpur, scharlakansrött och guld (2 Mos. 28:5, 6). Även inskriften på hennes panna påminner om den prästerliga inskriften ”Helgad åt Herren” på översteprästens turban (2 Mos. 28:36–38). Bägaren i hennes hand påminner om drickoffret i helgedomen (2 Mos. 30:9). Med sitt historiskt religiösa utseende blir detta religiösa system i den sista tiden Satans kraftfulla redskap för att locka världen bort från Gud. Men oberoende av dess utseende är detta religiösa system en sköka och skökornas moder.

Skökan Babylon beskrivs vidare vara drucken av de heligas blod och blodet från människor som har dött för sitt vittnesbörd för Kristus. Detta sammankopplar den sista tidens Babylon med den medeltida västeuropeiska fallna kristendomen, ledd av påvemakten och ansvarig för miljoner kristnas död som varit trogna till evangeliet.

`Beskrivningen av skökan Babylon återspeglar bilden av Isebel i församlingen i Thyatira (se Upp. 2:20–23). På vilket sätt förtydligar parallellerna mellan dessa två kvinnor karaktären hos den sista tidens Babylon?`

