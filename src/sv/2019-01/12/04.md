---
title: Odjuret identifieras
date: 19/03/2019
---

I Upp. 17:6, 7 blir Johannes förvånad när han ser skökan, troligen eftersom han ser vissa likheter mellan henne och odjuret i Upp. 13, som stred mot Guds folk och segrade (Upp. 13:5–7). Denna förföljelse fick kvinnan att fly till öknen för 1 260 år under medeltiden (Upp. 12:13, 14). Trots en tid av ekumenik skulle protestanterna fortfarande göra klokt i att komma ihåg den fruktansvärda förföljelsen i det förflutna, eftersom profetian förutsäger att något liknande och ännu värre kommer att hända igen.

`Läs Upp. 17:8. Jämför ordvalet där med Upp. 13:8. På vilket sätt förtydligar Upp. 13:3 de tre faserna av odjurets existens och aktiviteter?`

Det scharlakansröda odjuret identifieras som ett som har varit men inte mer är men som ska stiga upp ur avgrunden och gå mot sin undergång. Detta trefaldiga uttryck är först och främst en antites till Guds namn, Jahve, ”som är och som var och som kommer” (Upp. 1:4; se även 4:8). Det pekar vidare på de tre faserna och den existens som odjuret gått igenom:

(1) Odjuret ”var”, då det fanns i det förflutna. Detta syftar på odjurets aktiviteter under den profetiska tiden av 1 260 dagar (se Upp. 13:5).

(2) Odjuret ”är inte mer”. Med sitt dödliga sår (se Upp. 13:3) gick odjuret in i en fas av icke-existens, åtminstone som en förföljare, år 1798. Det försvann för en tid från världsscenen men överlevde.

(3) Till slut, när det dödliga såret läkts, återkommer odjuret till liv i fullt sataniskt raseri.

Upp. 17 beskriver odjuret från Upp. 13:1–8 vid tiden då dess dödliga sår läks. Även på detta uppståndna odjur sitter skökan Babylon. Ännu en gång blir det en kortvarig förening av religion och politik, som den var under medeltiden, och förföljelsen återkommer.

`”Om motstånd uppstår, om religiös fanatism och intolerans åter kommer till makten, då uppstår förföljelse och de halvhjärtade och hycklarna kommer då att vackla och överge sin tro. Men den som verkligen är en äkta kristen kommer att stå fast som en klippa. Hans tro kommer att bli starkare och hans hopp ljusare än under medgångens tid” (Ellen White: _Från mörker till ljus_, s. 519). Vilken varning borde vi hämta från dessa ord om vad vår kristna erfarenhet bör vara nu, redan innan de sista händelserna kommer?`

