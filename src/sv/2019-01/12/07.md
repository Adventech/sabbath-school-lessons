---
title: Studiehjälp 
date: 22/03/2019
---

Före Babylons undergång manar en röst från himlen Guds folk som fortfarande lever kvar: ”Dra bort från henne, mitt folk” (Upp. 18:4). Det finns många som tillber Gud och som fortfarande finns i Babylon av olika anledningar. Gud använder sin församling i den sista tiden för att kalla dem ut ur detta fallna religiösa system och mana dem att inte delta i dess synder. De behöver komma ut för att undgå dess öde. Gud vill inte att någon i Babylon ska gå förlorad. Upp. 19:1–10 visar att många gudfruktiga i Babylon kommer att svara på hans kallelse. Tänk då på det enorma ansvar som vilar på oss som Guds kvarvarande församling. Vad borde detta säga oss om vårt behov av Guds kraft i våra liv?

**Samtalsstart:** Vilken skillnad gör det att tänka på den sista striden som en i första hand andlig strid och inte en geografisk eller fysisk strid? Hur påverkar det våra förberedelser? Vilka risker finns det om vi ser på striden som andlig respektive fysisk?

**Förbön:** Be två och två om vishet och omdöme att rätt förstå profetiornas ord, så att Guds Ande kan leda oss att handla och leva så att vi kan möta Jesus Kristus på den yttersta dagen som vän och älskad bror.

**Samtalsfrågor:**

`1. Som Upp. 18:4 visar finns det många gudfruktiga i Babylon, och Gud kallar dem för ”mitt folk”. Fundera över följande: ”Detta budskap måste förkunnas, men medan det måste förkunnas bör vi akta oss för att pressa och trycka på och döma dem som inte har det ljus vi har. Vi bör inte gå ut för att pressa katolikerna hårt. Bland katolikerna finns det många som är de mest uppriktiga kristna och som vandrar i allt det ljus som har lyst över dem, och Gud verkar i deras hjärtan. De som fått stora privilegier och tillfällen men som har missat att utveckla sina fysiska, mentala och moraliska krafter … befinner sig i en större fara och i en större dom inför Gud än de som har fel på läromässiga punkter men försöker leva för att göra gott för andra” (Ellen White: _Evangelism_, s. 575). Vad bör detta säga oss om hur vi ska behandla andra?`

`2. Upp. 17 beskriver en sköka som sitter på ett scharlakansrött odjur. Medan kvinnan i kapitel 12 symboliserar Guds trogna församling syftar kvinnan i kapitel 17 på en fallen församling som lockar bort världen från Gud. Vad kan du se för likheter respektive skillnader mellan dem? Ännu viktigare: vad kan vi lära oss från denna jämförelse?`

`3. Den här veckans texter beskriver ett mycket deprimerat tillstånd i den religiösa och politiska världen inför de sista faserna före Jesus härliga återkomst. Vad borde detta säga oss om varför det är så viktigt att vi förblir trogna, sanna och rena _just nu_ mot det budskap som Gud har gett oss? Läs Upp. 16:15, en vädjan till trohet mitt i beskrivningen av ett världsomfattande avfall. Hur kan vi tillämpa denna varning på oss själva _just nu_?`

