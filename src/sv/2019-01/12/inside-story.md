---
title: Missionsnytt
date: 22/03/2019
---

#### Utbildning ger ljus i en mörk värld

Det blev en fasansfull natt då Renna och hennes familj måste lämna sitt hem i Aleppo. Huset där de bodde hade bombats, och nu var Renna och hennes man tvungna att fly med sina fyra barn samtidigt som hon bar på deras femte. Det blev en flykt fylld av faror och skräck. Färden gick genom Idlib och andra mindre byar tills de kom till Damaskus. 

Väl framme hade de ingenstans att ta vägen, inga släktingar som kunde ta emot dem. Regeringens tjänstemän hänvisade dem till ADRA Syrien som höll på att göra i ordning boenden i lägenheter som aldrig hade blivit färdigbyggda innan kriget började. ADRA Syrien gör detta med medel som de har fått av ADRA Sverige.

I dessa lägenhetsskelett sätter ADRA Syrien upp provisoriska väggar, fönster och dörrar. De drar in vatten och el för att kunna ge boende åt flyktingar från byar runt omkring. Varje familj får ett rum var och delar på kök och badrum. Det är trångt, men här kan de i alla fall känna sig trygga! Tillsammans med tre andra familjer fick Renna och hennes familj flytta in i en sådan temporär lägenhet. 

Familjens framtid är så osäker, men det som ger ljus i en mörk och svår situation är att barnen får gå i skolan. Det har de inte kunnat göra under alla de år då kriget har pågått i Aleppo. Rennas dotter Hama är 15 år gammal och går i en skola som ADRA har renoverat efter att den hade varit bostad åt fler än 225 flyktingfamiljer. När ADRA började göra i ordning temporära lägenheter tömdes skolan, och ADRA kunde renovera den så att den kunde användas som skola igen.

Hama har just börjat sin examen för 9:an. Det har blivit möjligt tack vare extra medel som ADRA Sverige har skickat för just detta ändamål. Examen är en viktig del av hennes biljett till framtida studier – någonting som har gett henne hopp i en kaotisk värld där kriget har förändrat allt för henne och hennes familj. Hama ler och skrattar tillsammans med sina klasskompisar när vi träffar henne i deras nyrenoverade skola. Hon lever fortfarande i en svår situation, men hon har fått tillbaka tron på en bättre framtid i sitt älskade hemland Syrien.

I Matt. 25:34 och 35 talar Jesus om domen vid världens slut: 

”Sedan skall kungen säga till dem som står till höger: ’Kom, ni som har fått min faders välsignelse, och överta det rike som har väntat er sedan världens skapelse. Jag var hungrig och ni gav mig att äta, jag var törstig och ni gav mig att dricka, jag var hemlös och ni tog hand om mig.’ ”

ADRA predikar med sina händer – praktiskt försöker de hjälpa de hungriga, törstiga och hemlösa i en värld som är mycket orättvis för barn och familjer. Genom detta hoppas de kunna visa Guds kärlek på ett praktiskt sätt till de människor som de hjälper.

