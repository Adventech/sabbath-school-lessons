---
title: Studiehjälp 
date: 04/01/2019
---

Läs Ellen White: ”The Study of the Books of Daniel and the Revelation”, s. 112–119 i _Testimonies to Ministers and Gospel Workers._

”Denna uppenbarelse gavs för att leda och trösta församlingen under den kristna tidsåldern… En uppenbarelse är något som sägs öppet. Gud själv uppenbarade för sin budbärare de hemligheter som finns i denna bok. Det var hans avsikt att de skulle vara tillgängliga så att alla kunde studera dem. Dess sanningar riktar sig till dem som lever under de sista dagarna av denna jords historia, men också till dem som levde på Johannes´ tid. Några av de scener som beskrivs i denna profetia, ligger i det förgångna, några äger rum just nu, medan andra beskriver slutet på den stora konflikten mellan mörkrets makter och himmelens furste. Några uppenbarar de återlöstas triumf och glädje på den nya jorden.

Ingen bör tänka sig att det är lönlöst att studera denna bok för att fatta dess budskap, därför att han inte kan förstå varje symbol som förekommer där. Den som uppenbarade det för Johannes skall ge den som ivrigt studerar och forskar efter sanning, en försmak av himmelska ting. De som är villiga att ta emot dess undervisning kommer att förstå dess innehåll. De skall få del av den välsignelse som har lovats dem som ’uppläser denna profetias ord … och tar vara på vad däri är skrivet” (Ellen White: _Löftestiden, _s. 544–546).

**Samtalsstart:** Vilka välsignelser har du fått från att studera Uppenbarelseboken?

**Förbön:** Be att Gud ska hjälpa er att förstå vad Uppenbarelseboken vill säga till var och en av er.

**Samtalsfrågor:**

`1. Om Uppenbarelseboken uppenbarar Jesus Kristus, varför har då ordet apokalyps en negativ innebörd idag? Vad säger detta oss om hur många kristna ser på Uppenbarelseboken idag? Varför förknippas ordet rädsla ofta med Uppenbarelsebokens profetior?`

`2. Tänk på några av de misslyckade förutsägelser som människor har gjort bara under de senaste 20 åren beträffande den sista tidens händelser och Jesus återkomst. Vilka negativa resultat har dessa misslyckade förutsägelser gett, oavsett inställningen eller motiven hos dem som har lagt fram dem (och som vi ändå inte kan känna till)? Hur har det känts för dem som har trott på dessa förutsägelser? Vilket intryck har det gett av kristna rent allmänt för dem som inte är kristna och som har sett dessa misslyckade förutsägelser? Vi är ett folk som tror på profetior och ser den sista tidens händelser som vägmärken. Hur finner vi den rätta balansen i vår förståelse av profetiorna, och hur undervisar vi andra om den?`

