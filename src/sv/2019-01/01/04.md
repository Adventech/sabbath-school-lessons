---
title: Uppenbarelsebokens symbolspråk
date: 01/01/2019
---

`Läs Upp. 13:1; Dan. 7:1–3 och Hes. 1:1–14. Vad är gemensamt för alla dessa syner?`

Upp. 1:1 säger vidare: ”Han sände sin ängel och lät sin tjänare Johannes veta det.” Här finns ett mycket viktigt ord för ”lät … veta”: _semaino_, som betyder ”ange, ge till känna, ge signal, ge tecken, meddela”. Ordet används i den grekiska översättningen av Gamla testamentet (Septuaginta) där Daniel förklarar för kung Nebukadnessar att genom bildstoden av guld, silver, koppar och järn hade Gud låtit kungen ”veta vad som skall ske i framtiden” (Dan. 2:45). Genom att använda samma ord säger Johannes till oss att scenerna och händelserna i Uppenbarelseboken visades för honom i symboler. Ledd av den heliga Anden skrev Johannes troget ner dessa symboliska presentationer som han sett i syner.

Alltså ska inte språket som beskriver Uppenbarelsebokens profetior tolkas bokstavligt. Medan bibelläsning vanligtvis förutsätter en bokstavlig förståelse av texten (om den inte pekar på avsiktlig symbolism). Men när vi läser Uppenbarelseboken behöver vi som regel tolka den symboliskt, om inte texten pekar på en bokstavlig betydelse. Scenerna och händelserna som förutsägs är verkliga i sig, men de uttrycks vanligtvis på ett symbolspråk.

När vi bär med oss att Uppenbarelseboken i huvudsak innehåller symboler skyddar vi oss mot att förvränga det profetiska budskapet. I våra försök att avgöra meningen med symbolerna i boken behöver vi akta oss för att tvinga på texten en betydelse som kommer från mänskliga föreställningar eller från dessa symbolers nuvarande betydelse. I stället behöver vi gå till Bibeln och till de symboler som finns på dess sidor för att förstå symbolerna i Uppenbarelseboken. 

När vi försöker avslöja vad dessa symboler betyder i Uppenbarelseboken behöver vi faktiskt komma ihåg att de flesta av dem kommer från Gamla testamentet. Genom att beskriva framtiden på ett språk från det förgångna ville Gud betona för våra sinnen att hans frälsningsgärningar i framtiden kommer att vara mycket lika hans frälsningsgärningar i det förgångna. Det han gjorde för sitt folk i det förgångna kommer han att göra för dem igen i framtiden. När vi strävar efter att förstå symbolerna och bilderna i Uppenbarelseboken behöver vi börja med att ta hänsyn till Gamla testamentet.

