---
title: Gudomen
date: 02/01/2019
---

Uppenbarelseboken börjar med hälsning som liknar hälsningarna i Paulus brev. Boken sändes ursprungligen som ett brev till sju församlingar som fanns i Mindre Asien på Johannes tid (Upp. 1:11). Men Uppenbarelseboken skrevs inte bara för dem utan för alla generationer av kristna genom historien.

`Läs Upp. 1:4, 5 och Rom. 1:7. Vilken vanlig hälsning finns i dem båda, och från vem kom den?`

Båda texterna har en hälsning som är typisk för brev på den tiden: ”Nåd och frid.” Uttrycket består av grekiskans hälsningsord _charis_ (”nåd”) och hebreiskans _shalom_ (”frid”, ”allt gott”). Som vi kan se i dessa texter är det gudomens tre personer som ger nåd och frid. Liksom i resten av boken identifieras dessa tre personer av gudomen med symbolspråk.

Gud identifieras som ”han som är och som var och som kommer” (Upp. 1:8; se också Upp. 4:8). Det syftar på gudsnamnet Jahve, ”jag är den jag är” (2 Mos. 3:14), Guds eviga existens.

Den heliga Anden åsyftas med orden ”sju andar” (jfr Upp. 4:5; 5:6). Sju är fullhetens tal. ”De sju andarna” motsvarar de sju församlingar där Anden verkar. Denna bild syftar på hur den heliga Andens universella verk bland Guds folk genom historien gör det möjligt för dem att fullfölja sin kallelse.

Jesus Kristus identifieras med tre titlar: ”det trovärdiga vittnet, den förstfödde från de döda och härskaren över jordens kungar” (Upp. 1:5). De syftar på hans död på korset, hans uppståndelse och välde i himlen. Sedan konstaterar Johannes vad Jesus har gjort: ”Han som älskar oss och har löst oss från våra synder med sitt blod och som har gjort oss till ett kungadöme, till präster åt sin Gud och fader” (Upp. 1:5, 6).

Att han ”älskar oss” syftar i den ursprungliga grekiska texten på Jesus bestående kärlek. Den omfattar det förflutna, nuet och framtiden. Han som älskar oss har befriat oss från våra synder genom sitt blod. I grekiskan syftar detta på en fullbordad handling i det förgångna: när Jesus dog på korset befriade han oss, sina efterföljare, från våra synder för alltid.

`Ef. 2:6 beskriver de återlösta som de som Jesus har gett en plats i himlen. Vad kan det betyda, och hur gläds vi nu över detta härlighetstillstånd i Jesus som ”kungar och präster” (1 Pet. 2:9) när vi fortfarande är i den här världen som är förbannad av synden? Hur bör detta påverka vårt levnadssätt?`

