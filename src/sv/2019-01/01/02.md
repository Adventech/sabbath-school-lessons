---
title: Bokens titel
date: 30/12/2018
---

`Läs Upp. 1:1. Vad betyder bokens hela titel? Vad lär den oss om vad boken verkligen handlar om?`

Upp. 1:1 anger bokens titel som ”Jesu Kristi uppenbarelse”. Ordet _uppenbarelse_ kommer från det grekiska ordet _apokalupsis_, som också betyder ”avslöjande”. Apokalypsen tar bort slöjan från Jesus Kristus; den är en uppenbarelse _både_ från och _om_ honom. Den kom från Gud genom Jesus Kristus (se Upp. 22:16), men boken vittnar om att Jesus också är dess centrum. Apokalypsen är hans självuppenbarelse till sitt folk och ett uttryck för hans omsorg om dem.

Jesus är Uppenbarelsebokens centralgestalt. Boken börjar med honom (Upp. 1:5–8) och slutar med honom (Upp. 22:12–16). ”Låt Daniel tala, låt Uppenbarelseboken tala och säga vad som är sanning. Men vad som än presenteras, lyft upp Jesus som allt hopps centrum, ’skottet från Davids rot och hans ättling, den strålande morgonstjärnan’ ” (Ellen White: _Testimonies to Ministers and Gospel Workers_, s. 118).

Apokalypsens Jesus är också de fyra evangeliernas Jesus. Uppenbarelseboken fortsätter beskrivningen av Jesus och hans frälsningsgärning för sitt folk så som den först beskrevs i evangelierna. Uppenbarelseboken koncentrerar sig nu på olika aspekter av hans tillvaro och verksamhet. Den börjar egentligen där evangelierna slutade, med Jesus uppståndelse och himmelsfärd.

Tillsammans med Hebreerbrevet betonar Uppenbarelseboken Jesus himmelska tjänst. Den visar att efter sin himmelsfärd trädde Jesus in i sin kungliga och prästerliga tjänst i den himmelska helgedomen. Utan Uppenbarelseboken (och Hebreerbrevet) skulle vår kunskap om Jesus tjänst i himlen för sitt folk vara begränsad och dold i ett mysterium. Men, tillsammans med Hebreerbrevet ger Uppenbarelseboken oss en unik inblick i Jesus Kristus tjänst för oss.

`Läs Joh. 14:1–3. Hur hjälper det ganska övergripande löftet här oss att bättre förstå vad Jesus gör för oss i himlen just nu? Hur kan vi lära oss att hämta hopp från detta underbara löfte?`

