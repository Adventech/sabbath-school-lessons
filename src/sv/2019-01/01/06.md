---
title: Uppenbarelsebokens huvudpunkt
date: 03/01/2019
---

Slutet av Uppenbarelsebokens inledning pekar på hela bokens verkliga centralpunkt: Jesus som kommer tillbaka i makt och härlighet. Hans löfte att komma tillbaka upprepas tre gånger i slutet av boken (Upp. 22:7, 12, 20). 

`Läs Upp. 1:7, 8. Formuleringarna i den här texten är hämtade från flera profetiska texter: Dan. 7:13, 14; Sak. 12:10; Matt. 24:30. Vad säger dessa texter oss om hur säkert det är att Jesus ska komma tillbaka?`

I Uppenbarelseboken är Jesus återkomst slutpunkten som historien rör sig mot. Hans återkomst markerar slutet på den här världens historia och början på Guds eviga rike, liksom friheten från allt ont, all ångest, smärta och död.

Precis som resten av Nya testamentet pekar Upp. 1:7 på Jesus bokstavliga och personliga ankomst i majestät och härlighet. Varje människa, ”också de som har genomborrat honom”, ska bevittna hans ankomst. Dessa ord pekar på en särskild uppståndelse som omfattar vissa människor kort före Jesus återkomst, och den innefattar dem som korsfäste honom. Vid sin återkomst kommer Jesus att befria dem som väntar på honom men också döma dem som har förkastat hans nåd och kärlek.

Orden ”Ja, amen” (Upp. 1:7) bekräftar att det är säkert att Jesus ska komma tillbaka. Ordet _ja_ är grekiskans _nai_, och _amen_ är en bekräftelse på hebreiska. Tillsammans uttrycker dessa ord säkerhet. Samma bekräftelse avslutar också boken (se även Upp. 22:20).

”Tron på Människosonens nära förestående återkomst på himlens moln får inte en sann kristen att bli nonchalant och slarvig i vardagslivet. … Deras pålitlighet, trohet och integritet testas och prövas i det världsliga” (Ellen White: _Testimonies for the Church_, vol. 4, s. 309).

`Ett löfte är bara så starkt som dess givares integritet och hans/hennes förmåga att fullfölja det. Löftet om Jesus andra ankomst har getts av Gud, och i det förgångna har han alltid hållit sina löften. Hur ger detta dig en försäkran om att Jesus kommer tillbaka som han har lovat?`

