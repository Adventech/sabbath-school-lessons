---
title: Missionsnytt
date: 04/01/2019
---

#### Stoppad av polisen

Kenaope Kenaope, föreståndare för Adventistsamfundet i Botswana, tänkte inte särskilt på polishelikoptern som surrade fram och tillbaka över hans Mercedesbil. Han körde motorvägen mellan landets två största städer och tog för givet att polisen spanade efter någon som var kriminell, eller kanske mannen som han hade passerat tidigare och som gick på motorvägen. 

Men sedan flög helikoptern framför Kenaopes bil och signalerade till honom. Kenaope kände hur hjärtat bultade när han trampade på bromsen. I Botswana måste en bilist som blir stoppad av polisen stiga ur sitt fordon och gå fram till polisen. Två poliser steg ur helikoptern och gick mot Kenaope, som var klädd i kostym och slips efter ett sammanträde. De möttes på gräset bredvid vägen.

”Vi blev tvungna att stoppa er”, sa en polis.

”Varför?” lyckades Kenaope svara.

”Fortkörning”, sa polisen.

Kenaope insåg att detta var tyvärr sant. I Francistown hade han deltagit i ett viktigt sammanträde som hade handlat om Adventistsamfundets planer på att bygga en grundskola i norra Botswana. Efteråt hade Kenaope framför sig en resa på över 40 mil hem till huvudstaden Gaborone. Eftersom han längtade efter att komma hem hade han fattat ett dåligt beslut och satt bilens farthållare över hastighetsgränsen.

Kenaope fick nu visa upp körkortet. Då märkte han att den andra polisen verkade känna igen honom. Kanske från en intervju som han hade gjort på tv eller genom hans populära seminarier på en polisakademi.

”Vart ska du?” frågade den första polisen.

”Gaborone”, svarade Kenaope.

”Kör försiktigt”, svarade polisen och lämnade tillbaka körkortet. ”Du får fortsätta.”  ”I det ögonblicket insåg jag hur dyrbar förlåtelse är”, säger Kenaope.

2017 berättade Kenaope om händelsen för Andrew McChesney från Adventist Mission medan de två männen åkte bil tillsammans för att besöka Eastern Gate Primary School i Francistown.  Skolan byggdes med stöd av gåvor som vi gav det fjärde kvartalet 2015 till ett av det årets särskilda missionsprojekt.

En polishelikopter som råkade flyga över bilen som Andrew och Kenaope åkte i hade påmint Kenaope om händelsen. ”Jag blir alltid lite nervös när jag ser dem och kontrollerar min fart en extra gång. Jag vill inte göra om samma misstag”, säger Kenaope. ”Men jag kommer alltid att minnas hur det kändes att bli förlåten.”

