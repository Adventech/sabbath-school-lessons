---
title: I den himmelska tronsalen
date: 20/01/2019
---

Med början från Upp. 4:1 inbjuder Jesus Johannes att komma upp till himlen för att han ska få se en överblick av historien från hans tid till Jesus återkomst.

`Läs Upp. 4:1–8 och Hes. 1:26–28. Vad kan vi, i ljuset av Upp. 5:11–14, lära oss om den himmelska tronsalens prakt?`

Aposteln såg genom den öppna dörren in i det himmelska templet och Guds tron. Tronen symboliserar Guds styre och herravälde över skapelsen, medan regnbågen runt tronen markerar hans trohet till sitt folk. Men Satan, hans inkräktande motståndare, har ifrågasatt Guds auktoritet. Den centrala frågan i den stora striden mellan Gud och Satan handlar om vem som har rätten att härska. Syftet med det himmelska rådet som samlats i den himmelska tronsalen var att en gång för alla fastställa frågan om Guds rättmätiga styre över universum.

`Läs Upp. 4:1–8 och 5:9–14. Vad kan du lära dig om sann tillbedjan i dessa texter? Varför är Herren Gud värdig tillbedjan i kapitel 4, och varför är Lammet värdigt i Upp. 5:9–14?`

Upp. 4 ger en generell beskrivning av tronsalen i det himmelska templet och den tillbedjan som upprepas där. Medan tillbedjan i kapitel 4 lovprisar Guds skaparmakt hyllar kapitel 5 den återlösning som det slaktade Lammet gett. Detta visar att sann tillbedjan återger och hyllar Guds mäktiga gärningar i skapelsen och i återlösningen. Gud som har skapat världen i begynnelsen har makten och förmågan att också återupprätta den till dess ursprungliga tillstånd och förvandla den till sitt folks eviga hem, allt som han har lovat att göra.

`Tänk på vad evangeliet lär: han som har skapat inte bara oss och vår värld, utan hela kosmos var också ”Lammet som blev slaktat” (Upp. 5:12) för oss. Vilket fantastiskt hopp presenterar detta mitt i en värld som är full av smärta och förvirring?`

