---
title: Lammet bestiger tronen
date: 23/01/2019
---

`Läs Upp. 5:8–14 och Ef. 1:20–23 och Heb. 10:12. Vad säger de alla som bör ge oss ett fantastiskt hopp och förtröstan mitt i en värld som i sig ger så lite av dem?`

När Kristus, Lammet, närmade sig tronen tog han bokrullen. Genom denna handling gavs all makt och välde till honom (se Ef. 1:20–22). I den stunden erkände hela universum hans rättmätiga herravälde över jorden. Det som gått förlorat med Adam var nu återfått med Jesus.

I och med att Kristus tog bokrullen lades hela mänsklighetens öde i hans händer. De fyra varelserna och de 24 äldste faller ner inför honom och tillber som de gjorde i Upp. 5:9: ”Du är värdig att ta boken och bryta dess sigill, ty du har blivit slaktad.” Genom detta bekräftar de upphöjda änglarna och den återlösta mänsklighetens representanter Kristus offer för mänskligheten. Genom sitt blod har han betalat lösesumman för de fallna människorna och erbjuder dem alla hopp om återlösning och löfte om en framtid som vi knappast kan föreställa oss.

De fyra varelserna och de äldste förenar sig nu med ett oändligt antal änglar kring tronen och riktar en lovprisning till Kungen som just bestigit tronen: ”Lammet som blev slaktat är värdigt att ta emot makten och få rikedom och vishet och styrka och ära och härlighet och lovsång” (Upp. 5:12). 

Nu förenar sig hela skapelsen i himlen och på jorden tillsammans i en hyllning både till Fadern och Kristus: ”Den som sitter på tronen, honom och Lammet tillhör lovsången och äran och härligheten och väldet i evigheters evighet” (Upp. 5:13). Deras lovprisning besvaras med ett ”Amen” av de fyra varelserna och de 24 äldste som böjer sig ner. Så avslutas denna mäktiga hyllning i den himmelska tronsalen.

`Fysikerna spekulerar att en dag kommer universum att antingen brinna upp eller expandera så mycket att allt blir bara tomhet. Vilken kontrast till den framtid som presenteras i Guds Ord! Hur kan vi redan nu glädja oss åt den framtid som väntar oss?`

