---
title: Missionsnytt
date: 25/01/2019
---

#### Hon lever ett positivt positivt liv

Albania är en ung volontär på 27 år som arbetar med ADRA:s projekt i Katima i Namibia. I detta område i Namibia har Adventistsamfundet över 20 000 medlemmar, och ADRA-programmet påbörjades för att ge ungdomar hopp om en bättre framtid

Programmet heter ”Att bygga hopp” och jobbar med ungdomar för att uppmuntra dem att testa sig för att se om de är hiv-positiva så att de kan påbörja behandling. Idag finns det nämligen bra mediciner som kan hjälpa dem som är hiv-positiva att leva ett positivt liv. Programmet startade för tre år sedan i ett område i landet där närmare 25 % av befolkningen är hiv-positiv. Framför allt är det ungdomar som är smittade!

Albania påbörjade sin egen behandling för fyra år sedan. När hon hade testat sig och förstod att hon bar på hiv-viruset trodde hon att livet var slut, och att det inte fanns någon framtid för henne. Hon började ta de starka medicinerna, men hon var orolig för att hon inte skulle tåla dem, att det skulle bli så många biverkningar. Till sin egen förvåning märkte hon att hon blev bättre när hon tog medicinerna. När hon sedan började i ADRA:s program fick hon rådgivning som gav henne tillbaka självförtroendet och tron på framtiden. 

Idag arbetar Albania som frivillig volontär i programmet för att ge hopp till de många ungdomar som hon möter. Hon använder sig själv som exempel på en ung människa som hade gett upp allt hopp om en morgondag, men som fått tillbaka hoppet om en ljusare framtid genom ADRA-programmet.

I Jeremia 29:11 läser vi: ”Jag vet vilka planer jag har för er, säger Herren. Det är planer för välgång och inte något ont, för att ge er en framtid och ett hopp.”

ADRA-programmet i Namibia är ett av de sätt som ADRA arbetar för att ungdomar ska få en ny tro på sin framtid och ge dem hopp i en situation där många annars ger upp, både på sig själv och på livet. 

