---
title: Det himmelska rådet i tronsalen
date: 21/01/2019
---

Beskrivningen av de äldste i Upp. 4:4 visar att de inte är änglavarelser. I Bibeln används titeln ”äldste” alltid om människor. I motsats till änglar, som alltid står inför Gud, sitter dessa äldste på sina troner. De vita kläderna som de bär är Guds trognas kläder (Upp. 3:4, 5). Segerkransar (grek. _stefanoi_) på deras huvuden är uteslutande reserverade för de heliga som har segrat (Jak. 1:12). Allt detta antyder att de 24 äldste är förhärligade människor.

Siffran 24 är symbolisk: den består av två set av 12; 12 är i Bibeln en symbol för Guds folk. De 24 äldste kan representera Guds folk i sin helhet, från både Gamla och Nya testamentets tider. Siffran 24 återspeglar också ledarna för de 24 avdelningar av präster som i tur och ordning tjänstgjorde i det jordiska templet (1 Krön. 24:1–19). 

Att de 24 äldste aldrig tidigare nämnts i Bibeln antyder att de är en ny grupp i den himmelska tronsalen.  De välkomnar Jesus efter hans segerrika död på korset och bevittnar hans upphöjelse till hans himmelska ställning vid hans himmelsfärd.

`Upp. 4:6–8 nämner också fyra varelser. Jämför beskrivningen av dem med de fyra varelserna i Hes. 1:5–14 och 10:20–22 samt seraferna i Jes. 6:2, 3.`

De fyra varelserna är upphöjda änglar som tjänar Gud som hans ombud och beskyddare av hans tron (Ps. 99:1). Deras vingar pekar symboliskt på hur snabbt de genomför Guds befallningar, och deras ögon pekar på deras intelligens. Deras utseende som lejon, ungtjur, människa och örn kan ses som en representation av skapelseordningen. I och med deras närvaro är hela Guds skapelse representerad i tronsalen. 

