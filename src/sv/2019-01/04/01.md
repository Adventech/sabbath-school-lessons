---
title: Lammet på sin tron
date: 19/01/2019
---

### Veckans huvudtexter:
Upp. 4; Hes. 1:5–14; Upp. 5; Ef. 1:20–23; Heb. 10:12; Apg. 2:32–36.

> <p>Nyckeltext</p>
> ”Den som segrar skall jag låta sitta hos mig på min tron, liksom jag har segrat och sitter hos min fader på hans tron” (Upp. 3:21).

Den föregående synen beskrev Kristus budskap till hans folk på jorden. Nu går synen över från jorden till himlen och koncentrerar sig på ”vad som skall ske härefter” (Upp. 4:1), framtiden. 

Synen i kapitel 4 och 5 ger en översikt av den stora striden. Precis som Upp. 12 skildrar scenen i kapitel 4 och 5 symboliskt frälsningsplanens historia, med början från Jesus verksamhet på jorden. Innan framtiden uppenbaras får vi dock en glimt av Kristus inträde i hans tjänst i himlen efter Golgota. På det sättet ger kapitel 4 och 5 himlens perspektiv på meningen med de framtida händelserna i resten av boken.

Man bör också lägga märke till att medan budskapen till de sju församlingarna skrevs på ett ganska rakt språk används från och med nu ett symbolspråk som inte alltid är lätt att tolka. Detta språk är taget från Guds folks historia som den återges i Gamla testamentet. Rätt tolkning av Uppenbarelseboken förutsätter rätt förståelse av dess symbolspråk i ljuset av Gamla testamentet.

