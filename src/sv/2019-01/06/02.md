---
title: Hålla fast vindarna
date: 03/02/2019
---

`Läs Upp. 7:1–3 och 2 Pet. 3:9–14. Vad ser Johannes? Hur länge förväntas änglarna hålla fast vindarna? Vad händer när märkningen med sigill är avslutad?`

I Gamla testamentet står vindar för destruktiva krafter genom vilka Gud verkställer domar över de onda (Jer. 23:19, 20). Det är ett annat sätt att beskriva de sju sista plågorna som gjuts ut över den oomvända mänskligheten strax före Jesus andra ankomst (Upp. 16). Men dessa destruktiva krafter hålls tillbaka genom ett gudomligt ingripande under tiden då Guds folk märks med sigill.

I forntiden betydde märkning med sigill i första hand ägarskap. Meningen med den symboliska märkningen med sigill i Nya testamentet är att ”Herren känner dem som är hans” (2 Tim. 2:19). Gud erkänner sitt eget folk och märker dem med den heliga Anden som sigill (Ef. 1:13, 14; 4:30). I den sista tiden kännetecknar sigillet på deras panna dem som valt att stå på Guds sida (Upp. 14:1). Guds sigill är inget synligt märke som sätts på ens panna utan betyder, som Ellen White säger, att människor ”tar till sig sanningen, intellektuellt och andligt, så att de inte kan rubbas” (Ellen White: _Last Day Events_, s. 220). De som villigt och medvetet ställer sig på odjurets sida får odjurets märke (Upp. 13:16, 17).

Guds sigillmärkta folks trohet har prövats i varje generation. Men trohetsprovet i den sista krisen kommer att gälla om man håller Guds bud (se Upp. 12:17; 14:12). Särskilt kommer det fjärde budet att pröva lydnaden för Gud (Upp. 14:7). Sabbaten har varit Guds folks märke på Bibelns tid (2 Mos. 31:12–17; Hes. 20:12, 20), och på samma sätt kommer den att vara ett tecken på lojalitet mot Gud i den sista krisen.

I den sista tiden fungerar sigillet också som ett tecken på skydd mot de destruktiva krafterna hos de sju sista plågorna (se Hes. 9:1–11 för den bakomliggande bilden för Upp. 7:1–3). Därmed får frågan som väckts i Upp. 6:17 sitt yttersta svar: de som kan bestå och vara skyddade på Guds vredes dag är Guds sigillmärkta folk. 

`Paulus varnar oss för att göra den heliga Anden bedrövad som vi fått som sigill (Ef. 4:30). Vad betyder det? Hur kan man bedröva den heliga Anden? När du har ett svar, vilka val kan du göra för att för att förebygga att du bedrövar honom?`

