---
title: Missionsnytt
date: 08/02/2019
---

#### Underliga drömmar

Antonios liv var en enda röra. Inom en kort tidsperiod hade han gift sig med sin flickvän, haft en affär med en annan flicka och förlorat sitt jobb som polis i tullen i São Tomé. Det är huvudstaden för landet São Tomé och Príncipe som består av två öar i Guineabukten.

Det gick ett år innan Antonio äntligen lyckades få ett nytt jobb på ett bryggeri. Han försökte försonas med sin fru. Men hon vägrade, och de skilde sig. Sedan dog hans far. Antonio började dricka mycket. Han flyttade in hos en ny kvinna, Alcina, och de fick två pojkar och en flicka tillsammans.

”Mitt liv blev mer och mer komplicerat”, berättar Antonio. ”Jag drack väldigt mycket, och det blev inte tillräckligt mycket pengar över till att försörja familjen.”

Och som om livet inte var komplicerat nog började Antonio få konstiga drömmar som han inte förstod. I São Tomé betraktas drömmar som väldigt betydelsefulla. 

Antonio fick en dröm där han bar på en ryggsäck och stod framför två olika trappor. En trappa var bred, och den andra var smal. Han upptäckte att trots ryggsäcken fick han gott om plats att gå uppför den breda trappan. Men han fick inte plats med den om han gick uppför den smala trappan. 

En tid senare fick han en ny dröm. I den här drömmen gick han mot en dörr när en kvinna plötsligt använde en stor sten för att hindra honom från att komma fram. Antonio orkade inte knuffa undan den stora stenen, men han upptäckte en smal öppning som han kunde tränga sig igenom. På andra sidan fanns det en grotta och en pool fylld med vatten. Antonio såg någon peka på vattnet.

En dag höll Antonio på att arbeta utanför bryggeriägarens hem när han fick en inbjudan från en granne att komma till ett evangeliskt möte i Adventkyrkan. På mötet den kvällen blev Antonio förvånad när pastorn läste från Matt. 7:13, 14 där Jesus säger: ”Gå in genom den trånga porten. Ty den port är vid och den väg är bred som leder till fördärvet, och det är många som går in genom den. Men den port är trång och den väg är smal som leder till livet, och det är få som finner den.”

Antonio kom tillbaka nästa kväll för att höra mer.

”Jag insåg att jag behövde lägga ifrån mig allt som hindrade mig från att gå uppför den smala trappan som jag sett i drömmen”, säger Antonio.”Ryggsäcken representerade alla bördor och dåliga beslut som tyngde ner mig och gjorde livet komplicerat. Vattnet var förstås en symbol på dopet. För att få frid, bli döpt och börja ett nytt liv måste jag välja bort allt som jag var slav under”, fortsätter han.

Antonio och hans fru blev döpta och gifte sig. Idag är Antonio 45 år och arbetar i kassan på ett snickeri. Han är också diakon i församlingen där han besökte den evangeliska mötesserien. Och livet är inte längre komplicerat. 

”Jag är lycklig och tackar Gud för allt han har gett mig”, avslutar Antonio.

