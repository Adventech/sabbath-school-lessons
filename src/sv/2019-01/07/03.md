---
title: Basunernas betydelse
date: 11/02/2019
---

I beskrivningen av Guds ingripanden för sitt folk använder Uppenbarelseboken bilder från Gamla testamentet. Basunerna var en viktig del av det gamla Israels dagliga liv (se 4 Mos. 10:8–10 och 2 Krön. 13:14, 15). Deras ljud påminde människorna om gudstjänsten i templet; man stötte också i basuner inför krig, vid skördetiden och under högtider.

Basunstötar gick hand i hand med bönen. Under gudstjänsten i templet eller vid högtider ”påminde” basunerna Gud om hans förbund med sitt folk. De påminde också folket att vara redo för ”Herrens dag” (Joel 2:1). En basunstöt i striden ropade till Gud, tillsammans med böner, att rädda sitt folk. Denna tanke är bakgrunden till basunerna i Uppenbarelseboken.

`Läs Upp. 8:13; 9:4, 20, 21. Vilka är de sju basunernas domar riktade mot?`

Händelserna som dragits igång av basunerna i Uppenbarelseboken anger att Gud griper in i historien som svar på hans folks böner. Medan sigillen främst koncentrerar sig på dem som bekänner sig vara Guds folk förkunnar basunerna domar mot jordens invånare (Upp. 8:13). Samtidigt är de uppmaningar till människor att vända om innan det är för sent. 

De sju basunerna täcker historiens gång från Johannes tid fram till slutet av den här jordens historia (Upp. 11:15–18). Man stöter i basunerna medan förbönen pågår i himlen (Upp. 8:3–6) och evangeliet predikas på jorden (Upp. 10:8–11:4). Basunernas domar omfattar bara en del; bara en tredjedel av skapelsen drabbas. Den sjunde basunen meddelar att tiden är inne för Gud att ta sitt rättmätiga styre. De sju basunerna omfattar ungefär samma tid som de sju församlingarna:

(a) De två första basunerna förkunnar domar över nationerna som korsfäste Kristus och förföljde den tidiga församlingen, det upproriska Jerusalem och Romarriket.

(b) Den tredje och fjärde basunen beskriver himlens reaktion på avfallet under medeltiden och efter reformationen.

(c) Den femte och sjätte basunen beskriver situationen i den sekulära världen efter upplysningstiden, som karakteriseras av omfattande demonisk aktivitet som drar världen till striden vid Harmagedon.

`Utan tvekan är historien blodig och full av smärta och sorg. På vilket sätt borde denna sorgliga verklighet hjälpa oss att inse hur underbart allt det verkligen är som vi har blivit lovade i Jesus?`

