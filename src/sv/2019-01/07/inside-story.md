---
title: Missionsnytt
date: 15/02/2019
---

#### Carlos tre fruar

Carlos hade tre fruar. De bodde i São Tomé som är huvudstad i republiken São Tomé and Príncipe. 

Carlos var en av åtta bröder. Barnen växte upp hos sin mormor som var adventist. Men när deras mormor dog tappade Carlos och hans syskon kontakten med kyrkan.

När Carlos var 21 flyttade han in hos sin flickvän Edite. Hon var kristen men tillhörde ett annat samfund. Paret fick en dotter. På ön är det tradition att sätta örhängen på en nyfödd flicka. Tanken är att de ska skydda henne från ondskan. Carlos gick inte längre i kyrkan, men han tog ändå avstånd från vidskepelse och gillade inte tanken att smyckena skulle kunna skydda hans dotter. Han bad Edite att låta bli att göra hål i flickans öron.

Innan paret hade kommit fram till en överenskommelse lät Edite barnet döpas av en präst utan att berätta det för Carlos. När Carlos fick höra om barndopet lämnade han Edite för ett nytt förhållande med en kvinna som hette Maria. Men Edite var inte beredd att ge upp relationen och fortsatte att kontakta Carlos.

”Så det slutade med att jag hade två fruar”, säger Carlos.

Sedan träffade han en tredje kvinna och började dejta henne. De flyttade ihop och fick ett barn. Då hade Carlos fem barn med Edite, fyra tillsammans med Maria och ett barn tillsammans med den tredje hustrun.

Carlos måste försöka dela sin tid rättvist mellan sina tre familjer. Den första frun, Edite, kände sig ensam och blev vän med ett par adventister. Hon började följa med dem till kyrkan och blev så småningom döpt.

Carlos hade inget större intresse för Gud och religion. Men han accepterade Edites inbjudan att vara med en sabbat då två av deras döttrar skulle döpas.

När de två tonåringarna sjöng tillsammans blev Carlos gråtfärdig. Han kom ihåg hur han själv hade gått i Adventkyrkan som barn. Efter den dagen började han följa med Edite till kyrkan.

När Carlos andra hustru, Maria, fick veta att han gick i Edites kyrka anklagade hon honom för att planera att överge henne. 

”Jag går bara dit för att lära känna Gud”, svarade Carlos. ”Det behöver du också göra. Följ med mig till kyrkan!”

Maria började gå i kyrkan. Varje sabbat körde Carlos Edite och Maria till varsin kyrka och turades om att fira gudstjänst i deras församlingar. Carlos tredje fru hade nu lämnat honom.

Carlos hade börjat inse att han behövde välja en av fruarna. Men vem skulle han gifta sig med? Han hade bett och fastat varje sabbat i två månader. En dag öppnade han sin Bibel och blicken föll på Malaki 2:14 som säger: ”Herren var vittne vid föreningen mellan dig och din ungdoms hustru som du är trolös mot trots er gemenskap och ert äktenskapsförbund.”

Och den hustrun var ju Edite. Maria kände att hennes liv ödelades av Carlos beslut. De grät tillsammans, men hon visste att hon måste acceptera detta.

Carlos gifte sig med Edite den 29 december 2013 och blev sedan döpt.,”Det var början på ett nytt liv”, säger han. ”Och Gud har fått leda mina beslut ända sedan dess.”

