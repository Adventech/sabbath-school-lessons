---
title: De heligas böner
date: 10/02/2019
---

Upp. 8 börjar med en bild på sju änglar som står inför Gud och som är redo att blåsa i sina basuner. Innan de blåser i basunerna kommer det en annan scen. Dess syfte är att förklara basunernas teologiska innebörd.

Läs Upp. 8:3, 4 och nedanstående beskrivning av den dagliga tempeltjänsten i Jerusalem: En judisk bibelkommentar förklarar att vid kvällsoffret lades lammet på brännofferaltaret, och blodet hälldes ut nedanför altaret. En tjänstgörande präst tog ett gyllene kar inne i templet och offrade rökelse på det gyllene altaret i det heliga. När prästen kom ut slängde han karet på golvet, vilket skapade ett högt ljud. I samma ögonblick blåste sju präster i sina basuner och markerade slutet på den dagens tempeltjänst.

Man kan se hur språkbruket från kvällsoffertjänsten används i Upp. 8:3–5. Det är anmärkningsvärt att ängeln tar emot rökelsen vid ”det gyllene altaret inför tronen” (Upp. 8:3). Rökelsen representerar Guds folks böner (Upp. 8:5). Därmed är bönerna som ängeln offrar inför Gud Guds förföljda folks böner. Deras böner är nu hörda av Gud.

Upp. 8:3–5 ger oss viktig information om basunerna i Uppenbarelseboken: 

a. De sju basunerna är Guds domar över den upproriska mänskligheten, svar på Guds förtryckta folks böner.

b. Basunerna följer Jesus död som Lamm och löper följaktligen genom historien fram till Jesus andra ankomst (se Upp. 11:15–18).

`Läs Upp. 8:5 och Hes. 10:2. Vad är källan till elden som kastas över Guds folks fiender? Hur förklarar Hesekiels syn om elden som slungades över det fallna Jerusalem naturen av basunerna i Uppenbarelseboken?`

Ängeln fyller karet med eld från altaret och kastar ner den till jorden. Det är viktigt att den här elden kommer just från det altare där de heligas böner offrades. Detta visar att de sju basunernas domar faller över jordens invånare som svar på Guds folks böner. Guds folk är inte bortglömt, och Gud kommer att gripa in för deras skull när hans tid har kommit.

