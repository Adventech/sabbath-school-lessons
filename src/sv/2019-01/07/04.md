---
title: En ängel med en öppen bok
date: 12/02/2019
---

Den sjätte basunen leder oss till den sista tiden. Vad kallas Guds folk till att göra under denna tid? Innan den sjunde basunen ljuder görs en paus i händelseförloppet för att förklara Guds folks uppdrag och erfarenhet i den sista tiden.

`Läs Upp. 10:1–4. Vad händer här?`

Denna ängel, som ser ut som Kristus, håller en öppen bok. Han ställer sina fötter på havet och jorden, vilket markerar hans allomfattande styre, och att det han nu ska förkunna har världsomfattande betydelse. Han ropar som ett rytande lejon. Ett lejons rytande symboliserar Guds röst (se Hos. 11:10).

Johannes tillåts inte att skriva vad åskorna har sagt. Det finns saker beträffande framtiden som Gud inte har uppenbarat genom Johannes. 

`Läs Upp. 10:5–7. Jämför denna text med Dan. 12:6, 7. Vilka ord har de gemensamt?`

När ängeln säger: ”Tiden är ute” (Upp. 10:6) visar det grekiska ordet _chronos_ att han syftar på en tidsperiod. Detta pekar tillbaka på Dan. 12:6, 7, där en ängel säger att förföljelsen av de heliga ska vara en tid, två tider och en halv tid, eller 1 260 år (538–1798). Någon gång efter denna profetiska tidsperiod ska slutet komma.

Konstaterandet att tiden är ute syftar på den profetiska tiden i Daniels bok, särskilt de 2 300 profetiska dagarna i Dan. 8:14 (457 f.Kr. –1844 e.Kr.). Efter denna tid finns inga profetiska tidsperioder mer. Ellen White säger: **”Denna tid, som ängeln deklarerar med en högtidlig ed, är … profetisk tid, som föregår vår Herres ankomst. Det vill säga: människorna har inget mer budskap om en bestämd tid. Efter denna tidsperiod, från 1842 till 1844, kan ingen definitiv profetisk tid mer spåras. Den längsta beräkningen når fram till hösten 1844” (Ellen G. White Comments, _The_ _SDA Bible Commentary_, vol. 7, s. 971).**

`Vad säger detta oss om varför vi behöver akta oss för _alla_ framtida försök att sätta datum?`

