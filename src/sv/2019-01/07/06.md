---
title: De två vittnena
date: 14/02/2019
---

`Läs Upp. 11:3–6. På vilka sätt återspeglar de två vittnena Serubbabel och Josua i deras kungliga och prästerliga roller? Se Sak. 4:2, 3, 11–14.`

Tanken på de två vittnena kommer från judarnas juridiska system som fordrar åtminstone två vittnen för att bekräfta att någonting är sant (Joh. 8:17). De två vittnena representerar Bibeln, men de kan också representera Guds folk som vittnar om Bibeln. De två kan inte separeras, eftersom Guds folk är kallade till att förkunna Bibeln för världen.

De två vittnena beskrivs profetera klädda i säckväv under den profetiska tidsperioden av 1 260 år (538–1798). Detta pekar tillbaka på Upp. 10:11, där Johannes befalls att profetera. Detta visar att denna kallelse att profetera utökas till församlingen, som behöver fortsätta att förkunna Guds sanning för världen. Säckväv är sorgens klädnad (1 Mos. 37:34) och pekar på den svåra tid som Guds folk måste gå igenom medan de ”profeterar på nytt”.

`Läs Upp. 11:7–13. Beskriv med egna ord vad som hände de två vittnena i slutet av den profetiska tiden på 1 260 dagar.`

Odjuret som dödar de två vittnena reser sig från själva Satans boning. Dödandet av vittnena gäller historiskt den ateistiska attacken mot Bibeln och avskaffandet av religionen i samband med händelserna kring den franska revolutionen. Detta antireligiösa system hade Sodoms moraliska förfall, Egyptens ateistiska arrogans och Jerusalems upproriskhet. Det som hände Jesus i Jerusalem händer nu Bibeln utifrån detta antireligiösa system.

Vittnenas uppståndelse pekar på det stora uppvaknande intresset för Bibeln efter den franska revolutionen. Det ledde till att det grundades bibelsällskap och många missionsrörelser i syfte att sprida Bibeln.

Strax före slutet kommer världen att bevittna en världsomfattande förkunnelse av Bibeln som aldrig förr i historien. Denna sista förkunnelse har en bittersöt inverkan, eftersom den väcker motstånd från de demoniska verksamheter som utför mirakel för att lura världen till den sista striden mot Guds trogna vittnen (se Upp. 16:13–16).

