---
title: Studiehjälp 
date: 15/02/2019
---

Den sjunde basunen (Upp. 11:15–18) markerar slutet på den här jordens historia. Tiden har kommit för Gud att visa sin makt och sitt styre. Denna upproriska planet, som har varit under Satans herravälde i tusentals år, håller på att komma tillbaka till Guds herravälde och styre. Det var efter Kristus död på korset och hans himmelsfärd som Satan, inkräktaren, förvisades för evigt från himlen, och Kristus förklarades vara jordens legitima härskare (Upp. 12:10), även om Satan försöker skapa allt kaos han kan, i vetskap om att hans tid är kort (Upp. 12:12). Den sjunde basunen förkunnar att inkräktarmakterna har gripits och att den här världen slutgiltigt har kommit under Guds rättmätiga styre.

Den sjunde basunen ger en överblick över innehållet i bokens andra hälft, som handlar om de sista händelserna: 1) _Nationernas vrede_: Upp. 12<a>–</a>14 beskriver Satan full av vrede (Upp. 12:17), som med sina två allierade, odjuret från havet och odjuret ur jorden, förbereder världens folk för att strida mot Guds folk. 2) _Din vrede har kommit_. Gud svarar på folkens vrede med de sju sista plågorna, som benämns som Guds vrede (se Upp. 15:1). 3) _Tiden för de dödas dom_ beskrivs i Upp. 20:11–15. 4) _Att belöna Guds tjänare_ beskrivs i Upp. 21–22. (5) _Förgöra dem som fördärvar jorden_: Upp. 19:2 säger att den sista tidens Babylon döms därför att det har fördärvat jorden. Satans, hans härars och hans två allierades undergång är den sista akten i den stora stridens drama (Upp. 19:11–20:15).

**Samtalsstart:** Har du någon gång läst kapitlen om de sju basunerna i Uppenbarelseboken? Hur mycket upplevde du att du förstod?

**Förbön:** Be om Guds ingripande för dem som förtrycks för sin tro på Jesus i vårt land och andra delar av världen. Be att alla i gruppen ska vara redo att möta förtryck och hån på ett modigt sätt utan att ge avkall på vår tro.

**Samtalsfrågor:**

`1. Ibland finner vi att predikan av evangelium kan vara bitter (Upp. 10:10). Våra ord förkastas, hånas, och vi själva kan förkastas och hånas. Ibland väcker predikan också motstånd. Vilka bibliska personer kan du tänka på som fick möta sådana prövningar, och vad kan vi lära oss från deras erfarenheter för vår egen del?`

`2. Fundera över följande: ”Om och om igen har jag varnats för att fastställa tidpunkter. Det kommer aldrig mer att finnas något budskap för Guds folk baserat på tidpunkter. Vi ska inte veta den definitiva tiden för vare sig den heliga Andens utgjutande eller Kristus återkomst” (Ellen White: _Selected Messages, _bok 1, s. 188). Vilka problem ser du med att rita profetiska kartor över de sista händelserna efter 1844? Hur kan man gardera sig mot de oundvikliga fallgropar som dessa kartor medför?`

