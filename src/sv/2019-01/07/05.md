---
title: Att äta bokrullen
date: 13/02/2019
---

`Läs Upp. 10:8–11. Att äta något används i Bibeln för att beskriva mottagandet av ett budskap från Gud för att förkunna det för människor (se Hes. 2:8–3:11; Jer. 15:16). Vid mottagandet är budskapet goda nyheter, men när det förkunnas resulterar det ibland i bitterhet när det motsägs och förkastas av många.`

Johannes bittersöta erfarenhet av att äta bokrullen relaterar till att beseglingen av Daniels profetior om den sista tiden bryts. Johannes representerar här församlingen som har fått befallningen att förkunna evangelium i slutet av Daniels profetiska tid på 1 260 dagar.

Sammanhanget antyder att Johannes erfarenhet i synen pekade på en annan bittersöt erfarenhet i slutet av den profetiska perioden på 2 300 år. Utifrån Daniels profetior trodde William Millers efterföljare att Kristus skulle återvända år 1844. Det budskapet var sött för dem. Men när återkomsten inte inträffade upplevde de att budskapet som de hade förkunnat blev bittert.

Befallningen till Johannes att ”profetera på nytt” för världen pekar på sabbatsfirande adventister som har i uppdrag att förkunna budskapet om Jesus andra ankomst i samband med Daniels profetior.

`Läs Upp. 11:1, 2. Vad får Johannes befallning om att göra?`

Detta avsnitt fortsätter scenen från Upp. 10. Johannes får befallning om att mäta templet, altaret och dem som tillbad där. I Bibeln är mätning en bild på dom (se Matt. 7:2). Templet som skulle mätas är i himlen där Jesus tjänstgör för oss. Hänvisningen till templet, altaret och dem som tillber pekar på försoningsdagen (se 3 Mos. 16:16–19). Försoningsdagen var en ”mätningens” dag när Gud dömde sitt folks synder. Därmed pekar Upp. 11:1 på den dom som äger rum innan Jesus kommer tillbaka. Denna dom omfattar uteslutande Guds folk, de som tillber i templet.

Upp. 11:1 visar att budskapet om den himmelska helgedomen ligger i hjärtat av den sista evangelieförkunnelsen. I det ingår att Guds karaktär bekräftas rättfärdig. Som sådan ger det den fulla dimensionen av evangeliet om Kristus försoningsverk och hans rättfärdighet som den enda vägen till frälsning för människorna.

`I ritualerna på försoningsdagen hade blodet en central roll. När vi tänker på detta, hur kan vi då alltid påminna oss verkligheten att domen är goda nyheter? Varför är denna sanning så viktig?`

