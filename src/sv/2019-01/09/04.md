---
title: Odjuret som stiger upp ur jorden
date: 26/02/2019
---

Den första hälften av Uppenbarelseboken beskriver den medeltida kyrkliga makten under den profetiska tiden 1 260 dagar/år. I och med den franska revolutionen fick detta religiöst-politiska system ett dödligt sår. Men det dödliga såret skulle läkas till slut och åter väcka detta system till liv. Den andra hälften av kapitlet beskriver hur denna läkning av odjurets dödliga sår faktiskt ska ske.

`Läs Upp. 13:11. Vilka är det andra odjurets kännetecken? Vad har det för betydelse, i ljuset av Upp. 12:14–16, att detta odjur stiger upp ur jorden?`

Johannes observerar att ett annat odjur uppstår ur jorden. Detta pekar på det andra odjuret som en makt av samma slag som det föregående. Men i motsats till det första odjuret, som såg skrämmande ut, ser detta odjur ur jorden ofarligt ut. Det har ”två horn som liknade ett lamms” (Upp. 13:11). Lammet är i Uppenbarelseboken uteslutande en symbol för Kristus. Därmed har denna makt i den sista tiden ett kristuslikt utseende.

Denna makt framställs som ett lammlikt odjur som är välvilligt mot församlingen, och som uppstår i ett område som beskyddade kvinnan/församlingen för drakens vattenflod i slutet av den profetiska tiden på 1 260 dagar (Upp. 12:14–16). Det är helt tydligt en ny aktör på scenen, som har stigit upp som en världsmakt _efter_ att havsodjuret fått det dödliga såret under den franska revolutionens händelser, vilket innebär att det är uteslutande en aktör i den sista tiden.

Texten visar dock att denna lammlika makt till slut börjar tala som en drake, likt djävulen själv. Denna makt i den sista tiden kommer att verka för att försöka få hela världen att tillbe det första odjuret, som fick det dödliga såret. Detta visar att det område, som en gång under medeltiden gett skydd och trygghet åt församlingen, vid en senare tidpunkt kommer att spela en förföljande roll i den sista tidens händelser.

”Vilken nation i den ’nya världen’ var det som år 1798 höll på att komma till makten och som gav löfte om storhet och styrka och som tilldrog sig världens uppmärksamhet? Profetians uppfyllelse är så uppenbar att det inte finns någon anledning till tvivel. Bara en enda nation och ingen annan motsvarar den bild som profetian tecknar. Det är USA” (Ellen White: _Från mörker till ljus_, s. 382).

`När USA först identifierades som detta odjur var det inte alls i närheten av den makt det har nu. Hur hjälper detta faktum till att identifiera USA som den makt som beskrivs i denna profetia?`

