---
title: Havsodjurets aktiviteter
date: 25/02/2019
---

Som vi såg igår talade Upp. 13:5 om en särskild tid av förföljelse. De 42 månaderna med odjurets aktiviteter är samma tid som de 1 260 dagarnas förföljelse av kvinnan/församlingen i Upp. 12:14. Profetiska dagar står som symboler för år. År 538 markerar passande början av denna profetiska tid då den romerska kyrkan med påven som sitt överhuvud etablerade sig som en kyrklig makt som dominerade i västvärlden under medeltiden. Händelser i den franska revolutionen gav odjuret ett dödligt sår år 1798 och gjorde därmed ett tillfälligt slut på kyrkans förtryckande regim och den statligt institutionaliserade religionen.

`Jämför Upp. 13:5–8 med Dan. 7:24, 25 och 2 Thess. 2:2–12. På vilka sätt återspeglar havsodjurets aktiviteter beskrivningarna av det lilla hornet och laglöshetens människa?`

Odjurets aktiviteter under den profetiska tiden av 1 260 dagar står omtalade i hädelsetermer. I Nya testamentet kan hädelse innebära ett anspråk på jämlikhet med Gud (Joh. 10:33; Matt. 26:63–65) och Guds privilegier (Mark. 2:7). Havsodjurets hädelser riktar sig in på ”att häda Gud, häda hans namn och hans tält, alla som bor i himlen” (Upp. 13:6). Guds boning är helgedomen i himlen, där Kristus tjänstgör för vår frälsning. Havsodjuret förnekar hans förmedlande verk genom att ersätta det med ett mänskligt system som gör anspråk på att förrätta frälsningen och syndernas förlåtelse, handlingar som till sitt väsen är hädelse.

Upp. 13 pekar på en tid av ett stort avfall i den kristna kyrkan, som gick i uppfyllelse när statskyrkan i Västeuropa, under Roms ledning, gjorde anspråk på Guds ställning och företrädesrätt med påven som sitt överhuvud. Kristus försoningstjänst i himlen ersattes av kyrkans prästerskap. De som vägrade att underkasta sig Rom drabbades av förföljelse och martyrskap. Även om sådana uttalanden idag ses som hårda och även intoleranta, kan inte nuet radera bort historien, oavsett hur mycket människorna skulle önska att det kunde detta.

`Hur kan vi förbli trogna profetian om församlingens historia och ändå samtidigt vara vänliga och hänsynsfulla när vi lägger fram dessa sanningar för andra?`

