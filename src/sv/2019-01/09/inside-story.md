---
title: Missionsnytt
date: 01/03/2019
---

#### Ett fall för Jesus

Constâncio föll två meter och landade på huvudet innan han äntligen lyckades sluta dricka och ta emot Jesus.

Constâncio, en ung jordbrukare med två små barn, blev intresserad när en grupp adventister som var ute på en campingtur stannade några nätter i hans by på en bergstopp i São Tomé och Príncipe. Han märkte att adventisterna varken drack eller rökte. När gruppen hade åkt vidare ville Constâncio veta mer om adventisterna och började följa med en församlingsmedlem som studerade Bibeln tillsammans med människor i deras hem. Snart frågade han pastorn om han fick bli döpt.

”Först måste du överlämna ditt liv till Gud så att han kan hjälpa dig att sluta dricka och röka”, svarade pastorn. Constâncio gav upp dessa vanor och blev döpt.

Sex månader senare gick han dock tillbaka till sina gamla vanor. Constâncios fru blev rasande. Även om hon själv inte var döpt gillade hon den nya mannen som han hade blivit.

Constâncio läste Bibeln för att få mer kunskap om den kristna livsstilen. Han läste Jesaja 55:2 där det står: ”Varför lägger ni pengar på det som inte är bröd, er lön på sådant som inte mättar? Lyssna till mig, så får ni äta gott och njuta av feta rätter.”

Constâncio tänkte:  ’’Ja, varför ska jag lägga mina pengar på saker som inte är bröd om jag fortfarande inte blir nöjd?”

I flera veckor bad han till Gud om att få hjälp med att övervinna sitt missbruk. Men trots det fortsatte han att köpa alkohol och tobak.

En natt när Constâncio var berusad klättrade han uppför stegen till sitt hem. Som de flesta som bodde i byn bodde han och hans familj i ett traditionellt trähus på styltor. Hans hustru, sjuåriga son och fyraåriga dotter sov djupt.

Efter att ha vänt sig oroligt i sängen några gånger kom Constâncio ihåg att han hade glömt att tvätta fötterna som var mycket leriga efter en regnig dag. Han snubblade ut på husets träveranda. Men när han böjde sig ner för att tvätta fötterna tappade han balansen och föll handlöst sju meter ner till marken. Hans huvud missade att slå i en klippa med minsta möjliga marginal. På morgonen ville flera vänner bjuda Constâncio på en drink som tröst efter hans nära möte med döden. Men han gned sitt ömma huvud, tackade nej och sa: ”Jag kommer a ldrig mer att dricka eller röka.” Och han har hållit sitt löfte.

”Mitt sug efter att dricka och röka var borta,” sa han i en intervju i byns Adventkyrka där han är församlingsföreståndare. ”Det var ett bönesvar.”

Idag är en tredjedel av byns 200 invånare döpta och adventister. Och det kan komma 120 personer till gudstjänsten på sabbaten. Bland dem finns Constâncios fru, barn och fem före detta alkoholister som med Constâncios stöd har lärt sig att lita på Guds hjälp för att övervinna sitt eget missbruk.

Ett av detta kvartals särskilt utvalda missionsprojekt är att bygga ett rehabiliteringscenter i São Tomé för att hjälpa människor som missbrukar droger och alkohol. Tack för era gåvor!

