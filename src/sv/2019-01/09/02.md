---
title: Odjuret från havet
date: 24/02/2019
---

`Läs Upp. 13:1–4 och 17:8. Vilka är odjurets egenskaper, och vilka stadier finns det i dess existens?`

Johannes ser ett skrämmande odjur stiga upp från havet. Medan odjuret står för en politisk makt pekar beskrivningen av havsodjuret på en makt som är både religiös och politisk. Havet symboliserar de stormande sociala och politiska förhållanden som följde efter Romarrikets fall (se Dan. 7:2, 3, 23, 24). 

Johannes beskriver odjuret när det stiger upp ur vattnet. Odjuret har sju huvuden och tio horn, samma som draken i Upp. 12:3, vilket visar ett samband mellan de två. På odjurets huvuden står hädiska namn, och på dess horn finns kungliga kronor. Odjurets huvuden är makter som Satan har använt för att förfölja Guds folk under historiens gång (se Upp. 17:9–11). De hädiska namnen antyder gudomliga titlar som odjuret gör anspråk på. De tio hornen hänvisar till Dan. 7:24 och symboliserar nationer som uppstått ur Romarriket efter dess fall. Dessa kännetecken syftar till påvemaktens tid i Romarriket.

När odjuret stiger upp ur vattnet påminner det om en leopard, en björn och ett lejon. På det sättet kombinerar odjuret de fyra odjurens egenskaper (symboler för världsriken) i Dan. 7:2–7: Babylon, Medien-Persien, Grekland och Rom (Dan. 7:17). Men Johannes räknar upp dem i omvänd ordning och visar att havsodjuret har att göra med det fjärde odjuret i Dan. 7, Romarriket.

Draken gav odjuret sin makt, sin tron och stor auktoritet. Liksom Fadern har gett sin tron och auktoritet åt Kristus (Upp. 2:27) satsar draken på odjuret som sin medregent och representant på jorden. Detta bekräftar att havsodjuret är den andra medlemmen i den sataniska treenigheten och strävar efter att ta Jesus Kristus plats i människornas sinnen och hjärtan. 

Upp. 13 fastslår att tidsperioden för odjurets verksamhet är den profetiska tiden på 42 månader, eller 1 260 dagar, i betydelsen år. Denna fas slutar när ett av odjurets huvuden får ett dödligt sår och orsakar odjurets tillfälliga död. När såret läks kommer odjuret åter till liv. Detta orsakar världens beundran, och man tillber både draken och odjuret.

