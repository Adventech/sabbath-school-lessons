---
title: Satan och hans två allierade
date: 23/02/2019
---

### Veckans huvudtexter:
Upp. 13; 17:8; Dan. 7:24; 2 Thess. 2:2–12; Upp. 12:14–16; 1 Kung. 18:38.

> <p>Nyckeltext</p>
> ”Och draken rasade mot kvinnan och gick bort för att strida mot hennes andra barn, mot dem som håller Guds bud och har Jesu vittnesbörd” (Upp. 12:17).

Upp. 12 avslutas med bilden på en vred Satan som förbereder en strid mot Kristus trogna folk. Kapitel 13 beskriver honom i förberedelse för den sista striden men med hjälp av sina två allierade, som båda beskrivs som odjur. Som motpol till Guds treenighet (se Upp. 1:4–6) formar dessa tre makter en ohelig triad, förenade i motstånd mot Guds frälsningsgärningar och i försöken att vinna världens lojalitet.

En maning till försiktighet är nödvändig. Hittills har vi behandlat profetior som redan gått i uppfyllelse i det förflutna. Från och med nu behandlar vi för det mesta, men inte uteslutande, profetior som ännu inte har gått i uppfyllelse. Genom dem visar Gud oss vad som kommer att hända i den sista tiden så att vi inte blir överraskade.

Vi behöver dock komma ihåg att medan dessa profetior talar om för oss vad som kommer att hända i slutet säger de inte oss _när_ och _exakt hur_ de sista händelserna utvecklas. Vi behöver därför akta oss för att spekulera bortom vad profetian säger oss. Låt oss inte glömma att Uppenbarelsebokens profetior har praktiska syften: att lära oss hur vi ska leva idag och vara beredda inför framtiden.

