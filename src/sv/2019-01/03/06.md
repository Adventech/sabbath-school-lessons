---
title: De kristna i Laodikeia
date: 17/01/2019
---

Den sista församlingen som Jesus riktade sig till låg i Laodikeia, en välbärgad stad vid en viktig handelsled. Den var känd för sin ullindustri, sina banker (som hade en stor mängd guld) och för en läkarskola som tillverkade ögonsalva. Välståndet gjorde invånarna självgoda. Omkring år 60 förstörde en jordbävning staden. Då avböjde invånarna erbjudandet om hjälp från Rom och menade att de hade allt som behövdes för att utföra uppgiften. Eftersom staden saknade vatten leddes det genom en akvedukt som kom från de heta källorna vid Hierapolis. Eftersom de låg långt från Laodikeia var vattnet ljummet när det kom fram.

`Läs Upp. 3:14–17 och Hos. 12:8. Dra paralleller mellan stadens historiska förhållanden och Kristus omdöme om denna församling. Hur påverkade stadens självgoda anda de kristna i Laodikeia?`

Jesus anklagade inte de kristna i Laodikeia för någon allvarlig synd, villolära eller avfall. Deras problem var snarare självgodhet som ledde till andlig slöhet. Likt vattnet som nådde staden var de varken uppfriskande kalla eller varma utan ljumma. De påstod att de var rika och inte i behov av någonting, men de var fattiga, nakna och blinda för sitt andliga tillstånd.

Församlingen i Laodikeia representerar på ett träffande sätt församlingens andliga tillstånd vid slutet av den här jordens historia. Detta visas genom att det finns starka språkliga länkar till Upp. 16:15 som handlar om förberedelsen för den slutliga krisen. Därför kan vi se att församlingen i Laodikeia var tänkt som en bild på den sista tidens församling. Den sista församlingen kommer att finnas i en tid då det sker stora politiska, religiösa och sekulära omvälvningar, och den kommer att möta utmaningar som ingen annan tidigare generation har mött. Men denna församling är självgod och brottas med sin äkthet. Jesus varning till den har en långtgående tillämpning för alla som är en del av hans församling i den sista tiden.

Jesus försäkrar de kristna i Laodikeia att han älskar dem och att han inte ska överge dem (Upp. 3:19). Han avslutar sin vädjan med en bild av sig själv som brudgummen i Höga visan 5:2–6 som står vid dörren och bultar och vädjar om att få komma in (Upp. 3:20). Var och en som öppnar dörren och släpper in honom får löfte om att vara nära honom vid måltiden. Denna kallelse får vi inte missa.

