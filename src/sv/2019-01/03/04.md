---
title: Kristus budskap till Thyatira
date: 15/01/2019
---

Jämfört med andra städer hade Thyatira ingen politisk eller kulturell betydelse i den forntida historien, så långt vi känner till idag. Den var snarare känt för handeln. För att driva ett företag eller ha ett arbete måste människorna tillhöra något handelssällskap. Medlemmarna måste närvara vid deras festivaler och delta i tempelritualer som ofta innefattade omoraliska aktiviteter. De som inte gjorde det uteslöts ur sällskapen och drabbades av ekonomiska sanktioner. De kristna i den här staden måste välja mellan kompromisser och att förbli trogna mot evangeliet.

`Läs Upp. 2:18–29. Hur presenterar Jesus sig själv för dessa människor (se även Dan. 10:6)? Vilka kvaliteter berömde Jesus församlingen för, och vad fanns det för problem där?`

Likt församlingen i Pergamon var hotet för församlingen i Thyatira kompromisser med den hedniska omgivningen. Namnet ”Isebel” syftar på kung Achavs hustru, som ledde Israel till avfall (1 Kung. 16:31–33). Jesus beskriver henne som en andlig sköka. De som hade överseende med hennes undervisning begick andligt äktenskapsbrott med henne.

Situationen som beskrivs i församlingen i Thyatira kan tillämpas på församlingens tillstånd i stort under medeltiden. Faran för församlingen kom inte utifrån utan från dem som gjorde anspråk på att ha fått sin auktoritet från Gud. Under den tiden ersatte traditionen Bibeln, mänskligt prästerskap och heliga reliker ersatte Kristus prästadöme, och gärningar betraktades som medel till frälsning. De som inte tog till sig den institutionaliserade kyrkans fördärvade inflytande drabbades av förföljelse och till och med död. Under många långa århundraden (se Dan. 7:25) var evangeliet helt enkelt förlorat.

`Tänk på orden i Upp. 2:25: ”Men håll fast vid det ni har, tills jag kommer.” Vad betyder de för oss, både som församling och individuellt? Vad har vi fått av Jesus som vi ska hålla fast vid?`

