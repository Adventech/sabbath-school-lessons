---
title: Kristus budskap till Sardes
date: 16/01/2019
---

Sardes hade en ärofylld historia. Men under den romerska tiden hade staden mist sin prestige. Staden hade kvar sitt välstånd men dess härlighet grundade sig på dess förflutna och inte på den nuvarande verkligheten. Staden var byggd på toppen av en brant kulle och därför var den svår att erövra. Invånarna kände sig så trygga att stadsmurarna blev dåligt bevakade.

`Läs Upp. 3:1–6 och Matt. 24:42–44 samt 1 Thess. 5:1–8. Vilka tre saker manar Jesus de kristna i Sardes att göra för att bota sitt andliga tillstånd? Hur motsvarar Jesus maning att ”bevara” den historiska bakgrunden av staden?`

Jesus erkänner att några kristna i församlingen i Sardes var trogna, men de flesta av dem var andligt döda. Församlingen anklagas inte för någon öppen synd eller avfall (som församlingarna i Pergamon och Thyatira) utan för andlig slöhet.

Budskapet till församlingen i Sardes tillämpas på ett träffande sätt på protestanternas andliga tillstånd under tiden efter reformationen, när kyrkan gradvis sjönk ner i livlös formalism och i ett tillstånd av andlig självgodhet. Inflytandet från en växande våg av rationalism och sekularism ledde till att evangeliets frälsande kraft och överlåtelse till Kristus inte längre stod i centrum. Detta skapade utrymme för rationalism och torra filosofiska argument. Vid den här tiden verkade kyrkan vara levande, men i verkligheten var den andligt död.

Brevet gäller också varje generation av kristna. Det finns kristna som alltid ger en översvallande beskrivning av sin tidigare överlåtelse till Kristus. Tyvärr har samma människor inte mycket att dela med sig av när det handlar om deras nuvarande erfarenhet med honom. Deras religion är formell och saknar hjärtats sanna religion och genuin överlåtelse till evangeliet.

`Om vi håller fast vid den stora sanningen om frälsningen endast genom tron på Jesus, på vilka sätt kan vi säga att våra gärningar inte har visat sig vara ”fullkomliga” inför Gud? Vad betyder det, och hur kan vi ”fullkomna” våra gärningar inför honom? Se Matt. 5:44–48.`