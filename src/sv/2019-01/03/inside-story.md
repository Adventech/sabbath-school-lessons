---
title: Missionsnytt
date: 18/01/2019
---

#### Ut ur mörkret

Atija hörde talas om Adventkyrkan för första gången när hon besökte sin farmor som bodde i en by som låg någon mil från Atijas hem i Nampula. Nampula är en av Moçambiques större städer, och ca 80 procent av invånarna är muslimer.

Atija var då åtta år gammal. En församlingsmedlem hade inbjudit henne och några andra till en måltid i kyrkan. När de hade ätit fick de också en inbjudan att stanna och lyssna till en predikan. Atija har fortfarande ett starkt minne av den predikan. Pastorn talade om Matteusevangeliets 24:e kapitel och om hur Jesus kommer att uppväcka de döda vid sin återkomst. Atija hade blivit gripen av budskapet. En månad tidigare hade hennes fyraåriga lillasyster Muanacha dött. Tänk så härligt det skulle vara att få träffa henne igen!

Det gick sju år. Atija hade då blivit 15 år, och hon gifte sig med en man som tillhörde adventistförsamlingen i Nampula. En sabbat följde hon med honom till kyrkan. Sabbatsskolan började med en sång om Jesus återkomst. Atija lyssnade till en sexårig flicka som stod bredvid henne och sjöng med klar och ren stämma. Minnet kom tillbaka från predikan om Jesus återkomst som Atija hade lyssnat till flera år tidigare. Den dagen bestämde sig hon sig för att hon ville tillhöra församlingen.

I norra Moçambique kräver traditionen att inför viktiga beslut måste man samråda med familjens äldre medlemmar och få deras tillåtelse. Varken Atijas mamma eller moster Carmen, som var häxdoktor, ville ta ställning. Men Atijas morbror Candido uttryckte sitt missnöje och vägrade at ge henne tillåtelse till att bli döpt. Han sa att han aldrig skulle besöka henne igen om hon döptes.

Under tiden födde Atija en son, Dionisio, och han blev allvarligt sjuk. Atija vägrade att ta honom till mostern eller någon annan som utövade svartkonst för att de skulle behandla honom. En kväll dök morbror Candido upp vid Atijas dörr. Han höll ett spjut i handen. ”Jag väntar på att barnet ska dö”, sa han. ”Då spetsar jag dig i halsen.”

Det gick två dagar. Dionisio vägrade äta och blev svagare. Atija och hennes man bad med tårar i ögonen. Men den tredje dagen började Dionisio äta igen, och efter att han hade blivit undersökt på sjukhuset sa läkarna att han skulle bli frisk. Morbror Candido återvände hem med sitt spjut.

Barnets oväntade tillfrisknande gjorde intryck på Atijas syster, och hon blev adventist. Ett år senare döptes Atijas bror och en annan syster. Sedan blev Atijas mamma döpt och något senare även moster Carmen. ”Dagen då Carmen döptes fick pastorn sänka ner henne under vattnet tre gånger”, berättar Atija. ”Först då försvann den onda anden som hon hade tjänat så länge.” Även morbror Candido ville bli döpt. Han dog ett år efter sitt dop.

Det har gått många år sedan detta hände, och idag är Atija 57 år gammal. Hennes man Lazaro läste till pastor och tjänar församlingen i Nampula.

Ett av detta kvartals särskilt utvalda missionsprojekt är att bygga ett barnhem i Nampula för barn som har haft föräldrar som har dött på grund av hiv och aids. 

Tack för era gåvor!

