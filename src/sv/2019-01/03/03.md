---
title: Kristus budskap till Pergamon
date: 14/01/2019
---

Pergamon var ett centrum för olika hedniska kulter, bl.a. Asklepios-kulten, den grekiska guden för helande. Han kallades ”frälsaren” och representerades av en orm. Människor kom från alla håll till Asklepios helgedom för att bli helade. Pergamon hade en ledande roll som förespråkare för kulten kring kejsartillbedjan, som var obligatorisk i Smyrna. Inte undra på att det står att de kristna i Pergamon bodde där Satan bodde och ”där Satan har sin tron”.

`Läs Upp. 2:12–15. Hur presenterar Jesus sig själv för denna församling? Hur bedömer han församlingens andliga tillstånd?`

De kristna i Pergamon var omgivna av hedendomen och dess praktfulla tempel. De mötte prövningar både utifrån och inifrån församlingen. Även om de flesta av dem förblev trogna förespråkade en del, som kallades nikolaiter, en kompromiss med hedendomen i syfte att undvika förföljelse. De förknippas med en annan avfällig grupp som har fått sitt namn efter Bileam, mannen som förledde israeliterna på vägen till det utlovade landet (4 Mos. 31:16). Dessa två grupper förespråkade hedniska sedvänjor för att undvika obehaget av en förföljelse. 

`Läs Upp. 2:16, 17. Vad uppmanar Jesus församlingen att göra för att förbättra sitt andliga tillstånd? Vilka löften ger han dem?`

Budskapet till Pergamon beskriver också träffande församlingens situation i tiden efter 313. Kristendomen hade vunnit sin strid mot hedendomen, men många i församlingen började kompromissa. Även om många förblev orubbliga och trogna till evangeliet bevittnade 300- och 400-talet ett andligt förfall och avfall, då församlingen kämpade med frestelsen att kompromissa och klart och tydligt förlorade kampen.

`Vad betyder det att inte förneka ”din tro på mig” (Upp. 2:13; se även 14:12)? Vad säger det oss om trons ursprung och vår heliga plikt att hålla fast vid den, även inför dödshot eller kanske ännu farligare, inför hotet att kompromissa?`

