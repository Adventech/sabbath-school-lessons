---
title: Kristus budskap till Smyrna och Filadelfia
date: 13/01/2019
---

Jesus andra och sjätte budskap var ursprungligen riktade till församlingarna i Smyrna och Filadelfia. Dessa två församlingar blev inte tillrättavisade av Jesus.

Smyrna var en vacker och välmående stad men också ett centrum för påtvingad kejsartillbedjan. Konsekvenserna av att vägra följa denna befallning kunde leda till att man förlorade sina medborgerliga rättigheter eller blev förföljd eller till och med led martyrdöden.

`Läs Upp. 2:8–11. Hur förhåller sig Jesus sätt att presentera sig själv för denna församling till dess situation? Vad var församlingens situation? Vilken varning ger Jesus till församlingen om det som ska komma?`

Budskapet till församlingen i Smyrna gäller också församlingen i den efterapostoliska tiden när de kristna förföljdes intensivt av Romarriket. De tio dagarna som nämns i Upp. 2:10 pekar på de tio åren av förföljelse som Diocletianus påbörjade år 303 och som fortsatte fram till 313, då Konstantin den store utfärdade Ediktet i Milano som gav de kristna religionsfrihet.

Den sjätte församlingen som Jesus riktade sig till låg i Filadelfia (namnet betyder ”broderlig kärlek”). Staden låg vid imperiets handelsled och förenade alla delarna som låg öster om provinsen med delarna väster om staden. Den var grundad som ett centrum för att främja det grekiska språket och kulturen i området som omfattade Lydien och Frygien. 

`Läs Upp. 3:7–13. Hur förhåller sig Jesus sätt att presentera sig själv i detta budskap till denna församlings situation? Vad säger Jesus ord att ”din kraft är ringa” (Upp. 3:8) om församlingens tillstånd? Vilka löften ger Jesus till denna församling?`

Budskapet till denna församling stämmer bra med den stora protestantiska väckelsen på 1700- och 1800-talet. De hade verkligen, utifrån det ljus de hade, försökt hålla ”mitt ord” (Upp. 3:8). Under den här tiden drevs församlingen av en genuin önskan att föra evangeliet till hela världen. Resultatet blev att evangeliet gick fram explosionsartat. Något liknande hade inte setts sedan pingstdagen.

