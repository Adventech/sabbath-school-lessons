---
title: Studiehjälp 
date: 22/02/2019
---

Läs Ellen White: ”Satans snaror”, s. 449–458 i _Från mörker till ljus_. 

Syftet med Upp. 12 är i första hand att tala om för Guds folk att den sista tidens händelser är en del av den stora striden mellan Kristus och Satan och hans demoniska krafter. Boken varnar dem för det som de kommer att möta idag och ska konfronteras med på ett ännu allvarligare sätt i framtiden – en erfaren och rasande fiende. Paulus varnar oss för den sista tidens ”verk av Satan” som ”sker med stor makt, falska tecken och under och med orättfärdighetens alla konster, som bedrar dem som går i fördärvet – de har ju inte velat ta emot den kärlek till sanningen som kunde ha räddat dem” (2 Thess. 2:9, 10). 

Uppenbarelseboken uppmanar oss att ta framtiden på allvar och göra beroendet av Gud till vår högsta prioritet. Å andra sidan försäkrar Uppenbarelseboken oss om att trots att Satan är en stark och erfaren fiende är han inte stark nog att besegra Kristus (se Upp. 12:8). För Guds folk kan det bara finnas hopp i honom som i det förflutna har besegrat Satan och hans demoniska krafter. Han har också lovat vara med sina trogna efterföljare ”alla dagar till tidens slut” (Matt. 28:20).

**Samtalsstart:** Känns det ibland förvirrande att det finns så många olika kyrkor, som predikar olika saker ur samma bok? Har Gud en kyrka idag? Hur kan man veta vilken i så fall?

**Förbön:** Be att församlingsmedlemmarnas brister inte ska stöta bort uppriktiga sökare från församlingen. Be att vi själva ska vara kärleksfyllda församlingsmedlemmar som fokuserar på Kristus.

**Samtalsfrågor:**

`1. Som adventister ser vi oss själva som uppfyllelsen av det som karakteriserar den sista tidens församling. Vilket privilegium! Men också: vilket ansvar. (Se Luk. 12:48.) Varför behöver vi dock akta oss för att tänka att denna roll garanterar vår personliga frälsning?`

`2. ”Vi talar alltför mycket om Satans kraft. Det är sant att Satan är en kraftfull varelse, men jag tackar Gud för en mäktig Frälsare som har kastat ut den onde ur himlen. Vi talar om vår motståndare, vi ber när det gäller honom, vi tänker på honom, och han känns större och större i våra föreställningar. Så varför inte tala om Jesus? Varför inte tänka på hans makt och kärlek? Satan är nöjd om han får oss att förstora hans makt. Lyft fram Jesus, tänk på honom, och genom att se på honom förvandlas du till hans avbild” (Ellen White: _Advent Review and Sabbath Herald_, 19 mars 1889). På vilket sätt förstorar de kristna Satans makt? Å andra sidan: vilka risker finns det i att förneka inte bara Satans makt utan också själva hans existens?`

