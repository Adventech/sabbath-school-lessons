---
title: Strid på jorden
date: 19/02/2019
---

`Läs Upp. 12:13, 14. Efter att ha kastats ut ur himlen fortsätter Satan sin attack mot församlingen under de 1 260 profetiska dagarna. Hur var Gud involverad i församlingen under den tiden?`

”Utkastandet av Satan som brödernas anklagare i himlen fullföljdes av Jesus förunderliga verk när han gav sitt liv. Trots Satans ihärdiga motstånd genomfördes frälsningsplanen … Satan visste att riket som han hade tagit till sig slutligen skulle ryckas ifrån honom, och han bestämde sig för att inte spara någon möda för att förgöra så många som möjligt av dem som Gud hade skapat till sin avbild. Han hatade människan eftersom Kristus hade visat henne en sådan förlåtande kärlek och ett sådant medlidande, och nu var han redo att utöva på henne varje sorts bedrägeri som kunde få henne att gå förlorad. Han satsade alltmer kraft på sitt mål på grund av sitt eget hopplösa tillstånd” (Ellen White: _The_ _Spirit of Prophecy_, vol. 3, s. 194, 195).

Utan tvekan fortsätter Satan sina aktiviteter på jorden genom att utgjuta sitt raseri mot det stora objektet för Kristus kärlek på jorden: församlingen. Men församlingen finner gudomligt skydd i öknen under den profetiska tiden på 1 260 dagar medan den väntar på Jesus återkomst.

Tiden för Satans förföljelse nämns två gånger i Uppenbarelseboken 12 i form av 1 260 dagar (Upp. 12:6) och ”en tid, två tider och en halv tid” (Upp. 12:14). De syftar båda på tiden för det lilla hornets aktiviteter som nämns i Dan. 7:23–25. I Bibeln är profetiska dagar symboler på verkliga år. Tiden i historien som bäst passar in i denna tidsperiod är 538–1798. Under de åren härskade den romerska kyrkan, som en kyrklig makt, över västvärlden fram tills att den franska revolutionens händelser gjorde slut på Roms förtryckande makt, åtminstone tillfälligt.

Mot slutet av kvinnans profetiska tid i öknen gör Satan ett nytt försök att förgöra Guds församling. Ur sin mun spyr draken ut en flod för att förgöra kvinnan. I Bibeln är en flod ofta en symbol på förföljelse (Jes. 59:19). Vid den här tiden sväljer en vänlig jord vattnen, räddar kvinnan och ger henne en trygg plats.

`Tänk på hur länge förföljelsen här varade, 1 260 år. Vad borde detta säga oss om hur begränsade vi är i vår förståelse av varför vissa saker, som Jesus återkomst, verkar ta så lång tid, åtminstone utifrån vårt perspektiv?`

