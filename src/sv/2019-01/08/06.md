---
title: Satans strategi i den sista tiden
date: 21/02/2019
---

Upp. 12:17 markerar ett skifte i Satans strategi när han försöker vinna världens folk och även bedra Kristus trogna efterföljare. Genom den kristna historien har han försökt hindra Guds frälsningsverk, främst genom förtryck och förföljelse. Historien visar att denna strategi inte har varit helt lyckad. Men när han förbereder för den sista attacken mot kvinnans andra barn, Guds folk i den sista tiden, lägger Satan en stor del förförelse till sitt förtryck. Detta skifte i Satans strategi motsvarar övergången från koncentrationen på historia till den sista tiden.

Det är anmärkningsvärt att ordet _förföra_ inte alls förkommer i den historiska delen av Uppenbarelseboken (Upp. 4–11). Men det används ofta i den eskatologiska delen (Upp. 12–20) som beskriver Satans aktiviteter i den sista tidens förberedelse för den sista striden. Ordet _förföra_ börjar (Upp. 12:9) och avslutar (Upp. 20:7–10) Uppenbarelsebokens beskrivning av Satans aktiviteter i den sista tiden. 

`Läs 2 Thess. 2:8–12 och Upp. 13:13, 14 och 19:20. Av vilket slag är den sista tidens förförelse?`

Upp. 13–20 beskriver hur Satan, som strävar efter att vinna världens lojalitet, visar upp en förfalskning av den sanne Guden och hans frälsningsgärningar i världen. I Upp. 13 bildas ett trefaldigt förbund mellan draken och hans två allierade: odjuret från havet (Upp. 13:1–10) och odjuret från jorden (Upp. 13:11–18). Detta sataniska triumvirat står som motpol till gudomens treenighet (Upp. 1:4–6). I resten av boken är medlemmarna i denna sataniska triad oskiljaktigt förenade i sitt motstånd mot Guds aktiviteter i världen och i att förföra människor för att vända dem bort från Gud och till Satans sida i den sista krisen (Upp. 16:13, 14; 19:20; 20:10). Uppenbarelseboken visar att den sista tidens förförelse blir så stor att de flesta blir bedragna.

`Två gånger innehåller Uppenbarelseboken en uppmaning till att vi ska visa vishet och andlig urskillning så att vi kan urskilja och stå emot den förföriska naturen hos Satans aktiviteter i den sista tiden (Upp. 13:18; 17:9). Vilken sorts vishet gäller det här? Vad säger Jak. 1:5 om hur vi kan få denna vishet?` 

