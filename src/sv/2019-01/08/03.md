---
title: Satans förvisas från himlen
date: 18/02/2019
---

`Läs Upp. 12:7–9, som talar om krig i himlen. Vad var naturen av detta krig som resulterade i att Satan förvisades från himlen?`

Satan förvisades från himlen i början av den stora striden när han gjorde uppror mot Guds styre. Han ville överta den himmelska tronen och ”bli som den Högste” (Jes. 14:12–15). Han gjorde öppet uppror mot Gud men besegrades och kastades följaktligen ner till jorden. Genom att bedra det första människoparet tog han makten över den här världen (Luk. 4:6). Som den här världens härskare (Joh. 12:31) hade han tillträde till himlen och det himmelska rådet som jordens representant (Job 1:6–12). Men efter att Satan hade förvisats är han och hans fallna änglar i fångenskap på jorden fram till sin dom (2 Pet. 2:4; Jud. 6).

Men genom sin död återlöste Jesus det som hade gått förlorat, och Satans sanna karaktär avslöjades inför världsalltet. ”Satan såg att hans förklädnad hade rivits av honom. Hans regeringssystem avslöjades för de syndfria änglarna och för det himmelska universum. Han hade avslöjat sig själv som mördare. Genom att utgjuta Guds Sons blod hade han förlorat all sympati hos de himmelska väsendena. Hädanefter skulle hans verksamhet vara begränsad” (Ellen White: _Vändpunkten_, s. 767). Inför hela världsalltet överfördes herraväldet över jorden från Satan till Jesus, och han förklarades som jordens legitima härskare (Ef. 1:20–22; 1 Pet. 3:22).

Det var då som Satan och hans medhjälpare definitivt förvisades från himlen. Jesus förutsade detta: ”Nu faller domen över denna världen, nu skall denna världens härskare fördrivas” (Joh. 12:31). 

I och med denna dom över Satan ”finns frälsningen och kraften och riket hos vår Gud och makten hos hans smorde” (Upp. 12:10). Fram till den dagen har han fortfarande begränsad makt att skada Guds folk på jorden men med insikten om att ”hans tid är kort” (Upp. 12:12). Men även om hans tid verkligen är ”kort” gör han allt han kan för att orsaka smärta, lidande och kaos på jorden.

`Vad lär Upp. 12:11 om vårt enda sätt att försvara oss mot djävulen?`

