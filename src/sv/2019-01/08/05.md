---
title: Krig mot ”kvinnans andra barn”
date: 20/02/2019
---

`Läs Upp. 12:17. Vem krigar Satan mot i den sista tiden?`

Orden ”hennes andra barn” beskriver dem som förblir trogna mot Gud när majoriteten avfaller (1 Kung. 19:18; Upp. 2:24). Vid ändens tid, när majoriteten av världens folk står på Satans sida, kommer det att finnas ett folk som förblir troget mot Kristus och som kommer att möta Satans fulla raseri.

`Vilka två egenskaper karakteriserar kvinnans andra barn i Upp. 12:17? Hur kan man vara säker på att tillhöra Guds folk i den sista tiden?`

Kvinnans andra barn i den sista tiden håller hans bud. Upp. 13 visar att den första tavlan i de tio budorden kommer att bli central i den sista tidens konflikt. Nyckelkomponenten i de fyra första buden är tillbedjan. Huvudfrågan i den sista krisen är vem man ska tillbe. Medan världens folk väljer att tillbe odjurets bild tillber kvinnans andra barn Gud som Skaparen (Upp. 14:7). Det fjärde budet pekar speciellt på Gud som vår Skapare, vilket är en orsak till att vi tror att detta bud kommer att spela en viktig roll vid den sista krisens slut.

Det andra karaktärsdraget för kvinnans andra barn, Guds folk i den sista tiden, är att de har ”Jesu vittnesbörd” (Upp. 19:10), som i samma vers förklaras vara ”profetians ande”. På Johannes tid betydde ”profetians ande” profetians gåva. Uttrycket ”Jesu vittnesbörd” syftar på Jesus som bär sitt vittnesbörd genom profetians gåva, såsom han gjorde genom Johannes (Upp. 1:2). Uppenbarelseboken visar att i den sista tiden kommer Guds folk att ha profetians gåva mitt ibland dem. Den ska leda dem genom dessa svåra tider, när Satan gör varje försök att bedra och förgöra dem. Som adventister har vi fått den gåvan i Ellen Whites verksamhet och skrifter.

`Vad ser du som de mest fantastiska insikterna vi fått genom ”profetians ande”? Vilka förpliktelser lägger denna gåva på oss, individuellt och som samfund?`

