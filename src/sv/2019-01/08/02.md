---
title: Kvinnan och draken
date: 17/02/2019
---

`Läs Upp. 12:1–4. Johannes observerade i sin syn två stora symboliska tecken, varav den första är en havande kvinna. Vem är kvinnan, och vad lär texten?`

I Bibeln används kvinnan som symbol för Guds folk (2 Kor. 11:2): en dygdig kvinna står för de trogna, medan en prostituerad står för avfall bland de troende. Före korset symboliserade kvinnan i Upp. 12 Gamla testamentets Israel, och genom det kom Messias till världen (Upp. 12:1–5). I verserna 13–17 står hon för den kristna församlingen.

Kvinnan beskrivs vara klädd i solen med månen under sina fötter. I Bibeln kan solen representera Kristus härlighet (Matt. 17:2; Upp. 1:16) och hans folks härlighet (Matt. 13:43). Månen som reflekterar solen pekar på Gamla testamentets löften som förebådade evangeliet.

Nästa symboliska tecken som Johannes observerade i synen var en röd, fruktansvärd drake. Draken identifieras senare som djävulen och Satan, ormen från urtiden (Upp. 12:9). Texten säger att hans stjärt drog ner en tredjedel av stjärnorna från himlen till jorden. Stjärten är ett symboliskt redskap för bedrägeri (Jes. 9:14, 15; Upp. 9:10). Efter att ha fallit från sin upphöjda position i himlen (Jes. 14:12–15) kunde Satan förföra ett stort antal av himlens änglar. De blev onda andar (2 Pet. 2:4; Jud. 6) och har också blivit hans medhjälpare och har bekämpat Gud och hans frälsningsverk genom den stora stridens historia.

`Läs Upp. 12:1–5. Draken identifieras som ”ormen från urtiden” (Upp. 12:9). Vilket samband finns det mellan 1 Mos. 3:15 och scenen med den gamla ormen som försöker förgöra kvinnans säd?`

Från begynnelsen väntade Satan på Messias, barnet som skulle födas, för att förgöra honom. Hela scenen omfattar korta bilder: Messias föds till slut, draken kunde inte förgöra honom, och barnet ”rycktes upp till Gud och hans tron” (Upp. 12:5).

`Hur kan Guds folk, enligt Upp. 12:11, besegra Satan i sina liv? Hur bör Jesus seger över Satan ge dig tröst i dina andliga kamper mot synden?`

