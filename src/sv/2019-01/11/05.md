---
title: Satans sista stora bedrägeri
date: 13/03/2019
---

Upp. 16:12 säger oss att syftet med att Eufrat torkar ut är att förbereda vägen för ”kungarna från Östern”. I Gamla testamentet var ”kungarna från Östern” Kyros och hans styrkor som kom österifrån mot Babylon (Jes. 41:25). Deras erövring av Babylon gjorde det möjligt för Guds folk att återvända till sitt hemland (Jes. 44:27, 28). På samma sätt förbereder den symboliska uttorkningen av Eufrat vägen för kungar från öst för att befria Guds folk i den sista tiden.

Kungarna från Östern i Upp. 16:12 är Kristus och hans armé, de trogna. Medan Jesus kommer tillbaka tillsammans med himlens änglar visar Upp. 17:14 att den sista striden kommer att ställa Kristus och hans trogna rest mot sataniska krafter. I Upp. 19:14 leder Jesus de himmelska härarna, ”klädda i skinande vitt linne”, som är Lammets bruds klädnad i Upp. 19:8. Som en motsvarighet på jorden beskrivs i Upp. 7 de 144 000 som en armé som är på väg till den sista striden.

`Läs Upp. 16:13, 14. Vad har de paddliknande demonerna för roll i förberedelsen för den sista striden? På vilket sätt är de en satanisk motsättning till de tre änglarnas budskap i Upp. 14?`

Att Eufrat torkar ut skakar om den sataniska triaden. Vid det här tillfället ser Johannes att tre demoniska andar som påminner om paddor kommer ut ur deras mun. I de egyptiska plågorna var paddor den sista plågan som faraos magiker kunde efterapa (2 Mos. 8:1–15). De tre paddliknande demonerna är Satans sista försök att stå emot Guds verk. 

De tre onda andarna som kommer ut ur den sataniska treenighetens mun representerar Satans sista strategi. Satan får dem att utföra mirakulösa tecken som pekar på det lammlika odjuret (se Upp. 13:13, 14), som innefattar spiritualismen. Mirakulösa tecken är en del av Satans bedrägliga strategi i den sista tiden för att övertala världen att följa honom i stället för den sanne Guden (2 Thess. 2:9–12). 

De paddliknande demoniska andarna sänds ut med ett falskt evangelium för att uppegga världen till att förena sig med dem i striden mot Guds folk. Fastän världens ledare precis har upptäckt att de har bedragits låter de sig luras igen och underkastar sig Satan mot Guds folk. Vid den här tiden sätts scenen för den sista striden som leder till den här världens slut, striden som är känd som Harmagedon.

