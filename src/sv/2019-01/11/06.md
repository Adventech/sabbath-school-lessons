---
title: Samling för den sista striden
date: 14/03/2019
---

`Läs Upp. 16:16. Hur framgångsrikt kommer Satans sista bedrägeri att vara när världens människor samlas till Harmagedons strid?`

De bedrägliga demoniska miraklen når världsvid framgång. När människor föraktar det sanna evangeliet tror de på en lögn som åtföljs av bedrägliga mirakel (se 2 Thess. 2:9–12). De ska samlas till en symbolisk plats, som på hebreiska kallas Harmagedon, ”Megiddos berg”. Megiddo var en befäst stad i Jisreels dal (eller Esdraelonslätten) vid Karmelbergets fot och en viktig strategisk plats. Esdraelonslätten var känd för många avgörande strider i Israels historia (se Dom. 5:19; 6:33; 2 Kung. 9:27; 23:29, 30).

Uppenbarelseboken använder detta motiv från Israels historia för att beskriva den sista stora konflikten, Harmagedon, mellan Gud och ondskans krafter. Världens folk beskrivs som en enad armé under den sataniska härens ledning.

Megiddos berg verkar avse berget Karmel, som ligger nära staden. Det var platsen för en av de mest betydelsefulla striderna i Israels historia, striden mellan profeten Elia och Baals profeter (1 Kung. 18). Frågan handlade om vem som var den sanne Guden. Elden från himlen visade att Herren var den ende sanne Guden och den enda som skulle tillbes. Upp. 13:13, 14 beskriver odjuret från jorden som får elden att komma ner från himlen och bedra hela världen som en motpol till Guds verk.

Harmagedon är ingen militär strid som utkämpas någonstans i Mellanöstern, utan snarare en andlig strid mellan Kristus och mörkrets styrkor (se 2 Kor. 10:4). Frågan som ska lösas en gång för alla i den sista striden gäller vem som är den legitima härskaren i universum. Resultatet av den sista striden kommer att likna det som skedde vid Karmel – Gud segrar slutgiltigt över mörkrets makter.

`I många år har människor sett på politiska och militära oroligheter i Mellanöstern som tecken på slutet och Harmagedon. Trots många förutsägelser och dateringar som man har förknippat med Harmagedon har det inte kommit. Hur kan vi skydda oss för liknande misstag så att vi inte tolkar dessa geografiska händelser och uppfyllelsen av Bibelns profetia?`

