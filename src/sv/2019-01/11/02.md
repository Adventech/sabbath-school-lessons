---
title: Meningen med de sju sista plågorna
date: 10/03/2019
---

Vid den här tidpunkten har människorna medvetet valt sida, antingen Gud eller Babylon. Kristus är nu redo att komma. Innan han kommer ska dock de destruktiva vindarna släppas som hållits tillbaka (Upp. 7:1–3).

`Läs Upp. 15:1 och 7:1–3; 14:9, 10. Egyptens plågor står som en bakgrund för dessa plågor. På vilket sätt hjälper dessa oss att förstå syftet och meningen med plågorna i Uppenbarelseboken?`

De sju sista plågorna åsyftas som de ”sista” därför att de kommer efter de sju basunernas plågor. Basunerna täcker en tid som omfattar hela den kristna eran och är begränsade. De utgjuts medan evangeliet fortfarande predikas (Upp. 10:8–11:14) och medling fortfarande sker (Upp. 8:2–5). De är blandade med nåd, och deras syfte är att leda Guds fiender till omvändelse.

Däremot utgjuts de sju sista plågorna kort före Jesus andra ankomst, och några av dem omfattar hela jorden. De utgjuts över dem som likt farao har förhärdat sitt hjärta och inte vänt om (se Upp. 16:11). Guds vrede är hans reaktion på människors val (se Rom. 1:26–28), och de förlorade skördar nu konsekvenserna av sina egna val.

`Läs Upp. 15:5–8 och 2 Mos. 40:34, 35 samt 1 Kung. 8:10, 11. Texten säger att ”ingen kunde gå in i templet” (Upp. 15:8). Vad antyder det om tiden för de sju sista plågorna?`

Att ”ingen kunde gå in i templet” (Upp. 15:8) pekar på att domen är avslutad. När Kristus medlartjänst i himlen upphör, stängs dörren slutgiltigt för möjligheten att vända om. Detta visar att de sista plågorna inte leder någon till omvändelse utan avslöjar bara deras hjärtans hårdhet som valt Babylons sida och uppeggar dem till att hata Gud ännu mer.

`Se på världen idag. Förhållandena blir bara värre. Vad säger det faktum att plågorna har dröjt så här länge om Guds nåd och tålamod?`