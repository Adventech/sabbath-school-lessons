---
title: Missionsnytt
date: 15/03/2019
---

#### Vänskap är hemligheten

Något gick fruktansvärt fel när Vita-lina höll på att föda sitt andra barn på sjukhuset i republiken São Tomé och Príncipe. Landet ligger i Guineabukten utanför Afrikas kust. Hon började blöda kraftigt, och av misstag fick hon fel typ av blod när läkarna gav henne en akut blodtransfusion. Pojken föddes frisk, men Vitalina drabbades av en svår infektion i benen. För att rädda hennes liv blev läkarna tvungna att amputera båda benen. Vitalina var då endast 19 år.

Nio månader senare, när Vitalina äntligen fick åka hem, upptäckte hon att maken hade hittat en annan kvinna. Efter allt hon hade gått igenom var det inte förvånande att hon blev djupt deprimerad och grubblade över om det fanns någon mening med livet.

Men då fick hon besök av en äldre vän som var adventist. Varje vecka samlade kvinnan ihop Vitalinas smutsiga kläder, tog dem med sig och tvättade dem i en flod i närheten. Hon fortsatte ända tills hennes egen läkare förbjöd henne av hälsoskäl att vada i floden. Men då tog andra församlingsmedlemmar över ansvaret för tvätten. 

Vitalina var tacksam för deras hjälp, men hon skämdes ändå över att få hjälp av främlingar. Så hon lämnade över några kläder för att tvättas och gömde resten i huset. I två veckor sa hon: ”Det är allt jag har. Jag har inte använt så många kläder den här veckan.”

Men då hade adventistkvinnorna hunnit bli misstänksamma. De sökte igenom huset och tvättade högen av smutsiga kläder som de upptäckte i ett hörn. 

Vitalina bad till Gud om att han skulle hjälpa henne att försörja sig för att kunna överleva. Efter ett tag fick hon tag i en gammal, handdriven symaskin. Hon lärde sig att klippa tyg och sy byxor. Hennes verksamhet blomstrade.

Tidigare hade Vitalina inte varit intresserad av att gå i kyrkan när någon hade pratat med henne om Bibeln. Men 2012 höll en adventistpastor en evangelisk mötesserie i två veckor. Då gick Vitalina på alla mötena.

”Jag började uppskatta de underbara ingripanden som Gud hade gjort i mitt liv”, säger Vitalina. ”Han såg till att jag fick en symaskin, och han besvarade min bön om att jag skulle få lära mig ett sätt att tjäna pengar.”

Hon pratar med alla som är villiga att lyssna. ”Gud hjälper mig, och jag kan arbeta. Gud är underbar, och du kan lita på honom.” Efter liknande samtal övertygade Vitalina sju personer att följa med till Adventkyrkan. Kyrkan ligger tre kilometer bort, och Vitalina betalade deras bussbiljetter i flera veckor. Alla sju blev döpta.

Vitalina ledde också en Bibelstudiegrupp, och sex personer blev döpta. Snart hade 40 personer, inklusive två av hennes barn, blivit döpta. Och samfundsledarna lade planer för att starta en församling i Vitalinas samhälle.

Vitalina säger att grunden till att berätta för människor om Jesus är att vara deras vän på riktigt. ”Det är människor som är mina vänner som är mest villiga att lyssna och tacka ja när jag inbjuder dem till kyrkan”, säger hon.

