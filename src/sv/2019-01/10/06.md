---
title: Den tredje ängelns budskap
date: 07/03/2019
---

`Hur beskriver Upp. 14:12 Guds trogna folk?`

I motsats till dessa människor varnar Upp. 14:9, 10 ödet för dem som möter Guds vrede. I Gamla testamentet beskrivs Guds vrede symboliskt som att man dricker vin ur en bägare (Jer. 25:15, 16). Allvaret i domen över dem som tillber odjuret uttrycks som att de dricker Guds vredes vin oblandat ur bägaren. Forntidens människor blandade ofta vin med vatten för att förminska dess berusande effekt. För att öka dess berusande effekt blandades outspätt vin med örter och kryddor. Det blandade outspädda vinet symboliserar att Guds vrede utgjuts i dess fulla styrka och utan någon inblandning av nåd (se Ps. 75:9). 

`Läs Upp. 14:10, 11 och 20:10–15. På vilket sätt belyser Jes. 34:8–10 och Jud. 7 uttalandet att ”röken från deras pina stiger i evigheters evighet”?`

Uttalandet om en plåga av eld och svavel syftar på en fullständig förödelse. Eld och svavel är medel för domen (1 Mos. 19:24; Jes. 34:8–10). Rök som stiger upp ur förödelsen är en välkänd bild i Bibeln. Jesaja profeterade om Edoms kommande förstörelse genom eld och svavel: landet blir brinnande tjära. ”Natt och dag skall det brinna, oupphörligt skall röken stiga” (Jes. 34:10). Judas beskriver Sodoms och Gomorras öde: de led av ett straff från ”evig eld” (Jud. 7). Dessa texter talar inte om ett oändligt brinnande, för ingen av dessa städer brinner idag. Konsekvenserna är eviga, inte själva branden. ”Evig eld” syftar i Uppenbarelseboken på utplåning; det brinner tills allting har brunnit upp och ingenting finns kvar att bränna.

`Även om vi kan vara tacksamma för den stora sanningen att helvetets eld inte plågar de förlorade i all evighet är straffet fortfarande tillräckligt fruktansvärt. Vad borde detta säga oss om det heliga uppdrag vi fått att varna andra för det som kommer?`

