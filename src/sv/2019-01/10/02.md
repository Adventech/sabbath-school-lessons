---
title: De tre änglarnas budskap
date: 03/03/2019
---

Strax innan slutet sänder Gud sina varningsbudskap, symboliskt beskrivna i form av tre talande änglar, som flyger över himlen. Det grekiska ordet för ängel (_angelos_) betyder ”budbärare, sändebud”. I Bibeln symboliserar änglar ofta människor i Guds tjänst (Mal. 2:7; Matt. 11:10). Det finns belägg från Uppenbarelseboken som föreslår att de tre änglarna står för Guds folk som anförtrotts att dela med sig av den sista tidens budskap till världen. 

`Läs Upp. 14:6 och Matt. 24:14. Den första ängelns budskap sägs vara ”ett evigt evangelium” (Upp. 14:6). Vad säger det oss om innehållet och syftet i den första ängelns budskap? Varför är detta budskap centralt för allt vi tror?`

Det första budskapet till den sista tiden är evangeliet. Evangeliet är goda nyheter om Gud, som räddar människor på grund av vad Jesus Kristus har gjort för dem. Den första ängelns budskap är ”ett evigt evangelium” eftersom det är en del av Guds ständiga strävan att vinna tillbaka den fallna mänskligheten, en plan som gjordes redan innan vi fanns till (2 Tim. 1:9; Tit. 1:2). Evangeliet omfattar både frälsning och dom. Det är frälsningens goda nyheter för dem som tar emot det, men det är också en varning om dom för dem som förkastar det hopp som erbjuds.

De tre änglarna beskrivs förkunna budskapet ”med hög röst” (Upp. 14:7, 9). Budskapet är angeläget och viktigt och det måste höras av alla eftersom det gäller deras eviga öde. Som sådant ska det förkunnas för alla länder, stammar, språk och folk. Detta är särskilt betydelsefullt i ljuset av det faktum att i den sista tiden kommer odjuret att utöva sin sataniska auktoritet ”över alla stammar och länder och språk och folk” (Upp. 13:7). Så som Satans förföriska aktiviteter är världsomfattande är också förkunnelsen av det eviga evangeliet.

De tre änglarnas budskap förkunnas av Guds folk för att bemöta de tre paddor-liknande demoniska andar som kommer ut ur den sataniska treenighetens mun (Upp. 16:13, 14). Deras budskap motsäger de tre änglarnas. Under den sista tiden kommer då två konkurrerande budskap att presenteras för världen, vart och ett med syftet att vinna trohet hos jordens folk.

`Som adventister är vi kallade att nå ut till världen med evangeliet. Vad gör vi (ja, vi!) för att bidra till det? Vad mer skulle vi kunna göra?`

