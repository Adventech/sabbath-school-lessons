---
title: Missionsnytt
date: 08/03/2019
---

#### Träden – det viktigaste arvet

Yacouba Barry, vars titel är Bayacouba, är hövding i Ouassila i Segou i centrala Mali. Han sysslar mycket med att ta hand om klagomål och dispyter, men han arbetar också med utveckling för sin by på 230 personer. Han är 90 år gammal och har upplevt stora förändringar under sin livstid. Med egna ögon har han sett resultaten av klimatförändringarna som har drabbat hans älskade Mali.

Med stöd från ADRA Sverige har ADRA Mali arbetat i området i många år, och Bayacouba säger: ”Det är bara ADRA Mali som ger oss vuxenutbildning, hälsoutbildning och jordbruksstöd. Vi tackar Gud för ADRA! Vi kan inte nämna allt som de har gjort för oss och hur hårt de arbetar för att göra livet lättare för oss. Min dröm om att se Ouassila välutvecklad med befriade kvinnor kommer att bli verklighet om vi fortsätter att arbeta med ADRA.” 

Han fortsätter: ”Vi har fått brunnar 

rehabiliterade, och det har gett oss rent vatten, och vi har börjat plantera träd, någonting som vi tidigare saknade i byn. Tack vare våra planteringar med träd som växer snabbt kan vi snart få ved till våra energibehov och timmer till att bygga våra hus och staket. Träd har alltid tidigare varit någonting som setts som ett viktigt arv att lämna till våra efterkommande. ADRA hjälper oss att göra det till en verklighet igen.”

Mali är ett torrt land som lider mycket av klimatförändringar. Öknen kryper närmare byar och städer, och berättelserna om ett Mali som var ett blomstrande och välmående rike med universitet och viktig handel under medeltiden har bleknat i minnet hos dagens generation. Torka, sjunkande vattennivåer och fattigdom är vardagen för miljontals människor som strävar efter att överleva i detta varma ökenlandskap.

Vid skapelsen fick människan ansvar för jorden och djuren – att ta vara på och bevara. En del av ADRA:s arbete handlar just om detta – att motverka negativa klimatförändringar och hjälpa män-niskor att förvalta den del av världen som de själva bor i och ska lämna vidare till kommande generationer. Hövdingar som Yacouba förstår värdet i detta och längtar efter att kunna lämna ett gott arv till efterkommande barn och barnbarn.

