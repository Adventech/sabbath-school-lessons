---
title: Den första ängelns budskap, del 2
date: 05/03/2019
---

Uppenbarelseboken visar att den centrala frågan i den sista krisen av jordens historia kommer att vara tillbedjan och lydnad för Gud, som den visar sig i att man håller hans bud (Upp. 14:12). Människorna i världen kommer att fördela sig i två grupper: de som vördar och tillber Gud, och de som vördar och tillber odjuret.

`Se på de fyra första av de tio budorden (2 Mos. 20:2–11). Gå sedan igenom Upp. 13. Hur pekas där på Satans attacker mot de fyra första budorden i den sista krisen genom att odjuret kräver tillbedjan (Upp. 13:15), sätter upp en bild av odjuret som ska tillbes (Upp. 13:14, 15), får människor att häda Gud och hans namn (Upp. 13:5, 6) och ta emot odjurets märke (Upp. 13:16, 17)?`

Den centrala tanken i de fyra första av de tio budorden har med tillbedjan att göra. Uppenbarelseboken antyder att dessa bud blir måttet på lojalitet mot Gud i den sista krisen. Den sista striden mellan Kristus och Satan kretsar helt enkelt kring tillbedjan och de fyra första budorden.

Nyckelfrågan i den sista krisen betonas i den andra uppmaningen i den första ängelns budskap. Maningen: ”Tillbe honom som har skapat himlen och jorden och havet och vattenkällorna” (Upp. 14:7) är ord som anknyter till fjärde budet (2 Mos. 20:11). Detta visar att maningen att tillbe Gud som Skaparen ges i samband med sabbatshållande.

I de tio budorden, liksom i Bibeln i övrigt, finns ett samband mellan sann tillbedjan och rätt dag för tillbedjan. Bibelns sabbat är ett speciellt tecken på vår relation med Gud (2 Mos. 31:13; Hes. 20:12). Den första ängelns budskap visar att i den sista tiden kallas människorna i världen att återgå till att tillbe den sanna Skaparen, Gud, och ge honom hans rättmätiga plats i deras liv. Detta budskap står som motpol till Satans bedrägliga aktiviteter i den sista tiden för att dra världen till en falsk religion och tjäna och tillbe en falsk gud. Centralt för allt det kommer att bli fjärde budordet, Bibelns sabbat.

”Att hålla den falska sabbaten i överensstämmelse med landets lagar, i strid mot det fjärde budet, kommer att vara tecknet på lojalitet mot den makt som står i opposition mot Gud. Att hålla den sanna vilodagen helig i lydnad mot Guds bud kommer att bli ett bevis på lojalitet mot Skaparen. Den ena gruppen accepterar tecknet på att den underordnar sig jordiska makter och tar därmed vilddjurets märke. Den andra gruppen väljer lojalitetstecknet på Guds auktoritet och får därmed Guds sigill” (Ellen White: _Från mörker till ljus_, s. 522). 

