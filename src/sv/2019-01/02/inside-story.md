---
title: Missionsnytt
date: 11/01/2019
---

#### ”Mamma, du behöver också gå i kyrkan”

Det hade skett stora förändringar i Lethabos hem sedan hans mamma hade anmält honom till Adventistsamfundets grundskola i Francistown i Botswana.

Lethabo började insistera på att familjen skulle be bordsbön när de alla åt tillsammans. Han bad när han steg upp på morgnarna och innan han la sig på kvällarna. Och så ville han gärna att hans mamma skulle följa med honom till kyrkan på sabbaterna.

Lethabos mamma, Gomolemo, hade inte förväntat sig detta. Och hon hade ingen större lust att följa med eftersom hon själv inte hade växt upp i ett kristet hem. Men för några månader sedan träffade hon Andrew från Adventist Mission efter en sabbatsgudstjänst i Lethabos skola. Och då berättade hon om hur lycklig hon är idag över att få gå i kyrkan.

Lethabo hade gått tre år i en privatskola i Francistown i en klass med tio andra elever. Francistown har ca 90.000 invånare och är Botswanas näst största stad. Men efter tre år kämpade han med läsning och matte. Hans mamma var orolig och anmälde honom till Eastern Gate Primary School. Hon hade fått höra om den nya skolan från en annan mamma som planerade att skicka sin dotter dit. Dessutom ville hon att hennes son skulle lära sig om Gud. 

”Jag växte inte upp i en kristen familj och kunde inte själv berätta för honom om Gud”, sa hon. ”Men det finns så mycket som händer i världen idag som kan vara oroande. Vi behöver Gud.”

Eftersom Lethabo hade fått låga betyg i trean rådde hans nya lärare honom att gå om året. Hans mamma märkte en stor förbättring i hans betyg efter bara några månader på skolan. Och idag är matte och Bibeltimmen hans favoritämnen. Lethabo älskar speciellt Bibeln. Hans ögon fylls av tårar när han lyssnar till berättelser om Jesus i skolan.

”När Lethabo började skolan ville han och hans syster gå i kyrkan. Ibland brukade jag lämna av dem där”, säger Gomolemo. ”Lethabo sa då alltid: ’Följ med oss, mamma. Du behöver också gå i kyrkan.’ Men det hade jag ingen lust att göra.”

”Lethabo beslutade att be om detta. Och till slut bestämde jag mig för att gå i kyrkan. Och det är jag väldigt glad för”, avslutar Gomolemo.

Eastern Gate Primary School är Adventistsamfundets första grundskola i norra Botswana. Den byggdes med stöd av missionsgåvor som vi gav det fjärde kvartalet 2015.  Tack för era gåvor som gjorde det möjligt att bygga skolan och hjälpte en liten pojkes mamma att lära känna Jesus!

