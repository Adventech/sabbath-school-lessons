---
title: På Patmos
date: 06/01/2019
---

`Läs Upp. 1:9. Vad säger Johannes, Uppenbarelsebokens författare, oss om omständigheter<ins>na</ins> där han fick Uppenbarelsebokens syner?`

Patmos var en öde, bergig ö i Egeiska havet, ca 16 km lång och drygt 9 km bred på sin bredaste punkt. Tillsammans med andra öar i omgivningen använde romarna den som en straffkoloni för förvisade politiska motståndare. Tidiga kristna författare som levde nära tiden för Uppenbarelsebokens tillkomst konstaterar generellt att romerska makthavare hade förvisat Johannes för hans trohet mot evangeliet. Den åldrande aposteln genomled säkert alla den romerska fångenskapens grymheter. Han behandlades sannolikt som en brottsling, var kedjad, fick inte tillräckligt med mat och tvingades till hårt arbete under de obarmhärtiga romerska vakternas slag.

”Patmos, som var en öde klippö i Egeiska havet, hade av romerska regeringen gjorts till förvisningsort för brottslingar. För Guds budbärare blev denna dystra plats himmelens port. Här var han inte längre upptagen av de tidigare årens ivriga verksamhet. Han var isolerad från samhällslivet och hade nu gemenskap med Gud och Kristus och himmelens änglar. Från dem fick han undervisning om vad som skulle hända församlingen i framtiden” (Ellen White: _Löftestiden, _s. 533).

`Vilka andra av Bibelns personer har uthärdat grymheter trots (eller kanske på grund av) sin trohet mot Gud? Se Dan. 3:16–23; Apg. 7:54–60.`

Jesus efterföljare får aldrig glömma att varje gång de befinner sig i situationer som liknar Johannes så är de inte ensamma. Samme Jesus som kom till Johannes med ord om hopp och uppmuntran mitt i hans fångenskap på Patmos är fortfarande närvarande hos sitt folk för att ta hand om och stödja dem i deras svårigheter.

`Hur kan vi förstå skillnaden mellan lidande för Jesus skull och lidande för andra orsaker, våra egna felaktiga val medräknade? Hur är det med lidande som det inte verkar finnas några goda skäl till? Hur kan vi lära oss att lita på Herren i varje situation?`

