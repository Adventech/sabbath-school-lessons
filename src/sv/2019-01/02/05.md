---
title: Jesus budskap för den tiden och nu
date: 09/01/2019
---

`Läs Upp. 1:11, 19, 20. Jesus gav också Johannes specifika budskap för de sju församlingarna i Asien. Det är ett faktum att det fanns fler än sju församlingar i provinsen. Vad antyder detta om att dessa budskap har en symbolisk betydelse för kristna rent allmänt?`

Budskapen som Jesus befallde Johannes att sända till de sju församlingarna finns i Upp. 2 och 3. Deras betydelse tillämpas på tre nivåer:

_Historisk tillämpning._ Dessa budskap sändes ursprungligen till sju församlingar i framgångsrika städer i första århundradets Asien. De kristna som fanns där mötte allvarliga utmaningar. Flera städer hade infört kejsartillbedjan i sina tempel som ett tecken på sin lojalitet mot Rom. Tillbedjan av kejsaren blev obligatorisk. Medborgarna förväntades också delta i offentliga och hedniska religiösa ceremonier. Eftersom många kristna vägrade att delta i dessa sedvänjor mötte de prövningar och tidvis också martyrskap. På Kristus befallning skrev Johannes sju budskap för att hjälpa dem i dessa utmaningar.

_Profetisk tillämpning._ Uppenbarelseboken är en profetisk bok men det var bara sju församlingar som valdes till att ta emot dessa budskap. Detta faktum pekar också på budskapens profetiska karaktär. Det andliga tillståndet i de sju församlingarna sammanfaller med det andliga tillståndet i Guds församling i olika tidsepoker i historien. De sju budskapen är avsedda att utifrån himlens perspektiv ge en överblick överkristenhetens andliga tillstånd från det första århundradet fram till slutet.

_Generell tillämpning._ Fastän de sju budskapen ursprungligen sändes till församlingar i Asien innehåller de lärdomar som gäller olika kristna i alla tider. De sändes tillsammans som ett brev som skulle läsas i varje församling (Upp. 1:11). På det sättet representerar de olika typer av kristna på olika platser och i olika tider. T.ex. är kristenhetens allmänna natur idag laodikeisk men en del kristna kan identifiera sig med någon annan församling. De goda nyheterna är att vad vårt andliga tillstånd än är ”möter Gud fallna människor var de än befinner sig” (Ellen White: _Selected Messages_, bok 1, s. 22).

`Föreställ dig att Herren skulle skriva ett brev till din lokala församling i samma form som till de sju församlingarna. Brevet skulle handla om utmaningarna som församlingen står inför och dess andliga tillstånd. Vad skulle ett sådant brev innehålla?`

