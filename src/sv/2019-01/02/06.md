---
title: Budskapet till församlingen i Efesos
date: 10/01/2019
---

Efesos var huvudstaden och den största staden i den romerska provinsen Asien, och den låg vid de viktigaste handelslederna. Som Asiens viktigaste hamnstad var den ett viktigt affärscentrum och religiöst centrum. Staden var full av offentliga byggnader som tempel, teatrar, gym, badhus och bordeller. Den var också känd för sin magi och svartkonst. Staden var också ökänd för sin omoral och vidskepelse. Ändå var församlingen i Efesos den mest inflytelserika i provinsen.

`Läs Upp. 2:1–4 och Jer. 2:2. Hur presenterar Jesus sig själv för denna församling? För vilka fantastiska kvaliteter berömmer Jesus församlingen? Vad bekymrar han sig för?`

I sina tidiga dagar var efesierna kända för sin trohet och kärlek (Ef. 1:15). Även om de kristna i Efesos pressades både utifrån och inifrån församlingen förblev de beslutsamma och trogna. De arbetade hårt och var läromässigt sunda; de kunde faktiskt inte tolerera falska lärare mitt ibland dem. Men medan medlemmarna betonade sund lära och rätt beteende började deras kärlek till Jesus avta. Fastän de var beslutsamma och trogna blev deras gärningar kalla och legalistiska eftersom de saknade kärlek.

`Läs Upp. 2:5–7. Vilka tre saker uppmanar Jesus församlingen att göra för att återuppväcka sin första kärlek och överlåtelse till Jesus och till sina trossyskon? Hur följer dessa tre saker varandra?`

Profetiskt motsvarar situationen i församlingen i Efesos den allmänna situationen och det andliga tillståndet hos församlingen under det första århundradet. Den tidiga församlingen började förlora elden som fanns i deras första kärlek och distansera sig från evangeliets enkelhet och renhet.

`Föreställ dig själv att du är en del av en församling där kärleken håller på att avta. Medlemmarna kanske inte syndar medvetet eller öppet. På ett plan gör de också vad som är rätt, men de lider av formalism och kyla. Hur kan Jesus råd här frigöra församlingen från denna situation?`

