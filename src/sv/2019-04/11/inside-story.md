---
title: Missionsnytt
date: 14/12/2019
---

#### Sport förändrar 

_ungdomars sätt att leva_

Phalombe är ett av  de områden i Malawi som har högst förekomst av hiv och aids. 2017 bar 17 % av befolkningen på hiv-viruset. Detta beror delvis på traditionen att om en man dör så måste hans bror ta hand om änkan, med andra ord gifta sig med henne och ta hand om hennes barn. Om han dog av aids och kvinnan är infekterad så sprids viruset snabbt vidare, och barn föds ofta med viruset. Det finns bromsmediciner i Malawi, och det finns bra möjligheter att bli testad. Men många religiösa ledare säger att man inte ska ta bromsmediciner, eftersom de anser att bön är tillräckligt för att bota smittan! Dessa religiösa ledare bär på ett tungt ansvar då deras råd har gjort att allt fler människor i området har blivit resistenta mot bromsmediciner!

För sex år sedan började ADRA arbeta med just religiösa ledare i området. Tack vare det arbetet har flera ledare börjat tänka om, och många uppmanar nu sina församlingsmedlemmar att ta bromsmediciner och att ta dem på rätt sätt och vid rätt tidpunkt. Då ungdomar mellan 15 och 24 år är den grupp där hiv-viruset har spridit sig snabbast har ADRA börjat arbeta mycket med ungdomarna i området.

Ungdomarna själva kom på att man kunde använda sport, främst fotboll, som en plattform för att tala med andra ungdomar om hiv och aids. Fotboll är mycket populärt i området, och många ungdomar är engagerade i sporten.

Ungdomarna anordnade till exempel fotbollsmatcher och inbjöd representanter för hälsovårdsministeriet att berätta om hur hiv-viruset sprids. Ministeriet ordnade också så att ungdomarna kunde bli gratis testade i samband med matcherna.

När de mest beundrade fotbollsspelarna öppet lät sig testas blev det populärt, speciellt bland killarna, att låta sig testas. 

I många av länderna där hiv-viruset härjar är flickor och kvinnor ofta redan testade, men bara 40 % av männen har låtit testa sig!

Den här ”sportkampanjen” fungerade så bra att flera andra sportklubbar i andra delar av landet började härma ADRA:s sätt att arbeta. På så sätt blev många fler testade, och många började också få behandling. 

Men ungdomarna i Phalombe var inte färdiga ännu. De insåg att det behövdes en liten byggnad där rådgivare kunde ge råd till ungdomar medan sportaktiviteterna pågick. I april 2018 stod den klar. Den används för rådgivning samtidigt som det pågår olika sportaktiviteter. På förmiddagarna används den som dagis, och på eftermiddagarna fungerar den som ett utbildningscentrum för vuxna så att de får lära sig sig läsa och skriva. Lokalen används också delvis som BB. 

Sporten och ungdomarnas entusiasm och hårda arbete har gett resultat. Idag har antalet smittade minskat med ca 1,5 %. Alla är så tacksamma för detta. ADRA förändrar världen – ett liv i taget!

_AV SIRI BJERKAN KARLSSON, ADRA SVERIGE , MALAWI_