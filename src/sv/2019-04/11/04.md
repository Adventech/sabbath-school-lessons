---
title: Tionden och gåvor
date: 10/12/2019
---

Bland Nehemjas reformer av tempeltjänsten ingick återinförandet av tionden och gåvor.

`Läs 4 Mos. 18:21–24; Mal. 3:10; Matt. 23:23; 1 Kor. 9:7–14; 2 Kor. 9:6–8 och Heb. 7:1, 2. Vad lär dessa texter oss om det viktiga med tionden och gåvor, inte bara i tempeltjänsten utan även för oss idag?`

Utan insamlingen av tionden och gåvorna skulle templet inte kunna fungera. När tiondegivandet upphörde föll tempeltjänsten sönder, och hela gudstjänstsystemet äventyrades. När tempelpersonalen gick för att söka andra arbeten för att försörja sina familjer kunde de inte koncentrera sig på att ta hand om templet. Följaktligen minskade tillbedjan av Gud. 

”Tiondesystemet är vackert i sin enkelhet. Dess rättvisa visas i dess proportionella anspråk på rika och fattiga. I proportion till vad Gud har gett oss att använda av hans egendom ska vi återlämna en tiondel. 

När Gud manar oss att lämna tionde (Mal. 3:10) vädjar han inte till tacksamhet eller generositet. Fastän tacksamhet bör vara en del av alla våra uttryck inför Gud lämnar vi tionden därför att Gud har befallt det. Tionden tillhör Herren, och han förväntar sig att vi återlämnar dem till honom” (_Seventh-day Adventists Believe.,_2nd ed., Boise, Idaho: Pacific Press ® Publishing Association, 2005, s. 304).

Precis som det hände i det israelitiska templet skulle vårt samfund falla sönder utan stöd av medlemmars tionden och gåvor. Vårt samfunds tjänster skulle inte fungera utan människor som får betalt för att satsa tid på kvalitativ verksamhet, planering och skötsel av Guds församling. Även kvaliteten i gudstjänsten skulle sjunka. Viktigast av allt skulle evangelisationen bli obefintlig utan tionden och gåvor.

Vidare lämnar vi tionden eftersom Gud har upprättat detta system i sitt Ord. Ibland behöver Gud inte förklara varför han bestämt någonting. Han förväntar sig att vi litar på att han har kontrollen. Vi bör ta reda på och hålla oss informerade om hur systemet fungerar, men sedan lämna det i hans händer.

`Varför är tiondegivandet så viktigt för vår egen andlighet och som ett mått på vår egen tillit till Gud?`