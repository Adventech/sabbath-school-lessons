---
title: Fördärvat tempelledarskap
date: 08/12/2019
---

Neh. 13 börjar med ett bekymmer med ammonitiska och moabitiska främlingar och avgudadyrkare bland judarna (Neh. 13:1–3). Dessa verser talar inte om att driva bort individer från en annan nation eller folkgrupp om de följde Gud, utan de syftar på att sända bort dem som hade en annan tro, inte de omvända utan avgudadyrkarna (se även 5 Mos. 23:3–6).

`Läs Neh. 13:1–9. Vilka var Eljashiv och Tobia? Varför var det oacceptabelt vad de gjorde? Se Neh. 2:10, 19; 3:1; 12:10, 22; 13:28.`

Både Eljashiv och Tobia är kända figurer i Nehemjas bok. Eljashiv var nationens överstepräst och ansvarig för templet. Tobia nämns som den ammonitiska fiende till Nehemja som starkt motsatte sig hans arbete i Jerusalem. Alliansen mellan Eljashiv och Tobia antyder en relation som hade upprättats genom ett äktenskap.

Inga berättelser om ett äktenskapsband är bevarade, men vi vet att Tobia hade ett judiskt namn (som betyder ”Herren är god”). Han kom således sannolikt från en judisk bakgrund. Hans hustrus familj, ättlingar till Arah, om än oidentifierade, tros ha varit släkt med Eljashivs familj. Dessutom hade horoniten Sanvallat, Nehemjas andra motståndare, en dotter som var gift med Eljashivs sonson. Därför måste cirkeln av intriger runt Nehemja ha varit intensiv då landets högsta tjänstemän var släkt med varandra och allierade mot Nehemjas ledarskap.

Under ståthållarens frånvaro gav översteprästen till Tobia ett av rummen i templet som var avsett för förvaring av tionden, gåvor och offer. Tobia fick en permanent bostad i templet, ett sätt att upprätta honom som en av nationens ledare. Nehemjas fiender lyckades till slut med vad de hela tiden hade velat: de ersatte Nehemja och tog ansvaret själva. Lyckligtvis tänkte Nehemja inte stiga åt sidan utan att göra någonting.

`Varför tillåter Guds folk genom hela den heliga historien att det är så lätt att leda dem vilse? Det gäller ju både för judarna i det forntida Israel och under och efter Nya testamentets tid.`