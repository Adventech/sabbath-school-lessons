---
title: Var det inte så era fäder gjorde?
date: 12/12/2019
---

Nehemjas nit för sabbatsdagen är beundransvärd. Han var så lidelsefull kring rätt sabbatsfirande att han till och med lovade att ta i ”med hårdhandskarna” mot handelsmännen från andra folk. Med andra ord skulle han personligen gripa in om han fick tag i dem igen i staden eller vid portarna på sabbaten. Som ståthållare hade han officiellt ansvar att försäkra sig om att detta bud hölls.

”Utan fruktan tillrättavisade Nehemja dem för deras försummelser. ’Hur kan ni bära er så illa åt och vanhelga sabbatsdagen?’, sade han strängt. ’Var det inte därför att våra fäder gjorde så som vår Gud lät alla dessa olyckor komma över oss och staden? Och nu drar ni ännu mer vrede över Israel genom att vanhelga sabbaten!’ Sedan befallde han att ’när mörkret föll över Jerusalems portar på kvällen före sabbaten’ skulle portarna stängas och inte öppnas igen förrän sabbaten var över. Med större tillit till sina egna tjänare än dem som Jerusalems domare kanske skulle utse placerade han dem vid portarna för att se till att ordern lyddes” (Ellen White: _Prophets and Kings_, s. 671, 672).

Nehemjas varning mot vanhelgande av sabbaten och andra varningar mot att överträda den hade tydligen ekat genom tiderna fram till Jesus tid. Vi vet det nu eftersom evangelierna gång på gång beskriver Jesus i strid med de religiösa ledarna kring rätt sabbatsfirande.

`Läs Matt. 12:1–8; Mark. 3:1–6; Luk. 6:6–11 och Joh. 5:5–16. Vad var det frågan om här, och hur hjälper förståelsen av det forna Israels historia till att förklara varför denna kontrovers uppstod?`

I sin iver, hur missriktad den än var, att försäkra sig om att sabbaten inte ”vanhelgades” var dessa religiösa ledare så fanatiska att de anklagade Jesus, Herren över sabbaten (Luk. 6:5) för att bryta mot den. Tala om att gå för långt med någonting gott! Ironin är att medan många av dessa män uttryckte intresse för lagen glömde de ”det viktigaste i lagen: rättvisa, barmhärtighet, trohet” (Matt. 23:23).

`Hur kan vi som personer och som församling akta oss för att göra samma sorts misstag som dessa män gjorde, antingen det gäller sabbaten eller något annat som vi tror är viktigt för tron?`