---
title: Trampa vinpressen på sabbaten
date: 11/12/2019
---

`Läs Neh. 13:15, 16. Vad är det Nehemja tar upp här?`

Det är inte lätt att stå upp för Gud när du är i minoritet. Eftersom Gud sagt att sabbaten skulle vara en helig dag då inget arbete ska utföras tänkte Nehemja försäkra sig om att detta bud följdes i Jerusalem. Utan tvekan kände han en moralisk skyldighet att inta den position han gjorde och sedan agera utifrån det.

Sabbaten skapades som skapelseveckans höjdpunkt eftersom den var en speciell dag då människor skulle förnyas och få ny kraft genom att tillbringa tid med Gud på sådana sätt som de inte kan göra när de är engagerade i sina sysslor eller annat världsligt.

Det har sagts att ”sabbaten höll Israel mer än vad Israel höll sabbaten.” Poängen är att sabbaten var och är ett kraftfullt medel att hålla tron levande hos dem som genom Guds nåd försöker iaktta den och njuter av de fysiska och andliga förmåner den ger oss.

`Läs Neh. 13:17–22. Vad gör Nehemja för att stoppa handeln på sabbaten?`

Eftersom Nehemja var ståthållare i Juda såg han sin roll som regelväktare. Eftersom reglerna i Juda var grundade på Guds lag blev han en väktare för den lagen, sabbaten inräknad. Om överklassen i Juda hade stått emot den korruption som översteprästen fört in skulle Nehemja kanske inte ha hamnat i den här situationen. Men härskarna och stormännen var kanske redan förbittrade på Nehemja, som hade fått dem att tidigare ge tillbaka saker till de fattiga. Därför verkade de inte heller motsätta sig de förändringar som Eljashiv och Tobia förde in.

Nehemja tillrättavisar först stormännen och befaller sedan att portarna ska stängas och sätter tjänare vid portarna för att bevaka dem. När marknadsplatsen helt enkelt förflyttar sig från staden till utanför den tar han ännu mer drastiska tag och hotar att gripa handelsmännen nästa sabbat. Nehemja måste ha varit en man som höll sina ord, eftersom handelsmännen förstod och höll sig borta från och med detta.