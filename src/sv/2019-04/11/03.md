---
title: Leviterna på åkrarna
date: 09/12/2019
---

`Läs Neh. 13:10–14. Vad försöker Nehemja bota här?`

Sångarna, portvakterna och andra tempeltjänare måste gå tillbaka till arbetet på sina egna åkrar för att få mat till sina familjer, eftersom arbetet för Gud inte fick stöd. Hela systemet med tionden och gåvor som så mödosamt upprättats var nu ruinerat. Nehemja måste börja om från början. Handlingen att kasta ut allting ur rummet visar på desperation.

”Templet var inte bara vanhelgat utan gåvorna hade också missbrukats. Detta hade bidragit till att slå ner folkets frikostighet. De hade mist sin iver och glöd och var ovilliga att betala sina tionden. Skattkamrarna i Herrens hus var dåligt fyllda; många sångare och andra anställda i tempeltjänsten som inte fick tillräckligt stöd hade lämnat Guds verk för att arbeta någon annanstans” (Ellen White: _Prophets and Kings_, s. 670).

Det är fascinerande att se att hela Juda kom samman igen och återuppbyggde det som förstörts. Folket var på Nehemjas sida mot Tobia och Eljashiv, eftersom de måste ha insett att Nehemja gjorde allt han kunde för folkets bästa. Dessutom anförtrodde Nehemja uppsikten över tempelområdet åt män som han betraktade som trogna och pålitliga. De fick i uppdrag att samla in tionden och gåvor och försäkra sig om att varorna förvarades rätt och resurser delades ut till rätt grupper. Nehemja kom med andra ord in och utrotade det korrupta ledarskapssystemet till synes på en gång.

Fastän Nehemja tillsatte trogna män över tempelorganisationen förlorade den korrupte översteprästen Eljashiv inte sin ställning, eftersom han hade fått den som Arons ättling. Hans arbete i templet kan ha lamslagits av att Nehemja utsåg andra till några av de översteprästerliga förpliktelserna, men han var fortfarande överstepräst.

`Nehemja hade bett: ”Min Gud, kom ihåg mig för detta och glöm inte de fromma gärningar som jag har gjort för min Guds hus och tjänsten där” (Neh. 13:14). Vad var så mänskligt i denna bön?`