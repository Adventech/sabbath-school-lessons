---
title: Nehemjas anklagelse
date: 16/12/2019
---

`Läs Neh. 13:26, 27. Vad säger de verserna om hur viktig biblisk historia är för vår information om faror med att avvika från den rätta vägen?`

Salomo leddes djupare in i synden genom sina val. Det skulle vara rätt att säga att Salomo orsakade sin egen undergång genom olydnad mot Guds bud till Israels kungar: ”Han skall inte skaffa sig en mängd hustrur och förledas till avfall av dem” (5 Mos. 17:17). Salomos liv används som ett negativt exempel: det var inte bara det att han gifte sig med mer än en hustru, utan som Nehemja uttryckligen påpekar valde han kvinnor som inte tillbad Gud.

`Varför hade Nehemja rätt när han tillrättavisade folket för blandäktenskapen med hedningar? 1 Mos. 6:1–4; 24:3, 4; 28:1, 2; 5 Mos. 7:3, 4; 2 Kor. 6:14.`

Förbudet mot blandäktenskap handlade inte om nationalism utan om avgudadyrkan. Det finns andra exempel på människor i Bibeln som gifte sig med icke-israeliter. Mose gifte sig med Sippora, en midjanitisk kvinna; Boas gifte sig med Rut, en moabitiska. Problemet med blandäktenskap handlade i dessa bud om giftermål med någon som har en annan eller ingen tro. 

Problemet var att folket på Esras och Nehemjas tid inte valde att gifta sig med dem som trodde på Gud. Richard M. Davidson skriver i _Flame of Yahweh_ (Peabody, Mass.: Hendrickson Publishers, 2007): ”Planen för äktenskap från Eden … manade till en kompletterande helhet av två parter i en andlig enhet liksom också i andra viktiga värden” (s. 316). De hedniska hustrurna i denna berättelse valde inte att överge avgudadyrkan. Följaktligen blev Nehemja kanske mer sorgsen än vred av folkets val, eftersom det för honom visade en bristande verklig överlåtelse till Gud.

Bibeln ger oss praktiska förebilder som håller oss grundade i Gud och är tänkta för att maximera vår lycka. På samma sätt var uppmaningen att inte gå i par med otroende tänkt att hjälpa oss att leva ett bättre liv och uppmuntra ömsesidig hängivenhet till Gud.

`Vilka principer kan vi hämta från dessa berättelser idag som kan hjälpa oss att skydda vår och vår familjs tro?`