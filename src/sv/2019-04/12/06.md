---
title: Äktenskap idag
date: 19/12/2019
---

Utifrån vad vi sett i Esra och Nehemja om frågan om blandäktenskap står det klart att Gud tar äktenskapet på allvar. Det borde vi också göra. Vi bör med bön söka en potentiell äktenskapspartner och räkna med Gud i vårt beslut. Vi bör också bestämma oss för att vara trogna mot Guds principer, vilket kan skydda oss från mycket sorg och elände.

`Se på hur Paulus hanterade denna fråga när en kristen hade en icketroende maka/make. Studera noggrant 1 Kor. 7:10–17. Hur ska vi förhålla oss till äktenskap där olikhet råder?`

Eftersom vi inte har något uttryckligt bud i Bibeln om vad vi ska göra med religiösa blandäktenskap skulle det vara mycket oklokt att gå mot textens avsikt och dess principer. Vi kan inte hävda att separation från en icketroende är rätt och att rekommendera detta utifrån Esras berättelse. Esras och Nehemjas situation var en engångshändelse och i enlighet med Guds vilja (Esra 10:11), eftersom hela den israelitiska församlingens framtid och gudstillbedjan riskerades. De höll på att förlora sin identitet som den levande Gudens tillbedjare.

Vi vet att i den judiska bosättningen i Elefantine i Egypten (samtida med Esra och Nehemja) tillät ledarna blandäktenskap, och där utvecklades snart en blandreligion med Jahve och hans hedniska motsvarighet, gudinnan Anat. I Esras fall var det messianska släktledet i fara. Därför bör inte denna engångsföreteelse tas som en föreskrift för att bryta upp äktenskap mellan troende och icketroende. Nej, berättelsen visar det höga värde som Gud sätter på en delad tro mellan makarna i ett äktenskap. Satan är lycklig när vi gifter oss med någon som inte uppmuntrar överlåtelse till Gud. Han vet att i ett äktenskap där makarna delar en gemensam övertygelse är de starkare i sitt uppdrag för Gud än om bara den ena av dem är troende.

Bibeln uppmanar oss att inte gå i par med någon som inte delar vår tro (2 Kor. 6:14), men vi finner också texter som visar nåd mot dem som har valt annorlunda. De som har gift sig med en icketroende får kraft från Gud att vara trogen sin partner. Gud överger oss inte när vi väljer något mot hans vilja, och om vi ber honom om hjälp så ger han det. Detta innebär inte att vi gör vad vi vill och sedan förväntar oss att Gud ska välsigna oss ändå, utan snarare att när vi kommer till honom med ett behov och ett ödmjukt hjärta hör han alltid. Utan Guds nåd skulle det inte finnas något hopp för någon av oss, eftersom vi alla är syndare.