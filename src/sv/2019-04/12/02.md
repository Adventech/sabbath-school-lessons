---
title: Nehemjas reaktion
date: 15/12/2019
---

`Läs Neh. 13:23–25. Vad händer här och hur förklarar vi Nehemjas reaktion?`

Då barnen varken talade arameiska (språket som talades under exilen) eller hebreiska kunde de inte förstå undervisningen från Skriften. Det var ett verkligt problem, eftersom kunskapen om Guds uppenbarelse därmed kunde försämras eller till och med försvinna. De skriftlärda och prästerna förklarade _torah_ för det mesta på arameiska för att göra förkunnelsen klar för folket. Men eftersom mödrarna var från Ammon, Ashdod och Moab och i första hand hade hand om barnen är det inte förvånande att barnen inte talade sina fäders språk. Språket vi talar formar vårt sätt att tänka om begrepp, eftersom vi använder den kulturens ordförråd. Förlusten av det bibliska språket kunde innebära att de förlorade sin speciella identitet. Därför var det otänkbart för Nehemja att familjerna skulle förlora kontakten med Guds Ord och som en följd kontakten med den levande Guden, hebreernas Herre.

Bibelforskare påpekar att Nehemja sannolikt skämde ut folket offentligt, vilket var en del av den tidens föreskrivna straff. När det står att Nehemja tillrättavisade och förbannade handlade det inte om att han använde okvädesord eller skymfade dem, utan att han uttalade förbundets förbannelser över dem. 5 Mos. 28 återger förbannelser som följde när man bröt förbundet. Det är mycket möjligt att Nehemja valde Bibelns ord för att uppmärksamma dem om deras felaktiga handlingar och konsekvenserna av deras dåliga val.

Dessutom, när texten säger att Nehemja ”slog några av dem, drog dem i håret” (Neh. 13:25) bör vi i stället för att se honom som vred och agerande i raseri lägga märke till att slag var ett föreskrivet offentligt straff. Denna sorts beteende tillämpades bara på ”några” av dem, vilket syftar på ledare som förespråkat detta felaktiga beteende. Nehemja ville försäkra sig om att folket förstod allvaret i sina val och resultaten som skulle följa från dem.

`Hur bör vi reagera när vi ser något vi tror man gör fel i församlingen?`