---
title: Guds kallelse
date: 12/10/2019
---

### Veckans huvudtexter
Esra 7:10; Neh. 1:1–11; Dan. 9:24–27; Dan. 8; Rom. 8:28, 29; Rom. 9; 2 Mos. 3, 4.

> <p>Nyckeltext</p>
> ”Lovad vare Herren, våra fäders Gud, som ingav kungen att göra Herrens hus i Jerusalem så härligt” (Esra 7:27). 

Kallar Gud varje person till en specifik uppgift? Finns det kriterier som gör vissa personer mer kvalificerade än andra för en viss uppgift? Är dessa kriterier olika i människors resp. i Guds ögon? De flesta av oss skulle antagligen svara ja, särskilt på de två sista frågorna. Det finns tider då Gud förbereder oss, genom utbildning eller erfarenheter, för en specifik uppgift. Vid andra tillfällen väljer han oss till tjänst helt enkelt därför att vi är villiga och ödmjuka. Det är dock inte alltid lätt att veta vad Guds kallelse i våra liv är, eller hur? Ändå är Bibeln full av berättelser om människor som Gud valde till ett bestämt uppdrag. 

Intressant nog var Esra och Nehemja kallade av Gud till en specifik uppgift: de skulle bygga upp det som låg i ruiner. Men i det här fallet ingick det olika uppgifter i återuppbyggandet. De skulle leda Israels folk tillbaka till Jerusalem och återuppbygga templet och staden. Samtidigt skulle de undervisa folket om Gud och framför allt leda dem tillbaka till en överlåtelse till honom. Det var verkligen en kallelse från Gud, och dessutom en som var viktig!