---
title: Esras och Nehemjas kallelse
date: 13/10/2019
---

Vi skulle kunna säga att Esra blev utvald av flera anledningar: 1) han var villig att gå, 2) han var en ledare, 3) han var en skicklig skriftlärd och lärare. Vi skulle kunna finna ännu fler anledningar. Men det finns en vers som kanske bäst visar varför Esra fick denna uppgift.

`Vad säger Esra 7:10 om Esra? Hur kan han ha ”vigt sitt liv åt att studera Herrens lag, att följa den”?`

Det hebreiska ordet för ”vigt” är _kun_. Det kan bl.a. översättas ”förbereda, sätta, vara fast, befästa, vara stadig, försäkra”. Esra var alltså fast bestämd på att söka Gud. 

Efter ankomsten till Jerusalem visade Esra vad det innebär att vara överlåten till Gud. Han lärde ut Guds Ord i Jerusalem i 13 år. Det kan ha verkat för honom som om han inte gjorde någon skillnad under dessa 13 år. Men när muren var färdigställd sammankallade folket ett möte, inte för att någon tvingade dem till det utan därför att de ville det. Guds Ord som de hört av Esra hade slagit rot. 

`Varför utvaldes Nehemja? Läs Neh. 1:1–11.`

Nehemja kände för Gud och folket. Han var bekymrad när han upptäckte att arbetet i Jerusalem hade stannat av. Nehemja hade en lidelse för saken, och likt Esra erbjöd han sig frivilligt att utföra arbetet. Ibland tänker vi att om vi älskar någonting behöver det inte vara från Gud, eftersom Gud bara vill ge oss svåra uppdrag som vi kanske inte vill utföra. Men om vi vandrar med Gud är vår önskan att göra något som vi älskar ofta gudagiven. Gud vill att vi ska ha en lidelse för det vi gör för honom.

`På vilka sätt har du upplevt verkligheten av att Gud kallar dig till att göra något som du älskar för att tjäna honom?`