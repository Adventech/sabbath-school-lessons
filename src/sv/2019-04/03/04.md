---
title: De 70 veckorna och de 2&nbsp;300 dagarna
date: 15/10/2019
---

Ordet ”bestämda” i Dan. 9:24, ”sjuttio veckor [är] bestämda”, betyder ordagrant att sjuttio veckor är _avskurna_. Ordet används ingen annanstans i Bibeln men förekommer i judisk litteratur och betyder att någonting har skurits av från något längre. Då Dan. 8 presenterar profetian om de 2 300 åren, vars startpunkt inte ges i Dan. 8, följer logiskt att när nästa kapitel (kapitel 9) talar om 490 år som ”bestämda” eller ”avskurna” kan de bara ha ”skurits av” från de 2 300 profetiska åren som nämns i föregående kapitel. För vad annat skulle denna tid vara ”avskuren” från förutom från en annan och längre tidsprofetia?

`Läs Dan. 8. Vilken del av synen blev inte förklarad (se särskilt Dan. 8:14, 26, 27)?`

Det finns många skäl till att profetian i Dan. 9:24–27 om de 70 veckorna och profetian om de 2 300 kvällarna och morgnarna hör ihop: 1) båda är tidsprofetior; 2) den specifika terminologin, ”syn” och ”förstå”, kopplar samman dem (se Dan. 8:26, 27 och 9:23); 3) båda tolkningarna av profetiorna gavs av Gabriel (se Dan. 8:16 och 9:21); 4) den enda del av synen som inte förklarades i Dan. 8 var synen i Dan. 8:14 om 2 300 kvällarna och morgnarna (ibland översatt ”dagar”) 5) Dan. 8 innehåller synen och sedan delvis en förklaring av den, medan Dan. 9 bara har en tolkning, i detta fall tolkningen av den enda delen av Dan. 8 som inte var tolkad, nämligen profetian i Dan. 8:14 om de 2 300 dagarna. Det var den delen av synen som Daniel inte hade förstått (se Dan. 8:27).

Informationen som Esras bok ger oss fyller i de delar som saknas i profetians förutsägelser i Daniels bok, nämligen var i historien vi ska börja räkna den profetiska tiden som gäller de viktiga aspekterna av Kristus tjänst och verk för oss.