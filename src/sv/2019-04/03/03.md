---
title: Profetisk tidpunkt
date: 14/10/2019
---

I kvartalets första studium studerade vi hur Gud kallade Serubbabel (ca 538 f.Kr.) och Esra (457 f.Kr.) till speciella tjänster. I andra studiet studerade vi Guds kallelse till Nehemja (444 f.Kr.). Vi behöver inse att dessa kallelser var i harmoni med Guds förutvetande. Gud påverkade t.ex. Serubbabel till att utföra vissa speciella uppgifter som gensvar på slutet av de 70 årens fångenskap som Jeremia hade profeterat. 

`Vilket år kallades Esra till sitt uppdrag? Det var samma år som kung Artaxerxes utgav ett påbud. På vilket sätt är det året profetiskt viktigt? Se Dan. 9:24–28.`

Dan. 9:25 säger: ”från det att ordet utgick om att Jerusalem skall återställas och uppbyggas, till dess att den som är smord till furste kommer, skall det gå sju veckor. Under sextiotvå veckor blir sedan staden återuppbyggd.” Den sista veckan av denna profetia nämns i v. 27. Då en vecka har sju dagar är en profetisk vecka sju år (4 Mos. 14:34; Hes. 4:5, 6). Därför talar denna profetia om 70 veckor, vilket är lika med 490 år. Frågan som måste besvaras är: vad är startpunkten för denna profetia om de 70 veckorna? Texten säger att den börjar från tiden för påbudet att återställa och återuppbygga Jerusalem.

Det gavs sammanlagt tre påbud om att Jerusalem skulle byggas upp igen av judarna. Kyros, Dareios och Artaxerxes gav alla ett sådant påbud. Men bara Artaxerxes inkluderar själva staden Jerusalem, och bara detta påbud förknippas med att Gud ska bli prisad för att han har gripit in (Esra 7:27, 28).

Vi räknar början för de 70 veckornas profetia från året 457 f.Kr., det sjunde året av kung Artaxerxes I, som nämns i Esra 7:7–26. Eftersom året 457 f.Kr. dessutom också är början för profetian i Dan. 8:14 om de 2 300 dagarna (se morgondagens studium) är detta påbud startpunkten för dessa två profetior. De 70 veckorna slutar år 34 e.Kr. när förkunnelsen av evangeliet blir mer omfattande och även når ickejudarna (vilket markeras av att den tidiga församlingen blir förföljd och att Stefanos dör martyrdöden). Mitten av veckan är då år 31 e.Kr. då Jesus dör på korset. 

`Blicka tillbaka på profetian i Dan. 9:24–27. På vilket sätt uppenbarar den, med häpnadsväckande exakthet, Jesus verksamhet? På vilket sätt bör en sådan här profetia vara trosstärkande för oss?`