---
title: Vikten av utbildning
date: 03/10/2019
---

`Läs Esra 7:6 och 10. Vad lär dessa texter oss om god religiös utbildning?`

Esras helhjärtade överlåtelse till Gud och hans beslut att studera, leva efter och lära ut Guds Ord (Esra 7:6, 10) förberedde honom för en större tjänst i Israel. Bibeltexten säger ordagrant att han helgade sig till att studera, utöva och lära ut Herrens lag.

Ellen White ger en viktig insikt: ”Esra var född som ättling till Aron och hade blivit utbildad till präst. Utöver detta hade han också kännedom om magikers, astrologers och de medo-persiska vise männens skrifter. Men han var inte nöjd med sitt andliga tillstånd. Han längtade efter full harmoni med Gud; han längtade efter vishet att göra Guds vilja. Esra hade därför ’vigt sitt liv åt att studera Herrens lag, att följa den’ (Esra 7:10). Detta ledde honom till att ivrigt studera Guds folks historia, såsom den var nedskriven i profeternas och kungarnas skrifter. Han studerade Bibelns historiska och poetiska böcker för att lära sig varför Herren hade tillåtit att Jerusalem blev förstört och att hans folk blev fångar i ett hedniskt land” (_Prophets and Kings_, s. 608).

”Esras ansträngningar för att återuppväcka intresset för studium av Skrifterna befästes av hans noggranna, livslånga arbete med att bevara och kopiera de heliga Skrifterna. Han samlade alla kopior av lagen som han kunde finna och lät dem kopieras och spridas. På det sättet mångfaldigades det rena ordet och lades i folks händer, och det gav kunskap om det som var ovärderligt” (s. 609).

Lägg märke till att trots att Esra hade lärt sig hur hedningarna tänkte insåg han att de hade fel. Därför sökte han att lära känna sanningen från sanningens källa, Guds Ord och ”Herrens lag”. Han fick göra sig av med mycket av allt som han hade lärt sig vid världsliga universitet, eftersom mycket av det som de undervisade om var fel. För hur mycket gott kunde magikers och astrologers skrifter göra för honom?

`På vilka sätt kan vi än idag behöva göra oss av med det som vi har lärt oss av världen?`