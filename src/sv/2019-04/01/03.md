---
title: Översikt över kungar och händelser
date: 30/09/2019
---

Den första gruppen som återvände fick i uppdrag att återuppbygga Guds tempel. Vi kommer att studera motståndet mot tempelbygget i ett senare studium. Nu ska vi diskutera de persiska kungarnas succession under det långvariga tempelbygget och Jerusalems återuppbyggelse. Det är viktigt att känna till historien bakom berättelserna om Esra och Nehemja, eftersom den ger en djupare förståelse av deras budskap.

`Läs Esra 4:1–7. Här nämns ett antal kungar som regerade när motståndet mot tempelbygget uppstod. Vilka var de kungarna?`

Det här är en lista över persiska kungar, i kronologisk ordning, som är förknippade med Esras och Nehemjas böcker. Den börjar med Kyros, som upprättade det persiska riket och erövrade Babylon 539 f.Kr. 

- Kyros II ”den store” (559–530 f.Kr.)
- Kambyses II (530–522 f.Kr.)
- Dareios I (522–486 f.Kr.)
- Xerxes I (485–465 f.Kr.) (Även känd från Esters bok)
- Artaxerxes I (465–424 f.Kr.)

När vi studerar dessa böcker är det mycket viktigt att veta att dessa kungar inte nämns i kronologisk ordning i Esras bok. T.ex. är Esra 4:6–24 inskjutet före kap. 5, som fortsätter med berättelsen om motståndet mot tempelbygget. Följaktligen kommer breven som nämner Xerxes I och Artaxerxes I och som beskrivs i Esra 4 _efter_ händelserna i kap. 5 och 6, som handlar om Dareios I. Denna ordning kan verka förbryllande för läsaren, och den kan berätta något om den förvirring som människor i århundraden har haft beträffande dessa böcker. När vi under detta kvartal går igenom dem är det till hjälp om vi känner till händelsernas ordningsföljd. Då förstår vi bättre budskapen som finns i Esras och Nehemjas böcker.

`Hur ofta har du funnit saker i Bibeln som förbryllat dig? Hur kan du lära dig att lita på Gud och hans Ord även när du möter sådant som inte verkar begripligt? Varför är det viktigt att göra det? (Se Jes. 55:8, 9.)`