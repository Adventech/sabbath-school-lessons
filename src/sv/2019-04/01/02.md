---
title: De första bortförda återvänder
date: 29/09/2019
---

`Läs Jer. 25:11, 12; 29:10 och Dan. 9:1, 2. När återvände de första från fångenskapen? Vilken profetia gick i uppfyllelse då?`

Herren påverkade Kyros så att han lät de första återvända som en uppfyllelse av Jeremias profetia om de 70 åren. Jeremia hade skrivit att Juda land skulle ligga öde i 70 år under Babylon (från 606/605 till 537/536 f.Kr.), men sedan skulle Gud öppna dörren för de första att återvända. När Daniel studerade Jeremias skrifter insåg han att tiden var inne för löftet om en återkomst.

I Dan. 9 är Daniel frustrerad över att de 70 åren nästan har gått utan någon synbar förändring, och det nya persiska riket hade nu kommit till makten. Han sörjde och vände sig till Gud och vädjade om nåd och att Gud skulle uppfylla sina löften. I samma kapitel (Dan. 9:24–27) försäkrade Gud Daniel om att han vakar över allting och har framtiden planerad med en Befriare som ska dö för folket för att försona deras synder. Han ska komma med rättfärdighet och uppfylla offersystemet. Egentligen sade Gud: ”Daniel, bekymra dig inte. Eftersom den sanne Befriaren (Jesus) med säkerhet kommer, ska jag också sända en befriare nu.” en kort tid senare påverkade Gud Kyros, den persiske kungen, så att han befallde att de tillfångatagna skulle friges. Gud håller alltid sina löften. (Se Dan. 10 för hur Gud grep in för att försäkra att hans folk skulle ha framgång i sitt hemland.)

Esra 1 innehåller kung Kyros proklamation att nationen Israel var fri att återvända till Jerusalem och bygga Herrens hus. Kyros låter dem inte bara gå, utan han ser också till att de återvänder med gåvor och offer, templets ursprungliga kärl medräknade, de som Nebukadnessar stulit. Händelsen påminner om israeliternas uttåg ur Egypten många år tidigare, när Gud också påverkade folket till att ge israeliterna avskedsgåvor. Denna första grupp som återvände till Juda var ungefär 50 000 personer, sannolikt kvinnor och barn från andra områden medräknade.

`Vilka andra historiska profetior har gått i uppfyllelse precis som Ordet lovat? Hur kan de profetiorna trösta oss att Gud känner till framtiden och att vi kan lita på hans löften?`