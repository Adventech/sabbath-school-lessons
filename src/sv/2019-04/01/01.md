---
title: "Att förstå historien: Serubbabel och Esra"
date: 28/09/2019
---

### Veckans huvudtexter
Jer. 25:11, 12; Dan. 9:1, 2; Esra 4:1–7;Jes. 55:8, 9; Esra 7:1–28.

> <p>Nyckeltext</p>
> ”Så säger Kyros, konung av Persien: Alla jordens riken har Herren, himlens Gud, givit mig, och han har ålagt mig att bygga ett hus åt honom i Jerusalem i Juda” (Esra 1:2). 

I Jeremias skrifter hade Gud lovat att hans folk skulle återvända hem efter 70 år i babylonisk fångenskap. Kung Kyros var Guds redskap för att denna återkomst skulle ske. Smord av Gud (Jes. 45:1) utfärdade Kyros ett påbud omkring år 538 f.Kr. som befriade Guds folk så att de kunde återvända till sitt land och återuppbygga templet.

Det var Gud (inte Kyros) som talade om Jerusalem: ”Jerusalem skall byggas upp, templet få en fast grund” (Jes. 44:28). Gud var den som garanterade att Jerusalem skulle återuppbyggas, och han berörde Kyros hjärta så att denne gav tillstånd till att templet byggdes upp.

Det är också alltid uppmuntrande att se hur Guds folk reagerar positivt på Herrens handlingar: ”Överhuvudena för Judas och Benjamins familjer, liksom prästerna och leviterna, alla som fått Guds ingivelse, gjorde sig nu redo att ge sig i väg för att bygga Herrens hus i Jerusalem” (Esra 1:5). 

Här ser vi ett exempel på människor som reagerar positivt på Guds mäktiga och nådiga handlingar. Våra bästa prestationer kommer från insikten om vem Gud är och vad han har gjort och från vetskapen om hur kärleksfullt han griper in för sitt folk.