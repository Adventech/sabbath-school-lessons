---
title: Nehemja förbereder sitt uppdrag
date: 10/10/2019
---

Det rådde inget tvivel om att Herren hade kallat Nehemja till detta uppdrag, och han skulle också se till att Nehemja hade allt han behövde. Utrustad med kunskap om Guds löften och visshet om Guds kallelse gick Nehemja vidare. Men han gick vidare noggrant och med bön. Med andra ord: trots att han visste att Gud var med honom hindrade inte denna kunskap honom från att tänka igenom vad han skulle göra.

`Läs Neh. 2:11–20. Vad gör Nehemja för att förbereda projektet att återuppbygga muren?`

**Lärdomar för ledarskap, _lärdom 1_: **Nehemja talar inte om för någon ”vad min Gud hade ingivit mig att göra för Jerusalem” (Neh. 2:12). Han berättar det inte för fienderna, inte ens för de judiska ledarna. Han är på ett inspektionsuppdrag för att se vad som behöver göras.

**_Lärdom 2:_** Innan Nehemja lägger fram någonting gör han sin hemläxa och planerar hela arbetet som krävs.

**_Lärdom 3:_** När han berättar om uppdraget lägger han först fram vad Gud redan har gjort för att leda detta och lägger sedan till kungens ord. Han uppmuntrar innan han ber om engagemang. Det är ett mirakel att judarna reagerar så positivt och bestämmer sig för att bygga, trots allt motstånd som skulle följa. Gud hade inte bara förberett kungen genom Nehemjas böner och fasta utan också judafolket, så att de svarade modigt och beslutsamt.

`Läs Neh. 2:19, 20. Vad säger de om Nehemjas tro? Hur kan texter som 5 Mos. 7:9; Ps. 23:1–6 och 4 Mos. 23:19 ha hjälpt Nehemja?`

Det vi säger visar vilka vi är och vad vi verkligen tror. Nehemja har en benägenhet att tala sådant som är upplyftande. Han är inte rädd för att räkna med Gud i allt han säger och att också ära honom, även när folk hånar och skrattar åt honom. Trots att Nehemja känner till fiendens motvilja mot dem håller han inte tillbaka sina ord och utelämnar inte Gud från samtalet. Likt Josef i Egypten många år tidigare är Nehemja inte rädd för att förespråka sin Gud bland dem som inte tror på honom. 