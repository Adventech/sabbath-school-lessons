---
title: Nehemjas bön
date: 07/10/2019
---

`Läs Nehemjas bön i Neh. 1:5–11. Vilka delar består bönen av? Varför räknar han med sig själv bland de skyldiga?`

* Gud, du är stor och trogen (Neh. 1:5).
    * Hör mig (Neh. 1:6).
        * Syndabekännelse (Neh. 1:6, 7).
            * Kom ihåg dina löften (Neh. 1:8, 9).
        * Du har befriat oss (Neh. 1:10).
    * Hör mig (Neh. 1:11).
* Gud, ge framgång och medkänsla (Neh. 1:11).

Nehemjas bön är vackert sammansatt och beskriver Guds storhet och människors syndfullhet, och den avslutas med ett rop om hjälp. Bönen påminner om Daniels bön i Dan. 9, och det är möjligt att Nehemja kände till den bönen. Det är värt att lägga märke till att Nehemja inte börjar med ett rop om hjälp, utan först konstaterar han sanningen om vem Gud är, att han är stor och vördnadsvärd. Han påpekar också att Gud håller sitt förbund och visar nåd mot dem som älskar honom, som om han ville påminna Gud om att han alltid har varit trogen och inte kan vara något annat nu heller.

Bönen har en speciell uppbyggnad (se ovan) som kretsar kring v. 8 där Nehemja betonar Guds löften. Nehemja säger: ”Kom ihåg!” Med andra ord: _Kom ihåg, Gud, att du har lovat att du ska skingra oss när vi är otrogna, men att du också har lovat att föra oss tillbaka och återupprätta allting. Det ena har inträffa, och därför är tiden nu inne för att det andra blir uppfyllt, eftersom vi återvänder till dig._ Nehemja är inte rädd för att göra anspråk på Guds löften och påminna Gud om dem. Naturligtvis är det inte för att Gud inte vet eller minns sina löften. Nej, Gud gläder sig när vi vill göra anspråk på hans löften. Han vill att vi ska tro på dem och säga det högt till honom. Genom att uttrycka Guds löften med ord kan vi bli stärkta i vårt beslut att lita på dessa löften, särskilt i tider då allting verkar hopplöst.

`Vilka av Guds löften kan du göra anspråk på just nu? Varför är det viktigt att aldrig sluta att göra anspråk på dem? (För vad har du kvar om du ger upp?)`