---
title: Nehemja talar ut
date: 08/10/2019
---

Enligt Neh. 1:11 är Nehemja kungens munskänk. För oss kan det kännas som ett mindre viktigt arbete, men munskänkar kunde vara män med ett mäktigt inflytande, eftersom de hade en ständig och nära relation till kungen. De smakade på kungens drycker för att förhindra att kungen blev sjuk eller dog. Herodotos nämner att hos perserna var munskänkar högt ärade, eftersom de betraktades som höga tjänstemän. Den assyriske kungen Esarhaddons munskänk var t.ex. också rikets statsminister. Alltså hade Nehemja en hög ställning i riket, och tack vare att han hade tillträde till kungen bad han Gud att använda honom när han talade till kungen om situationen i Juda. 

`Läs Neh. 2:1–8. Vad resulterade Nehemjas bön och fasta i?`

Bönesvaret kommer i månaden nisan, någon gång i april 444 f.Kr. Fyra månader har gått sedan Hanani och judarna kom till Nehemja med de oroande nyheterna om Jerusalem . I fyra månader har Nehemja bett och fastat, och varje dag kan det ha känts som om Gud inte svarade. Men Gud väljer alltid den fullkomliga tidpunkten. Gud förberedde kungen för att lyssna på Nehemja och svara välvilligt.

Det hände inte varje dag att en munskänk fick ledigt från sitt arbete för en tid för att vara ståthållare i ett annat land. Gud talade genom Nehemja och påverkade den persiske kungen Artaxerxes I till att göra Nehemja till ståthållare över Juda. Att drottningen nämns antyder att detta möjligen var ett privat tillfälle, för det var inte brukligt att drottningen alltid var närvarande vid formella banketter. Nehemja nämner inte genast Jerusalem för att kungen inte ska ha förutfattade meningar, utan han vädjar snarare till kungens känslor om någonting personligt. När tiden sedan är inne att nämna den exakta platsen är kungen vunnen. 

`På vilka sätt kan vi se en parallell mellan Nehemjas ställning i detta hov och Daniels ställning i Babylon? Vad säger det om Nehemjas karaktär att kungen verkar vara så positivt inställd till honom?`