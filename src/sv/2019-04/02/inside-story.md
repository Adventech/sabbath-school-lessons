---
title: Missionsnytt
date: 12/10/2019
---

#### Förändring och förvandling

Patrick är 32 år gammal och har en bakgrund som är traumatisk. Redan när han var barn kom rebelledaren Koni och hans armé till deras by i den norra delen av Uganda och attackerade den. Patrick lyckades fly. Han växte upp i ett läger för inhemska flyktingar i landet. Där fick de skydd och mat men ingen möjlighet att lära sig att läsa eller skriva eller att utbilda sig i ett yrke. 

Redan som 17-åring gifte han sig med Jenifer. Hon var bara 14 år gammal, och inom några år hade de tre små barn.

När området befriades från Koni och hans fruktade armé kunde Patrick ta sin lilla familj tillbaka till sitt hem och påbörja livet igen – men det var mycket svårt! Hur skulle de kunna försörja sig, få mat på bordet, möjlighet att ge barnen en framtid? Många i området blev deprimerade, gav upp och började dricka. Patrick var en av dem! 

När han var berusad slog han ofta sin fru. Livet blev outhärdligt för familjen. Barnen gick aldrig i skolan. De fick sällan tillräckligt med mat att äta, och de var ofta sjuka eftersom de levde i smuts och fattigdom. 

Jenifer hade fått nog och tänkte lämna sin man. Men då fick hon höra att ADRA hade börjat arbeta i området för att lära människor läsa och skriva och starta små verksamheter som kunde hjälpa dem att försörja sig. Hon tyckte att det kunde vara värt att undersöka om det var någonting bra. 

När Jenifer började lära sig läsa och skriva var det som om världen öppnade sig. Hon började spara lite pengar varje vecka. Senare tog hon ett litet lån och planterade citrusfruktträd. Hennes man märkte knappt vad hon höll på med, men inom ett år fick hon de första frukterna. Hon sålde dem och fick mer pengar än hon någonsin hade haft i hela sitt liv! Hon började prata med sin man om gruppen. 

I början var han bara arg, men när han märkte att de hade mat att äta och kläder åt barnen började han fundera på om det kunde vara en bra idé att följa med sin fru. Han tyckte att sparmodellen med små lån var bra, men hur skulle han kunna få mer pengar att sätta in i besparingarna? Han började arbeta som daglönare, och då hade han inte längre tid att dricka. Efter en tid tog han sitt första lån och började köpa och sälja hönor. Senare köpte han getter, och till slut köpte han sin första säck med sesamfrön. Han planterade dem och fick tillbaka fyra gånger sin investering. Det var första gången som Patrick ägde en miljon ugandashillingar (ca 3 000 kronor).

Idag är Patrick helt fri från sitt alkoholberoende. Han arbetar hårt för sig själv och sin familj, alla barnen går i skolan och Jenifer och Patrick har hittat tillbaka till varandra. Barnen är sällan sjuka numera. När vi möter dem är familjen på väg till kyrkan, någonting som de tidigare inte brytt sig om på många år!

”Idag lever vi ett liv i fred och harmoni”, säger Patrick. ”Det är tack vare ADRA. Jag vet inte hur det hade gått för oss annars. ADRA har inte bara förändrat våra liv, de har förvandlat oss som människor, och jag kommer alltid att vara enormt tacksam för detta!”

_AV SIRI BJERKAN KARLSSON, ADRA SVERIGE, UGANDA_