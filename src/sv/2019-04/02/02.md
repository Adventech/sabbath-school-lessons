---
title: Nehemja får dåliga nyheter
date: 06/10/2019
---

Nehemjas bok börjar på ett liknande sätt som Daniels bok (läs Dan. 1:1, 2), nämligen med dåliga nyheter. Ja, många hade återvänt till sitt folks hemland, men det skulle inte gå alltför bra för dem där.

`Läs Neh. 1:1–4. Varför var Nehemja så bedrövad? Vad var hans reaktion på de dåliga nyheterna han fick?`

En del judar som hade tagits till fånga många år tidigare hade förts till Susa, ett av det persiska imperiets fyra administrativa centrum, där Nehemja tjänstgjorde som munskänk i det kungliga palatset. ”Hanani, en av mina bröder” syftar sannolikt på en biologisk bror, eftersom det finns en liknande men mer familjär hänvisning till Hanani i Neh. 7:2, även om det också bara skulle kunna syfta på en israelit. Samtalet med Hanani inträffade sannolikt mellan mitten av november och mitten av december 445 f.Kr., ungefär 13 år efter att Esra hade återvänt till Jerusalem. Hanani rapporterar att situationen i Jerusalem är skrämmande. Folket har inte kunnat återuppbygga Jerusalem, och fienden har förstört stadsmurarna och lämnat staden försvarslös och öde.

Nehemja kan ha hört rykten om att samarierna hade förstört stadsmurarna, men han hade inga definitiva svar förrän nu. Följaktligen krossade kung Artaxerxes själv de återvändandes hopp genom att stoppa byggarbetet efter att folket på andra sidan floden hade klagat (Esra 4).

Fastän templet var återuppbyggt var det inte i full funktion, eftersom människorna som behövdes till tempeltjänsten inte kunde leva i Jerusalem. Situationen gjorde Nehemja ledsen när han insåg vad nyheterna innebar: judarna hade inte ärat Gud trots att de hade återvänt för att göra det. I stället hade de nonchalerat Guds hus och den heliga staden på grund av att de var rädda för fienden och förtryck.

Därför vänder sig Nehemja automatiskt till Gud. Han klandrar inte judarna för bristande tro och avfärdar dem inte som fega stackare. Han accepterar inte heller bara situationen som den är. Nehemja böjer bara knä och börjar be och fasta.

`På grund av dessa dåliga nyheter grät Nehemja, och han fastade och bad. Vad borde detta säga oss om hur vi, särskilt i tider av prövningar, behöver vädja till Herren?`