---
title: Nehemja sänds ut
date: 09/10/2019
---

Kungen skickade brev med Nehemja till horoniten Sanvallat och ammoniten Tobia, höga tjänstemän i regionen på andra sidan floden, för att förbereda vägen för Nehemjas uppdrag. Dessutom befallde kungen sin skogsförvaltare Asaf att förse Nehemja med allt timmer som behövdes för återuppbygga  staden, murarna och tempelportarna.

`Läs Neh. 2:9, 10. Vad säger detta om det motstånd som Nehemja och judarna generellt skulle komma att möta?`

Nehemja kom till Jerusalem någon gång 445/444 f.Kr. Motståndet verkar uppstå redan innan Nehemja försöker göra något, eftersom den anhållan som han överlämnar till ståthållarna ställer till problem. Tobia är ett judiskt namn som betyder ”Herren är god” (även hans son Jochanan hade ett judiskt namn, ”Herren är nådig”), men han tjänstgjorde som ståthållare över Ammon. Alltså var Jerusalem omgivet av fiender: Sanvallat, Samariens ståthållare i norr, Tobia, Ammons ståthållare i öster, och araben Geshem (Neh. 2:18, 19) i söder som tog hand om Edom och Moab. Det är olyckligt att ledarskapet i den regionen avvisade Nehemja som var intresserad av de förtrycktas välbefinnande. Översittare gläder sig inte när de som de hotar har framgång.

Nehemja ”kom till Jerusalem med militär eskort, vilket visade att han hade kommit med ett viktigt uppdrag. Detta uppeggade de hedniska stammarnas avund. De levde nära staden och så ofta hade de visat sin fientlighet mot judarna genom att skada och angripa dem. De främsta i detta onda verk var vissa stamhövdingar, horoniten Sanvallat, ammoniten Tobia och araben Geshem. Ända från början såg dessa ledare med kritiska ögon på Nehemjas förehavanden, och med alla medel som stod i deras makt försökte de förhindra hans planer och verk” (Ellen White: _Prophets and Kings_, s. 635).

`Vilka andra bibliska berättelser kan du finna som visar hur de som Gud har kallat till att göra hans vilja har mött motstånd? Ta med ditt svar till studiegruppen på sabbaten.`