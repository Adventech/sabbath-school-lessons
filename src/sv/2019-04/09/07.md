---
title: Studiehjälp 
date: 29/11/2019
---

Läs Ellen White: ”Hur kan vi veta att vi är Jesus efterföljare?”, s. 79–92 i _Vägen till Kristus._

”Det finns de som har upplevt hur Jesus förlåter och älskar. De längtar verkligen efter att vara Guds barn, men de inser att deras karaktär är ofullkomlig. Deras liv har fel och brister. Därför tvivlar de på att de har omskapats av den helige Andes kraft. Till dem skulle jag vilja säga: ’Dra er inte undan i förtvivlan.’ Vi måste ofta böja oss ner och gråta vid Jesus fötter. Vi sörjer över vår otillräcklighet men vi får inte tappa modet. Gud stöter inte bort oss. Även om vi faller för fiendens frestelser överger han oss inte. Han förkastar oss inte. Nej, Jesus står vid Guds högra sida. Han ber för oss … Han vill resa upp dig igen. Han vill upprätta dig så att du kan återspegla hans renhet och helighet. Om du bara vill överlämna dig åt honom, kommer han att fortsätta att göra sitt goda verk i dig tills Jesus kommer tillbaka.

Be mer innerligt. Tro mer helhjärtat. När vi börjar förstå att vår egen styrka inte kan hjälpa oss får vi lita på Frälsarens kraft. Då kan vi tacka och prisa honom som är vårt liv och vår hälsa” (Ellen White: _Vägen till Kristus_, s. 89–91).

**Samtalsstart:** Det var en utmaning för Israels folk att återvända från exilen i Babylon till Jerusalem, ett land de inte var vana vid. Vad har varit din jobbigaste flytt? Är vi redo att flytta till en annan stad eller ett annat land, om vi upplever att det är dit Gud kallar oss?

**Förbön:** Att leva som kristen betyder inte att livet att fritt från sorg och svårigheter. Be för varandra i er bibelstudiegrupp och fokusera speciellt på de personer som befinner sig i en främmande och omvälvande livssituation. 

**Samtalsfrågor:**

`1. Tänk på Dan. 2 och hur Daniel, för tusentals år sedan, så exakt förutsade världsrikenas uppkomst och fall och beskrev (mycket noggrant) det moderna Europas oenighet. Hur kan vi lära oss att hämta tröst från denna profetia, som så kraftfullt visar oss, mitt i världens kaos, att Gud vet allt som händer och även har förutsagt det?`

`2. Gud vet allt om oss. Det är förtröstansfullt och ger oss en trygghet och övertygelse om att vi är i hans omsorg. ”Var inte rädd, jag har friköpt dig, jag har gett dig ditt namn, du är min” (Jes. 43:1). Hur kan du övertyga andra om Guds närvaro och omsorg när de går igenom känslomässiga kriser, relationskriser, sociala eller ekonomiska kriser?`

`3. Fundera ytterligare över onsdagens studium om Esras ovilja att be kungen om hjälp eftersom han var rädd för att det skulle få hans ord om Guds beskydd att låta tomma. Vi vet t.ex. att Gud helar. Innebär detta då att vi visar brist på tro på hans förmåga att hela oss om vi går till en läkare? Samtala om detta i studiegruppen.`