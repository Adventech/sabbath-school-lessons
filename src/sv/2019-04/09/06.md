---
title: I den heliga staden
date: 28/11/2019
---

`Läs Neh. 11:1, 2. Vad händer här? Varför skulle de kasta lott för att se vem som skulle bo i Jerusalem i motsats till andra städer?`

Vad lär Neh. 11 oss? Det var nödvändigt att få nya invånare till Jerusalem från nykomlingar som hade återvänt till landet efter sin exil. 

Uppenbarligen var det lättare att bo på landsbygden än i en stad. Folk hade sin egen jord, ärvd av förfäderna. Att lämna den och flytta till Jerusalem var en uppoffring, och många kunde med rätta känna att de skulle ryckas från sina rötter om de gjorde det. Livet skulle få nya utmaningar, och livsstilen i en stad är en annan än på landsbygden. Att flytta till ett nytt, okänt sammanhang är alltid svårt.

Hur utmanande är det att flytta till en ny stad eller ett nytt land där evangeliet behöver predikas? Mission till städer kräver villighet till nya äventyr och svårigheter.

”Våra arbetare når inte ut som de borde. Våra ledare är inte medvetna om det verk som måste utföras. När jag tänker på städer där så lite är gjort, där det finns så många tusen människor som ska varnas för Frälsarens snara ankomst, känner jag en intensiv önskan att se män och kvinnor gå ut till ett arbete i Andens kraft, fyllda av Kristus kärlek till förlorade människor” (Ellen White: _Testimonies for the Church_, vol. 7. s. 40).

`Varför nämns den långa listan över präster och leviter i Neh. 12:1–26? Vad är sambandet mellan dem och invigningen av Jerusalems mur som den beskrivs i andra delen av samma kapitel (Neh. 12:27–47)?`

Gud vill att saker och ting ska göras på rätt sätt. Överlåtna och helgade människor behövs innan stora ting kan göras. Dessa prästfamiljer hjälpte Nehemja att bygga muren för att de i trygghet skulle kunna tillbe den levande Guden i templet utan att bli angripna utifrån. Murarna var viktiga för tryggheten, men utan helgade präster skulle sann tillbedjan vara i fara. Därför hade alla med sina olika funktioner en roll att spela.