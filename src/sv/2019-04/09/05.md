---
title: Ödmjuk inför Gud
date: 27/11/2019
---

`Läs 5 Mos. 30:1–6. Vilket löfte gavs här till det hebreiska folket? Vad måste detta löfte, bland andra liknande, ha betytt för Esra och Nehemja?`

Esra och Nehemja kände till profetiorna. De visste att Gud skulle föra tillbaka folket från fångenskapen. Vi såg i Neh. 9 att de förstod sin historia och orsakerna till sina problem. Samtidigt kände de också till Guds barmhärtighet och ledning, trots deras synder.

Så de litade på Gud och att han skulle göra deras återkomst från fångenskapen lyckad. Dessa löften innebar dock inte att de inte skulle möta många utmaningar längs vägen. En stor del av detta kvartal har hittills  handlat om prövningar och svårigheter de mötte, även mitt ibland Guds löften.

`Läs Esra 8:16–23. Vad är utmaningarna här, och hur reagerade de?`

Trots löftena visste Esra precis hur farlig resan var. Genom att fasta och ödmjuka sig inför Gud erkände de hur beroende de var av Herren för sin framgång. Vid denna tid, med så många faror framför dem, hade Esra åtminstone tänkt tanken att be kungen om hjälp och beskydd. Men till slut valde han att inte göra det, i motsats till Nehemja (Neh. 2:9), som hade en eskort som skydd. Esra kände uppenbarligen att om han bad om skydd skulle det vanära Herren, för han hade redan sagt till kungen: ”Vår Gud håller sin skyddande hand över alla dem som söker sig till honom, men hans mäktiga vrede drabbar dem som överger honom” (Esra 8:22). I detta fall gick det väl för dem, för senare skrev Esra (8:31) att Herren hade beskyddat dem och de hade kommit fram tryggt.

`Naturligtvis ska vi förtrösta på Gud i allting. Men när kan det ändå hända att vi ber även dem som inte delar vår tro om hjälp? Varför är det i många fall inte fel utan kanske till och med lämpligt?`