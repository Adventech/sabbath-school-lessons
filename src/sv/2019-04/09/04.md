---
title: Var är prästerna?
date: 26/11/2019
---

Som vi såg igår var det utan tvekan en häpnadsväckande uppfyllelse av profetian som förde judarna tillbaka från Babylon.

Men som det är med allting mänskligt fanns där problem. Ett av de stora problemen var att många judar inte ville återvända till sina förfäders land trots alla underbara löften om återupprättelse efter exilen. De stannade alltså kvar i Babylon.

Varför?

`Läs Esra 8:1–15. Koncentrera dig speciellt på vers 15. Vad var det stora bekymret här, och varför var det ett bekymmer för någon som ville återupprätta nationen Israel i dess tidigare hemland?`

Faktum är att det inte var alla judar i Babylon, leviterna medräknade, som ville återvända. Många av dem var födda och uppväxta i det nya landet, och det var allt de kände till. Många kanske inte ville göra den långa och utan tvekan farliga resan tillbaka till ett land som de aldrig hade känt från början. Vi vet dock att till slut kom det tillräckligt med leviter för tjänsten i templet (se torsdagens studium), trots utmaningarna.

”Vid det här laget hade judar som stannade kvar i fångenskapslandet varit där i nästan ett och ett halvt sekel. Vid utgrävningar i Nippur har man fått fram många dokument som visar att många välbärgade judar levde i den regionen av Mesopotamien under kung Artaxerxes I regeringstid. Därför kan det ha varit en svår uppgift för Esra och andra ledare att övertyga så många att återvända som faktiskt följde honom. Dessa återvändande kolonister kunde bara förvänta sig ett hårt pionjärarbete i det gamla hemlandet med långt färre bekvämligheter än i Babylonien. Med tanke på dessa omständigheter är det förvånande att Esra lyckades övertala nästan 2 000 familjer att förena sitt öde med deras bröder i det gamla hemlandet” (_The SDA Bible Commentary_, vol. 3, s. 376). 

`”Vi måste gå igenom många lidanden för att komma in i Guds rike” (Apg. 14:22). Vad säger detta oss om att prövningar och svårigheter är en verklighet för dem som vill tjäna Herren troget?`