---
title: Missionsnytt
date: 30/11/2019
---

#### ”Hej, Hope Channel!”

William Arama, pastor i staden Kerikeri längst uppe i norra delen av  Nya Zeeland, läste intresserat mejlet han hade fått. ”Hej, Hope Channel”, stod det. ”Min fru och jag flyttar snart till Kerikeri. Vi kommer att leta efter en församling där vi kan trivas. För ett tag sedan såg vi ett program med en värd på ett gym i Kerikeri. Jag undrar om det är möjligt att få kontakt med honom när vi kommer dit. Colin Horsfall.”

William blev glad när han läste mejlet. Det kändes bra att veta att någon tittade på hans program. Nu ville detta par besöka hans kyrka. 

William svarade att han var glad över att Colin och hans fru gillade Hope Channel. Han förklarade att Kerikeri låg ca 25 mil norr om Nya Zeelands huvudstad Auckland. Det är en liten stad med 7.500 invånare. Han berättade att Adventistförsamlingen började sina möten klockan tio varje sabbat i ett kapell som tillhörde ett skyddat bostadsområde för pensionärer. 

”Du och din fru är välkomna till våra möten. Ring mig om ni behöver hjälp”, skrev han som svar på mejlet han hade fått.

William hade flyttat till Kerikeri några år tidigare för att grunda stadens första adventistförsamling. Det fanns bara en adventistfamilj i stan då, och William kände inte någon annan. Men efter att ha bett om hur han skulle gå vidare med sin uppgift bestämde han sig för att öppna ett gym.

”Gud gav mig denna lysande idé och sa: ’Varför öppnar du inte ett gym?’ ” minns William. ”Jag startade gymmet eftersom jag visste att jag skulle träffa en massa människor där.”

William har lärt känna många människor på gymmet, och han började göra program åt Hope Channel New Zealand. Hope Channel är inte en betalkanal utan sänder program som kan ses gratis i varje hushåll i Nya Zeeland.  Kanalen har kunnat göra detta tack vare de missionsgåvor som vi gav 2016 i slutet av ett kvartal då Hope Channel New Zealand hade valts som ett speciellt missionsprojekt.

Ett program som William gjorde för Hope Channel sändes från gymmet då han gav motionstips. Under programmet beskrev han hur människor kan oroa sig för sin fysiska hälsa, och han frågade: ”Men hur står det till med din andliga hälsa?” Det var detta program som hade gjort intryck på Colin och hans fru Robyn.

Sabbaten kom då Colin och Robyn besökte Williams församling för första gången. Församlingens tolv medlemmar välkomnade dem varmt. Och paret fortsatte att komma till mötena. William fick veta att Colin, som är 75 år gammal, tidigare hade vunnit en medalj under landets viktigaste cykeltävling – ”World Masters Games”.

William är övertygad om att Hope Channel skapar många möjligheter för människor att fundera på andliga frågor. ”Många kämpar med frågor och problem. De kommer inte till kyrkan. Men genom att titta på Hope Channel kan de höra Guds budskap i tryggheten i sina hem”, säger han.

_AV ADVENTIST MISSION, USA, NYA ZEELAND ,  SÖDRA STILLA HAVET DIVISIONEN_