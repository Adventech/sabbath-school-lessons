---
title: Svårigheter, prövningar och svek
date: 23/11/2019
---

### Veckans huvudtexter
Esra 1:9–11; Dan. 1:1, 2; Dan. 5; 5 Mos. 30:1–6; Esra 8:1–23; Neh. 11:1, 2; 12:1–26.

> <p>Nyckeltext</p>
> ”Resten av folket … förenar sig med sina främsta företrädare och lovar dyrt och heligt att leva efter Guds lag, som har förmedlats av Guds tjänare Mose, och noga hålla alla Herrens, vår härskares, bud, hans befallningar och stadgar” (Neh. 10:28, 29).

Vi hoppar vanligtvis över släktregister och långa listor med detaljer i Bibeln. Men Herren har inkluderat dem där av en anledning. Den bibliske Herren är en detaljernas Gud. Han lägger märke till detaljer, och det försäkrar oss om att han aldrig glömmer oss.

Dessa få exempel på släktregister förkunnar att Gud vet allt om våra familjer, och listorna över saker och ting talar om för oss att Gud även bryr sig om det som för andra kan verka ”betydelselöst”. Jesus sade att Gud tar hand om sparvarna och räknar våra hårstrån: ”Säljs inte fem sparvar för två kopparslantar? Men ingen av dem är glömd av Gud. Och till och med hårstråna på ert huvud är räknade. Var inte rädda, ni är mer värda än aldrig så många sparvar” (Luk. 12:6, 7). Den Gud som bryr sig om sådana detaljer tar hand om oss också, och han känner även till detaljerna i allting som bekymrar oss.

Därför kan vi ha full förtröstan, tillit och vila i övertygelsen att Herren bryr sig om varje område i våra liv. Medan detta är tröstande, precis som det ska vara, bör det även tala om för oss att också vi behöver bry oss om varje område.