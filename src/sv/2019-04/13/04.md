---
title: Mod och kraft
date: 24/12/2019
---

`Läs Neh. 4:7–23. På vilka sätt visade Nehemja mod? Vad gav honom det?`

Nehemja stod upp mot de fiender som försökte hota judarna. Han besvarade hotet genom att ta initiativ till att göra folket redo för strid. Han sade inte: ”Bra Gud, det här fixar du.” Nej, han fick folket att göra sin del. De höll sina svärd och andra vapen redo medan de samtidigt arbetade på muren. Under Nehemjas ledning sjönk judarna inte ihop i fruktan utan tog modigt sina vapen för att försvara sig själva. Nehemja uppmuntrade dem och trodde på dem, arbetade med dem och gav dem ansvar att handla. Han gav dem kraft att göra arbetet medan han delegerade ansvar. Men Nehemja talade inte bara om för folket vad de skulle göra och när för att sedan själv gömma sig i sitt rum. Han stod bredvid dem och arbetade hårt med det som behövde göras.

Det finns tillfällen i Bibeln då Gud talade om för folket att stå stilla och låta honom strida. Det finns också många tillfällen då Gud sade att de skulle vara redo att agera och han skulle ge dem seger. Vi behöver göra vår del om vi vill se Gud befria oss och välsigna oss.

”I Nehemjas fasta hängivenhet för Guds verk och hans lika fasta tillit till Gud låg orsaken till att hans fiender misslyckandes att få honom att underkasta sig dem. Den som är slö faller som ett lätt byte i en frestelse, men i det liv som har ett ädelt mål, ett innerligt syfte, finner den onde lite fotfäste. Tron hos den som ständigt gör framsteg försvagas inte, för ovanför, nedanför, vid sidorna och överallt ser han en oändlig kärlek som verkar i allting för att fullfölja dess goda syften. Guds sanna tjänare arbetar med en beslutsamhet som inte sviker eftersom de hela tiden är beroende av nådens tron” (Ellen White: _Prophets and _Kings_, _s. 660).

Till slut fick Nehemja mod från sin förståelse av verkligheten i Guds kraft. Men som vi sett fick hans kunskap om Gud honom att agera i enlighet med sin tro.

`Sammanhanget är ett annat, men hur återspeglar det vi har sett hos Nehemja denna text: ”Nu kanske någon frågar: ’Har du tro?’ – Ja, och jag har gärningar. Visa mig din tro utan gärningar, så skall jag med mina gärningar visa dig min tro” (Jak. 2:18)?`