---
title: Missionsnytt
date: 28/12/2019
---

#### Ett ben, ett nytt liv

Det kändes som om livet var över, tyckte Lepani Kuruduadua. Av misstag hade den pensionerade skolläraren råkat skära sig i högra benet med en kniv medan han höll på att reparera en kyrka i byn Naqarani i Fiji. Såret läktes inte. Och eftersom Lepani hade diabetes blev det bara värre. Till slut sa läkaren att om Lepani skulle överleva måste benet amputeras.

Efter operationen låg Lepani till sängs i flera månader. Han undrade vad som fanns kvar av livet. Han kände sig särskilt ledsen eftersom han, sedan han hade blivit adventist 17 år tidigare, aldrig hade hjälpt någon att lära känna Jesus. Om han inte hade gjort detta då han hade två ben, hur skulle han nu kunna göra det med bara ett, tänkte han förtvivlat.

Tio månader senare fick Lepani ett konstgjort ben och hjälp att lära sig att gå. Han kämpade på med sin rehabilitering, och varje dag sa han till sig själv: ”Jag måste göra någonting för Gud trots att jag bara har ett ben.” Medan han bad kom han att tänka på att han och andra församlingsmedlemmar tidigare hade pratat om att hålla en serie evangeliska möten i en viss by. Han kom också ihåg en adventistfamilj som bodde i byn. Tänk om han skulle be den familjen att hjälpa till att hålla möten! 

Han åkte taxi till byn, knackade på hos familjen och dörren öppnades av dottern Anna. Hon berättade att hennes föräldrar hade flyttat.

”Så vad gör du nu när du är ensam på sabbaten?” frågade han Anna.

Den unga kvinnan svarade att ibland studerade hon Bibelstudiet tillsammans med en granne, Nico, som inte tillhörde något samfund.

”Låt oss be en kort bön tillsammans”, föreslog Lepani. ”Sedan vill jag hälsa på hos Nico.”

Innan Lepani och Anna hade hunnit fram till Nicos hus öppnades dörren på vid gavel och en man rusade ut. ”Du är personen som jag har väntat på!” utbrast han.

Nico berättade att under lång tid hade han bett att någon skulle besöka honom och berätta för honom om Jesus. Medan han samlade ved just den morgonen hade han fått ett starkt intryck av att personen skulle komma just den dagen. 

”Jag vill bli medlem i din församling. Nästa sabbat besöker jag din kyrka tillsammans med min fru och tre döttrar”, sa Nico.

Lepani sa att han var glad över Nicos önskan att bli medlem i församlingen. Men han sa: ”Nästa sabbat kommer jag hem till er istället. Vi ska grunda en församling i ditt hem.”

De kommande sju månaderna firade Lepani gudstjänst i Nicos hem varje sabbat. Andra bybor gjorde dem sällskap. Efter den tiden hölls en serie evangeliska möten. 16 personer inklusive Nico, hans fru och två av deras döttrar blev döpta.

I år hoppas Lepani plantera en ny församling i en annan by. Sedan vill han plantera en församling i en tredje by året därpå. 

Missionsgåvan som vi ger idag kommer att användas till att stödja speciella missionsprojekt inom Södra Stilla havet divisionen. Projektet ”Rädda 10 000 tår” är ett program för att hjälpa människor i Fiji så att de inte utvecklar diabetes. Och det ska ge människor som redan har sjukdomen kunskap så att de kan vårda sin hälsa och förhoppningsvis slippa få komplikationer som leder till amputationer liknande den som Lepani råkade ut för.

_TRETTONDE SABBATEN, FIJI, SÖDRA STILLA HAVET DIVISIONEN_