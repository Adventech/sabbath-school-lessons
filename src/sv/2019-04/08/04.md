---
title: Förbundets struktur
date: 19/11/2019
---

Bibelforskarna ser en typisk struktur i de bibliska förbunden. Det kunde man även se hos de forntida hettiternas förbund. Gud kommunicerade alltså med folket på ett sätt som de kunde förstå i sin specifika kultur.

Förbund som var vanliga under det forna Israels tid hade följande delar: introduktion (vem Gud är); historiskt förord (den tidigare relationen definierad); villkor eller lagar; välsignelser och förbannelser; vittnen; särskild föreskrift eller tecken för förbundet. Därmed bör det inte förvåna att Gud använde någonting liknande när han kommunicerade med sitt folk på den tiden. Han använde det som de var bekanta med.

T.ex. är hela 5 Moseboken skriven i form av ett förbund, eftersom Mose inbjuder folket att träda in i en ny förbundsrelation med sin Gud. Boken är uppbyggd som ett förbund på följande sätt: 1) Introduktion (5 Mos. 1:1–5); 2) Historiskt förord (5 Mos. 1:6–4:43); 3) Villkor eller lagar (5 Mos. 4:44–26:19); 4) Välsignelser och förbannelser (5 Mos. 27–30); (5) Vittnen (5 Mos. 30:19); och slutligen 6) Speciella förmåner (5 Mos. 31:9–13). 

`Läs Jos. 24. På vilket sätt syns samma förbundsmönster även i detta kapitel?`

Detsamma gäller förnyelsen av förbundet som Joshua gjorde.

Först kommer en introduktion där Gud presenterar sig själv som ”Herren, Israels Gud” (Jos. 24:2). Sedan följer ett långt historiskt förord där Joshua påminner folket om vad Gud har gjort för dem i det förgångna (Jos. 24:2–13). Därefter räknas villkoren och lagarna upp (Jos. 24:14, 15, 23), välsignelser och förbannelser nämns (Jos. 24:19, 20), vittnen identifieras (Jos. 24:22, 27), och speciella förmåner anges (Jos. 24:25, 26). Även här användes den grundläggande formen av ett förbund för att kommunicera med Israel och visa dem inte bara Guds ledning i det förgångna, utan också vad som krävdes av dem för att upprätthålla sin del av förbundet.

`Läs Jos. 24:15. Vad finns det för princip här som vi kan tillämpa på oss själva idag?`