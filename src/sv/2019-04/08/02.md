---
title: Tanken med förbundet
date: 17/11/2019
---

`Läs Neh. 10:1–29 (och friska upp minnet genom att läsa Neh. 9:36–38). Vem instiftar förbundet, och varför trädde de in i det?`

De som undertecknade dokumentet var bara folkets ledare, men texten poängterar att ”resten av folket … förenar sig med sina främsta företrädare och lovar dyrt och heligt att leva efter Guds lag” (Neh. 10:28, 29). Vad var det som var så betydelsefullt kring förbundet att de alla ville träda in i en överenskommelse med Gud? För att besvara denna fråga behöver vi gå tillbaka till själva början och förstå tanken med det bibliska förbundet.

Förbundet var viktigt, eftersom det var en del av Guds berättelse om hur den syndiga mänskligheten skulle hanteras, och det visade Guds längtan efter en relation med folket. Det tillät också folket att visa sin längtan efter att helga sig åt Gud.

Bibelns skapelseberättelse i 1 Mos. 1 och 2 beskriver inte bara skapelsen av de första människorna, utan också relationen mellan dem och Gud och också mellan varandra. Men synden kom in och bröt alla dessa relationer. Synden är en antites till skapelsen och för istället med sig motsatsen, döden.

Adams släkttavla splittras när Kain väljer det onda (1 Mos. 4:8–19) och Seth håller sig till Gud (1 Mos. 5:3–24). Kains släkttavla kulminerar i Lemek (1 Mos. 4:17–19), den sjunde från Adam, som introducerade polygamin. Våld och hämnd från Kains sida står i motsatsförhållande till Seths trogna släktled. Seths släktregister är också uppräknat, men den sjunde i detta led är Henok, som ”levde i gemenskap med Gud” (1 Mos. 5:24) och togs upp till himlen. 

Tyvärr tog världen till sig mer av det onda än av Gud, och det kom en punkt då de trognas släktled blev mycket litet. Snart skulle det inte finnas någon familj kvar genom vilken Gud kunde fullborda sitt ord och sända den utlovade avkomman som skulle frälsa människan. Då griper Gud in med syndafloden. Men floden var en ytterligare demolering av skapelsen, en upphävning och förstörelse av liv. Ändå förstörde Gud bara det som människorna redan förstört (1 Mos. 6:11–13).

`Hur har du personligen upplevt verkligheten av syndens destruktiva kraft? Vad är den enda kraften mot synd, och hur får vi själva del av den?`