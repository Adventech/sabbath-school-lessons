---
title: Förbund i historien
date: 18/11/2019
---

Efter floden började Gud om, nu med Noa och de människor som kom efter honom. Han sökte efter en relation även med dem, och centralt för den relationen var tanken om ett förbund. Bibeln identifierar sju viktiga förbund som Gud ingick med människor:

- 1:a förbundet – Adam (1 Mos. 1–3)
- 2:a förbundet – Noa (1 Mos. 6–9)
- 3:e förbundet – Abraham (1 Mos. 12:1–3)
- 4:e förbundet – Mose och Israels nation (det sinaitiska eller mosaiska förbundet; 2 Mos. 19–24)
- 5:e förbundet – Pinechas (4 Mos. 25:10–13)
- 6:e förbundet – David (2 Sam. 7:5–16)
- 7:e förbundet – det nya förbundet (Jer. 31:31–34)

`Läs följande texter. Vad menar de med ”det eviga förbundet”? 1 Mos. 9:16; 17:7; Jes. 55:3; Heb. 13:20`

I Bibeln förekommer uttrycket ”det eviga förbundet” 16 gånger 13 av dem gäller specifikt förbunden med Abraham, Israel vid Sinai och David. Varje förbund som nämns ovan är unikt men bär benämningen ”det eviga förbundet”. Det eviga evangeliet meddelas i 1 Mos. 3:15 och sedan uppenbaras det gradvis i hela Bibeln. Så är det också med det eviga förbundet. Varje förbund som följer utvidgar och fördjupar vår förståelse av det eviga förbundet av kärlek, som mest fullständigt uppenbaras i frälsningsplanen. Det nya och gamla förbundet, som de ofta särskiljs, består av samma delar.

1. Helgelse: ”Jag skall lägga min lag i deras bröst och skriva den i deras hjärtan” (Jer. 31:33; jfr Heb. 8:10). 
2. Försoning: ”Jag skall vara deras Gud och de skall vara mitt folk” (Jer. 31:33; jfr Heb. 8:10). 
3. Mission: ”De skall inte längre behöva undervisa varandra och säga: ’Lär känna Herren’, ty de skall alla känna mig, från den minste till den störste” (Jer. 31:34; Heb. 8:11).
4. Rättfärdiggörelse: ”Jag skall förlåta dem deras skuld, och deras synd skall jag inte längre minnas” (Jer. 31:34; Heb. 8:12).