---
title: Missionsnytt
date: 23/11/2019
---

#### Änglarna i stormen

Annie Paama växte upp i ett adventisthem i Nya Kaledonien. Men när hon var 16 år flyttade hon ihop med sin pojkvän Leonce. Snart hade de två barn. Men Leonce drack, och ibland slog han barnen.

En kväll hörde Annie hur Leonce ropade och skrek på vägen uppför backen till deras hem i förorterna av huvudstaden Noumea. Hon förstod att han var på väg hem från baren och var väldigt berusad. Enligt kvällens väderrapport skulle cyklonen Erika drabba Nya Kaledonien under natten. Människor fick rådet att stanna hemma.

Annie ville inte tvingas att stanna hemma hela natten med en berusad och våldsam man i huset. Snabbt tog hon tag i sin treåriga dotter Morgane och åtta månader gamla son Leonce junior och satte dem i deras barnsäten i bilen. Hon satte sig bakom ratten och körde genast därifrån.

Annie körde tills pilen på bensinmätaren visade på noll. En stark vind blåste, och det blev snart kallt i bilen. Först då insåg Annie att i brådskan hade hon inte tagit med sig varma filtar. Hon tittade på barnen. De hade somnat efter den långa bilresan. Men hur skulle det gå för dem i kylan och stormen? Då tänkte hon på Gud för första gången på många år.

”Gud, om du finns, vaka över mig och barnen under natten”, sa hon.

Efter bönen kände hon sig mycket trött. Hon fällde tillbaka bilsätet och såg ut genom bilrutan. Sedan gnuggade hon sig i ögonen och tittade en gång till. Till hennes förvåning rullade molnen ihop sig, himlen öppnade sig och hon såg tusentals änglar gå fram och tillbaka på himlen. Sedan rullade molnen tillbaka och hon såg en stege som sträckte sig ner från himlen till bilen. Den såg ut som en jättestor repstege.

Tre änglar gick nerför stegen. En stod framför bilen och sträckte ut sina stora vingar över biltaket. De två andra stod på varsin sida av bilen och skyddade den med sina vingar.

Annie blev skräckslagen och skakade av rädsla. Sedan kände hon hur bilen vaggades som en barnvagga. Bilen fylldes av en behaglig värme. Plötsligt försvann Annies rädsla och hon kände frid. Hennes ögonlock blev tunga, och snart hade hon somnat och sov djupt.

Annie väcktes av fåglarnas morgonkvitter. Hon kunde nästan inte tro att det hon hade upplevt var på riktigt. Men hon insåg att hennes bön hade besvarats på ett märkligt sätt. Och hon gav sitt hjärta till Jesus.

Annie hade precis tillräckligt mycket bensin kvar för att köra hem till sin mamma. Mamman gav Annie pengar för att tanka och köra hem. När Annie kom hem frågade Leonce var hon och barnen hade varit under natten. ”När jag kom hem var huset tomt”, klagade han.

Annie berättade om hur hon hade hört honom skrika på vägen hem uppför backen. Och hur hon hade åkt iväg för att undvika bråk. Leonce skakade på huvudet. ”Men det var inte mig du hörde”, sa han. ”Igår drack jag inte.”

När Leonce hörde berättelsen om änglarna slutade han att vara våldsam. Och Annie ber att han ska bli döpt.

Idag är barnen tonåringar. De kan nästan inte tro att de var med under en så märklig natt. Och de tycker att det är synd att de sov och missade alltsammans. De önskar att de kunde vara med om något liknande idag. Annie säger att det.kommer de att få uppleva.

”Följ Jesus och prata med honom”, säger hon. ”Och ni kommer att uppleva att han inte är långt bort utan vakar över er än idag.”

_AV ADVENTIST MISSION, USA, NYA KALEDONIEN ,  SÖDRA STILLA HAVET DIVISIONEN_