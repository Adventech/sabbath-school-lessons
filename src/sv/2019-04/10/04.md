---
title: Två stora tacksägelsekörer
date: 03/12/2019
---

`Läs Neh. 12:31–42. Varför var musiken en så viktig del av denna högtid?`

En del av invigningsgudstjänsten på Nehemjas tid var att skapa två tacksägelsekörer som gick runt Jerusalem och sjöng, ackompanjerade av olika instrument. De började på samma ställe och delade sedan på sig och gick i varsin riktning runt stadsmuren. Den ena gruppen leddes av Esra som gick före den, och den andra av Nehemja som gick sist. De två körerna möttes igen vid Vaktporten och gick därifrån vidare till templet. Prästerna som blåste i trumpeterna kompletterade varje procession. När körerna var framme i templet ställde de sig mitt emot varandra. Det var en utmärkt välorganiserad procession och gudstjänst. 

För att svara på frågan varför musiken var en så viktig del i hyllningen och gudstjänsten behöver vi se på dess betydelse i tempelsammanhanget. Musiken i templet var ingen konsert som folket kom för att njuta av, som när man går för att lyssna på Beethovens 4:e symfoni i en konsertlokal. Nej, när musikerna sjöng och spelade på sina instrument var folket böjda i bön. Det var en del av deras gudstjänst.

Den centrala handlingen i templet och tillbedjan gällde offrande, som i sig var en obehaglig handling. För vad annat gjorde de än att de skar av halsen på oskyldiga djur? Att en sådan vacker musik spelades lyfte människors tankar mot himlen och gjorde hela upplevelsen av gudstjänsten behagligare. 

`Sök tillfällen i Bibeln där musiken har varit en viktig del av tillbedjan. Tänk särskilt på 2 Mos. 15:1; 2 Krön. 20:21, 22; Upp. 15:2–4.`

Både på jorden och i himlen är musiken en del av gudstjänstsupplevelsen. Lägg märke till i verserna ovan att sångerna handlar helt om vad Herren har gjort för sitt folk, inklusive deras seger över ”odjuret” (för hur skulle de annars ha kunnat få den segern?). De är en lovprisning till Gud för hans frälsningsgärningar.

`Nämn något som Gud har gjort för dig och som ger dig goda skäl att lovsjunga honom.`