---
title: Missionsnytt
date: 07/12/2019
---

#### Vägen till Jesus

Jayson Rogers var 12 år när han ropade till en Gud som han inte kände. ”Jag minns inte exakt varför jag gjorde det”, berättar Jayson som idag är en ung man i 30-årsåldern. ”Men på nätterna kände jag mig ensam i mörkret och grät i min kudde.”

Jayson var den yngste av nio syskon och bodde hos en moster och hennes man i norra Nya Zeeland. Hans föräldrar hade gett upp kampen att uppfostra honom och ge honom disciplin. Och han hade blivit avstängd från skolan. Trots att han bara var en pojke gjorde han inbrott i människors hem och stal bilar. 

Jayson upplevde inte att han fick något omedelbart svar på sin bön. Hans föräldrar lät honom komma tillbaka hem till Auckland ungefär ett år senare. Där i huvudstaden sjönk han allt djupare ner i brottsligheten. ”Jag sålde narkotika, och sju personer arbetade åt mig. Vi sålde för många tusen kronor i veckan, och jag hade alltid en massa pengar på mig”, berättar han.

Så en dag träffade Jayson Andrew. Andrew frågade honom om han skulle vara intresserad av en gratis kurs i kickboxning. Jayson såg detta som en chans att göra sig starkare och mer effektiv när han hotade människor och fick slåss på gatan. 

På onsdagskvällen gick Jayson till sporthallen och tränade tillsammans med en grupp andra gangstertyper som han. Andrew ledde gruppen i en tuff workout i 60 minuter. Efteråt delade han ut Biblar och sa: ”Nu sätter vi oss runt bordet och pratar.” Jayson blev överrumplad och ville genast ta sig därifrån. Men av någon anledning stannade han.

Andrew talade i 30 minuter. Hela tiden rasade Jayson i sitt sinne mot Gud. Han tänkte: ”Vem är Gud? I min värld är det jag som är Gud. Jag har pengar, jag har folk som jobbar åt mig, jag får deras respekt.” Men då fick Jayson något klurigt att fundera på när Andrew avslutade med att läsa Jesus råd i Matteus-evangeliet 6:19, 20: ”Samla inte skatter här på jorden, där mal och mask förstör och tjuvar bryter sig in och stjäl. Samla skatter i himlen, där varken mal eller mask förstör och inga tjuvar bryter sig in och stjäl.”

Det lät väldigt konstigt, tyckte Jayson, fast onekligen praktiskt. Men hur skulle han kunna gömma sina pengar och värdesaker i himlen i skydd från andra tjuvar som ville ta dem ifrån honom? Han funderade på saken resten av veckan. När han inte kom fram till en vettig lösning hur detta skulle gå till fortsatte han att gå till träningen. Efter ett tag frågade Andrew Jayson om han ville hjälpa till att leda gruppen. För att kvalificera sig som tränare behövde Jayson gå en kurs i första hjälpen i Andrews kyrka, Papatoetote Adventist Community Church.

Det dröjde inte länge förrän Jayson kom till gudstjänsterna varje sabbat tillsammans med sin sambo Krystal och deras sju barn. Han tog emot Jesus, och efter 21 år tillsammans med Krystal friade han till henne. Församlingen höll sitt största familjedop någonsin när Jayson, Krystal och de fem äldsta barnen blev döpta under en sabbatsgudstjänst.  

Jayson leder fortfarande kurser i kickboxning och har medverkat till att några deltagare har blivit döpta. Han vill fortsätta att hjälpa andra människor att lära känna Jesus. Men hans högsta önskan är att hans pappa och mamma ska finna vägen till Jesus. 

_AV ADVENTIST MISSION, USA, NYA ZEELAND , SÖDRA STILLA HAVET DIVISIONEN_