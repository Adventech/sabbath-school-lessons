---
title: Att sjunga Herrens sånger
date: 01/12/2019
---

`Läs Neh. 12:27–29. Lägg märke till några nyckelord som visar hurdan deras gudstjänst var. Hur skulle du beskriva den?`

Den israelitiska nationen hade utsett en specifik grupp leviter till att vara sångare och musiker i tempeltjänsten. Gud ledde övningarna och gav instruktioner för tjänstgöringen, så att gudstjänsten i templet skulle bli vacker och professionellt genomförd.

Kung David hade organiserat denna tjänst till ett mer omfattande och storslaget system än vad man tidigare hade haft. Därför var Asafs ättlingar, vilka David hade utsett som ledare för gudstjänsten, fortfarande utsedda som de ”som svarade för sången enligt ordningen för Guds hus” (Neh. 11:22). 

`Se på 1 Krön. 25:6–8. Vad lär detta oss om hur central och viktig musiken var i deras gudstjänst och sångerna ”till Herrens ära”?`

Sångarna var leviter och därför officiellt knutna till templet. Alltså var musiken till tempeltjänsten deras betalda arbete. Under kung Davids tid organiserades en fullvärdig musikakademi som han ledde. Den hade lärare och studenter, unga och gamla, som arbetade i skift i templet och såg till att det fanns musik. En del spelade instrument, andra sjöng, medan andra tog hand om instrumenten och kläderna som användes i tjänsten. Vad var syftet med en sådan professionell organisation? Den hade till uppgift att utveckla förmågor och målsättningen för en högkvalitativ tillbedjan. Hög kvalitet måste alltid vara målet i en gudstjänst. Lovprisningen måste komma från hjärtat och uttryckas på bästa sätt, så att människorna lyfts upp andligt. Man kan anta att dessa musiker och sångare som tjänstgjorde i templet var noggrant utvalda till att leda gudstjänsten.

`På vilka sätt har du upplevt glädjen i tillbedjan genom musik? På vilka sätt är detta viktigt för dig?`