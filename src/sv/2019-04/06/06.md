---
title: Den glädje Herren ger
date: 07/11/2019
---

”Den glädje Herren ger är er styrka ” (Neh. 8:10) fungerar som en påminnelse om att det är Guds vilja att vi ska glädja oss och njuta av livet. Framför allt är det inte vilken sorts glädje som helst, utan det är en glädje som kommer av att vi känner Gud och hans kärlek. Att vi ska glädja oss i Gud, i hans godhet, och över allt han har förberett för oss är någonting vi kan sträva efter att göra varje dag. Vidare ger glädje i Gud oss styrka att möta dagen och hantera det som kommer i vår väg.

`Läs Neh. 8:13–18. Vad hände här, och vad säger det oss om folket och deras ledare på den tiden?`

Följande dag kom folkets ledare till Esra för att lära mer från Guds bok. Detta initiativ från ledarna visade deras önskan att leda församlingen till Gud. De förstod att de inte skulle kunna leda folket på rätt väg om de själva inte sökte Gud och kunskap från honom.

`Läs 3 Mos. 23:39–43. Vad befalldes israeliterna att göra, och varför?`

Lägg märke till att i Neh. 8:15 visar texten att vad de gjorde var i enlighet med det som ”är skrivet”. Vi ser här ett ytterligare exempel på hur hängivna de nu var att lyda Guds Ord, efter att under årtionden i fångenskap ha fått lära sig om konsekvenserna av olydnad. Enligt 3 Mos. 23:40 skulle de också ”hålla en glädjefest inför Herren, er Gud, under sju dagar”. Med andra ord: när folket kommer ihåg Guds handlingar av nåd och barmhärtighet och frälsning ska de glädja sig över vad Herren gjort för dem.

`Tänk på vad vi har fått i Jesus, som symboliserades i alla det forna Israels högtider. Hur kan vi lära oss att glädjas i Herren även under svåra och smärtsamma prövningar? Varför är det, särskilt i dessa tider, viktigt för oss att göra detta?`