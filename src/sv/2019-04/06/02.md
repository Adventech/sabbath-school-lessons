---
title: Folket samlas
date: 03/11/2019
---

`Läs Neh. 8:1, 2. Vad kan de verserna säga oss om hur viktigt Guds Ord var för folket?`

När judarna till slut fullföljde bygget av Jerusalems mur och flyttade till Jerusalem samlades de alla på en öppen plats i staden i den sjunde månaden. Den månaden, _tishri_, var kanske den viktigaste månaden för israeliterna, eftersom den var helgad åt trumpetblåsningens högtid (förberedelse för Guds dom, månadens första dag), den stora försoningsdagen (domens dag, månadens tionde dag), och lövhyddefesten (till minne av befrielsen från Egypten och Guds omsorg under ökenvandringen, månadens femtonde dag). Samlingen ägde rum den första dagen i månaden som man firade med att blåsa i trumpeterna. Ledarna kallade samman nationens män och kvinnor till detta speciella möte för att lagen skulle läsas upp så att de fick ett tillfälle att lära sig om sin Gud och historia.

Folket bad Esra att komma inför dem med Moses lag och läsa upp den. De byggde också en plattform, en talarstol, för det här tillfället. Det var inget som ledarna krävde av församlingen. Tvärtom: det var ”de”, folket, som bad Esra att komma med boken. Sannolikt läste Esra för folket ur Moseböckerna som innefattade lagen som Mose fick på berget Sinai.

`Läs 5 Mos. 31:9–13. Vad sade Herren till dem där, och vad kan vi lära oss av det för vår egen del?`

I 5 Mos. 31:9–13 sade Mose till israeliterna att under lövhyddefesten skulle de samlas och läsa Guds lag tillsammans. Texten nämner de olika grupperna som skulle samlas: män, kvinnor, barn och främlingar som bodde innanför deras portar.

`En bokstavlig översättning av Neh. 8:1 säger att de skulle samlas ”som en man”. Vad säger det oss om vikten av enhet bland de troende?`