---
title: Att läsa och lyssna till lagen
date: 04/11/2019
---

Esra ”bar fram lagboken” inför de församlade för att läsa upp den. Vad läste han för dem? Bara de tio budorden under en halv dag? Hänvisningen till lagboken måste förstås som de fem Moseböckerna, kända som _torah_. Ordet ”lag” omfattar därmed bara en del av läsningen; en bättre översättning skulle vara ”vägledning”. Moseböckerna är Guds vägledning för att vi ska känna till vägen där vi ska vandra för att inte missa målet. När Esra läste hörde folket om sin historia som Guds folk, med början från skapelsen till Joshuas tid. Genom berättelser, sånger, dikter, välsignelser och lagar påmindes de om sina prövningar när de följde Gud och om Guds trohet mot dem. I _torah_ ingår ”lagen”, men den är mer än så; där finns Guds folks historia, och den visar särskilt Guds ledning. Därmed gav den församlingen dess rötter och identitet.

`Läs Neh. 8:3; 5 Mos. 4:1; 6:3, 4; Jos. 1:9; Ps. 1:2; Ords. 19:20; Hes. 37:4; Matt. 17:5. Vad säger dessa texter om hur vi ska förhålla oss till Guds Ord?`

Att folket ville höra Guds Ord var sannolikt ett resultat av att Esra hade läst upp och undervisat om Ordet sedan han kom till Jerusalem ungefär 13 år tidigare. Han hade helgat sig åt Guds verk och bestämt sig för att göra skillnad. Guds Ord blev verkligt för folket när de fortsatte att lyssna på Esra. Resultatet blev att de fattade ett medvetet beslut om att lyssna, eftersom de var intresserade av att höra från Gud. Så vid detta tillfälle närmade de sig _torah_ med vördnad och med en önskan att ta lärdom.

Fördjupning i Ordet skapar en djupare längtan efter Gud i våra liv.

`Hur förhåller du dig till Guds Ord? Även om du gör anspråk på att tro på det, hur visar detta sig i ditt liv, dvs hur försöker du lyda vad det lär? Hur annorlunda skulle ditt liv vara om du inte lydde Bibeln?`