---
title: Folkets respons
date: 06/11/2019
---

När Esra öppnar Guds Ord, den hebreiska _torah_, står folk upp. Innan Esra läser välsignar han Gud. Efter läsningen svarar folket unisont: ”Amen, amen” (Neh. 8:5, 6) och lyfter upp sina händer mot himlen. De böjer också sina huvuden och tillber med ansiktet mot marken.

`Läs Neh. 8:9–12. Varför sade ledarna till folket att de inte skulle ”sörja och gråta”?`

”Och många år senare, då Guds lag lästes upp i Jerusalem för dem som hade återvänt från fångenskapen i Babylon och då folket grät på grund av sina synder, fick de höra följande trösterika ord:

’Sörj inte … Gå iväg och ät er bästa mat och drick ert sötaste vin och sänd gåvor av detta till dem som inte har något färdigt, ty denna dag är helig för vår Gud. Var inte bedrövade, ty glädje i HERREN är er starkhet’ Neh.8:9, 10” (Ellen White: _Hälsa för hela människan_, s. 161, 162).

När folket lyssnade på Guds ord insåg de sin egen synd och började gråta. När Gud uppenbarar sig själv för oss och vi börjar förstå att han är full av kärlek, godhet, nåd och trofasthet borde våra egna brister och misstag komma fram. Att se Guds helighet genom hans Ord får oss att se vårt fruktansvärda tillstånd i ett nytt ljus. Denna insikt fick Israels folk att sörja och gråta, men de skulle inte göra det, för ”den glädje Herren ger är er styrka” (Neh. 8:10). Med andra ord: trots sina misstag kunde de förtrösta på Guds kraft.

Det var också en speciell dag, en helig dag, en dag då man blåste i trumpeter (_Rosh Hashanah_), då korta trumpetstötar signalerade vikten av ”hjärtats” förberedelse för Herrens dom (den stora försoningsdagen som firades den tionde dagen av månaden _tishri_). Trumpetstötarna signalerade en uppmaning att stå upp inför Gud och vända om. Eftersom dagen var tänkt som en påminnelse för folket att vända om till Gud var sorg och gråt förståeliga. Men ledarna påminde dem om att så snart de hade vänt om hade Gud hört dem, och därför var det nu tid för glädje över Guds förlåtelse.

`Vad borde det säga oss om att synden är så svår att den fick Jesus korsfäst som den enda vägen att lösa syndens problem och ge oss hopp?`