---
title: Missionsnytt
date: 16/11/2019
---

#### Tid är det viktigaste

Sophie Buama lärde sig om sabbaten under en serie evangeliska möten som hon besökte under hösten 2017. När pastorn talade om det fjärde budordet bestämde hon att hon ville fira lördagen som den bibliska sabbaten. Men hon sa inte upp sig från sitt jobb i Nya Kaledonien, som är ett franskt territorium i Söderhavet.

Sophie arbetade fyra dagar i veckan, från tisdagar till fredagar, på en stormarknad i Mebuet. Det är en by på den lilla ön Maré. En medarbetare, Celine, arbetade de övriga tre dagarna.

Sophie förväntades hålla affären öppen till klockan sju på kvällarna. Men beroende på årstiden gick solen ner mellan halv sex och kvart i sju på fredagarna. Sophie mådde dåligt när hon måste arbeta på sabbaten, även om det bara var fråga om högst 90 minuter. Men hon ville inte säga upp sig eftersom det är svårt att hitta jobb på Nya Kaledonien,och hennes lön försörjde hela familjen. Hon bad till Gud att han skulle ordna det så att hennes arbetsschema ändrades.

En fredagskväll var Sophie på jobbet och önskade att hon fick låsa affären innan solen gick ner. Då ringde hennes medarbetare. Celine berättade att hon var i huvudstaden Noumea som ligger på en annan ö. Hon hade inte lyckats få tag i en flygbiljett hem och kunde inte ta sig därifrån. ”Skulle vi kunna byta arbetsdagar så att du arbetar istället för mig imorgon?” frågade hon.

”Nej, imorgon går jag till kyrkan”, svarade Sophie. ”Du vet att min församling firar gudstjänst på lördagarna.” Efter en stund fick Sophie ett sms från ägaren som också var i huvudstaden. ”Du måste öppna affären imorgon och arbeta på lördagen”, skrev hon.

Sophie textade tillbaka: ”På lördagarna går jag i kyrkan. Så jag öppnar inte affären.”

Efter en stund svarade ägaren: ”Inget problem. Stäng affären.”

Sophie berättade alltsammans för en församlingsmedlem. ”Var inte rädd”, sa församlingsmedlemmen. ”Lita på Gud.”

På söndagen hade Celine ännu inte kommit hem, och Sophie öppnade affären. Ägaren hade lyckats ta sig hem. Hon kom till affären och var väldigt arg.  ”Affären har aldrig varit stängd på en lördag. Och detta får aldrig ske igen”, sa hon. Sophie påminde ägaren om sitt sabbatsfirande och tillade: ”Om du vill säga upp mig får du göra det.”

Några veckor senare tog Sophie ledigt i fyra dagar för att åka till huvudstaden tillsammans med sin dotter. När hon kom hem sa ägaren att hon måste arbeta fyra dagar för att ta igen de fyra dagarna hon hade varit ledig. Två av dagarna föll på en lördag. Sophie försökte byta dagar med Celine. Men ägaren tillät inte Celine att göra det. I desperation bad Sophie: ”Gud, hjälp mig att få ledigt på lördagarna.”

Några dagar senare berättade ägaren att hon hade gjort ett nytt arbetsschema. Sophie hade tvingats arbeta många extra dagar. Men nu hade ägaren kommit fram till att det kostade mycket pengar i övertidslön. ”I fortsättningen kommer du att jobba söndagar till och med onsdagar med mindre lön”, sa hon. Sophie säger att familjen klarar sig ändå. ”Lönen är inte det viktigaste. Min tid med Gud är det viktigaste, och jag är lycklig över att inte behöva jobba på sabbaten.” 

_AV ADVENTIST MISSION, USA, NYA KALEDONIEN ,  SÖDRA STILLA HAVET DIVISIONEN_