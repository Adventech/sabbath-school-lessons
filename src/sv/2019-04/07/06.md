---
title: Bön och vädjan
date: 14/11/2019
---

`Läs Neh. 9:32–38. Vad koncentrerar sig bekännelsebönens avslut på?`

Ännu en gång blir bönen en lovprisning till Gud för vem han är: stor, mäktig och fruktansvärd, en som håller förbundet och nåden. De verkar uppriktiga i sitt erkännande av Guds godhet mot dem.

De kommer också med en bön i form av att de instiftar ett förbund med Gud. Detta beskrivs detaljerat i kapitel 10. Vad är deras bön?

”Och nu, vår Gud, store, väldige, fruktansvärde Gud, du som troget står fast vid ditt förbund: visa inte likgiltighet för allt lidande som vi fått utstå” (Neh. 9:32).

Församlingen måste betala tribut till kungar som var över dem. Förtryck från alla sidor var en plåga för israeliternas lilla grupp, och de blev trötta. De måste utstå tyranni efter tyranni, och de hoppades på befrielse. 

Intressant nog kallar de sig själva för ”slavar”. När de har talat om sin otrohet som nation slutar de med att beskriva sig själva med det ordet. Slavar lyder naturligtvis dem som står över dem.t. Att de använder det ordet antyder att de inser sitt behov av att lyda Herren på ett annat sätt än vad de som gick före dem hade gjort. Det är ett uttryck för deras önskan att vara trogna mot Herren och hans bud. Som Guds slavar ber de honom att gripa in för deras skull.

Esras och Nehemjas församling beskriver sin nuvarande erfarenhet som en stor ”nöd” (Neh. 9:37). Det kan jämföras med israeliternas erfarenhet i Egypten (Neh. 9:9). Deras bön prisar Gud för att han har sett deras lidande i Egypten och inte översett med det. Församlingen ber nu att Gud ska gripa in som han gjorde i det förgångna, trots att de inte förtjänar det, eftersom inga kungar, prinsar, präster, profeter eller fäder hade varit trogna. Därmed förlitar de sig bara på Guds nåd och barmhärtighet mot dem, inte på sig själva eller sina förfäders gärningar, i hopp om att Herren ska gripa in för deras skull.

`Läs Rom. 5:6–8. På vilket sätt återspeglar det vad israeliterna bad Gud om? Vilken tröst finner vi i det som israeliterna bad och det som Paulus sade i Romarbrevet?`