---
title: Lagen och profeterna
date: 13/11/2019
---

`Läs Neh. 9:23–31. Hur beskrivs israeliterna i jämförelse med Guds ”stora godhet”? (Neh. 9:25, _FB_)`

Nästa del i bönen/predikan koncentrerar sig på livet i Kanaan när israeliterna ägde landet som Gud hade gett dem. De hade fått land, städer, vingårdar och åkrar som var färdiga att använda, men de hade tagit allting för givet. I slutet av vers 25 läser vi: ”De åt, de blev mätta och feta och frossade på dina rika gåvor.” Att bli fet är ett uttryck som bara förekommer några gånger i Bibeln (5 Mos. 32:15 och Jer. 5:28) och vid varje tillfälle i ett negativt sammanhang.

Folket kanske ”njöt av din stora godhet”, men det var inte en glädje i Gud utan i allt de hade. Att ha allt producerar uppenbarligen inte en nära vandring med Gud. Ofta tänker vi: ”om jag bara hade det eller det skulle jag vara lycklig.” Tyvärr ser vi att israeliterna hade allt från Gud, men deras ”lycka” över dessa ting gjorde dem mindre överlåtna till Gud. Alltför ofta är det alltför lätt för oss att koncentrera oss på gåvor men glömma gåvogivaren. Det är ett ödesdigert misstag.

Naturligtvis innebär det inte att vi inte kan vara lyckliga över det som Gud har gett oss. Han önskar att vi gläder oss åt hans gåvor, men den glädjen över saker som han ger garanterar inte en relation med honom. Dessa ting kan faktiskt, om vi inte passar oss, bli till stötestenar.

Men vi ser i detta kapitel att ledarna nu bekände hur de hade varit otrogna mot Gud. När de reflekterar över sin historia nämner de särskilda överträdelser som de har begått som nation. Ett par aspekter framträder som särskilt viktiga, eftersom de upprepas: 1) Israel har förkastat Guds lag, 2) de har förföljt profeterna.

Med andra ord insåg de att Guds lag och hans profeter var väsentliga för deras utveckling som en gudaktig nation och som individer. De erkänner att det är Anden som talat genom profeterna. Bönen betonar denna slutsats: ”De syndade mot dina stadgar, som ger liv åt den som följer dem” (Neh. 9:29, citerat från 3 Mos. 18:5).  Gud har gett oss sina bud för ett fullödigt liv och sänt sina profeter för att vägleda oss i vår förståelse av hans sanning. Vad vi gör med dessa gåvor är en väsentlig fråga för oss alla.