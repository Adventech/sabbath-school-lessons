---
title: Arbetet stoppas
date: 22/10/2019
---

`Vad gjorde ”fienderna” i Esra 4:6–24 för att stoppa arbetet i Jerusalem?`

”Folket i landet” skrev anklagelsebrev mot judarna och deras arbete, först till Dareios (Esra 5 och 6) sedan till kung Xerxes och också till Artaxerxes. De gjorde allt som stod i deras makt för att stoppa arbetet i Jerusalem. 

Folken i omgivningen hävdade att om staden byggdes upp skulle kungen mista sin makt över den, eftersom Jerusalem alltid hade varit en upprorisk och problematisk plats i det förgångna. Tyvärr fick de kung Artaxerxes att tro att judarna bara byggde för att de ville få sin självständighet och därför skapa en konfrontation. Han beordrade att arbetet skulle upphöra, och folket skickade en armé för att förhindra vidare arbete med att bygga upp staden. Denna kraftfulla åtgärd fick Guds verk att stanna av.

`Läs Esra 4:23, 24. Varför slutade judarna att bygga? Visste de inte att Gud ville att de skulle återuppbygga staden? Vad kom i vägen?`

Det är uppenbart att judarna insåg att Gud hade kallat dem till att återuppbygga staden och templet, men på grund av det starka motståndet var de rädda. Kanske kom de med ursäkter som att ”det kan inte vara rätt tid nu” eller ”om Gud verkligen ville att vi skulle göra detta, skulle han ha sett till att det går” eller ”kanske skulle vi inte ens ha kommit tillbaka”. När motstånd kommer i vägen för något som vi tror att Gud kallat oss till att göra är vi benägna att ifrågasätta och tvivla på Guds ledning. Vi kan lätt övertyga oss själva om att vi har begått ett misstag. Fruktan kan paralysera våra sinnen, och våra tankar vänds till desperation och hjälplöshet i stället för att koncentrera sig på Gud och hans kraft.

`Har du upplevt något liknande, varit övertygad om att Gud har kallat dig till att göra något, och sedan börjat odla tvivel när det har uppstått svårigheter? (Tänk t.ex. på Johannes döparen.) Vad har du lärt dig av den erfarenheten?`