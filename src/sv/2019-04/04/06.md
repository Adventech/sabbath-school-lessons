---
title: Att göra ”ett viktigt arbete”
date: 24/10/2019
---

`Läs Neh. 6:1–13. Varför ser Nehemja att det han gör i Jerusalem är ”ett viktigt arbete” (Neh. 6:3)? På vilka sätt försökte man i det här fallet stoppa honom?`

Kapitel 6 beskriver många försök att döda Nehemja. Sanvallat och Geshem fortsatte att skicka brev till Nehemja för att få honom att komma till dem under förevändning om ett möte. Men mötet var i Onodalen, på fiendens område, och angav därmed den sanna avsikten med inbjudan. Sanvallat, Tobia och Geshem ser ett tillfälle som bara varar tills muren är färdigställd och portarna stängda. Judarna har den persiske kungens beskydd, och därför kan deras fiender inte besegra dem genom ett direkt fullskaligt anfall. Men om de blir av med ledaren förhindrar de processen och stoppar kanske judarna för alltid. De ger inte upp. Även om Nehemja inte svarar fortsätter de att försöka. Det måste ha varit frustrerande för Nehemja att behöva ta tag i motståndet vid varje vändning. Han svarar dem: ”Jag står mitt uppe i ett viktigt arbete” (Neh. 6:3).

Mätt med världens mått gjorde Nehemja ett viktigt arbete som kungens munskänk, en prestigefylld uppgift, en av de högsta i landet där han tjänstgjorde som kungens rådgivare. Men att bygga upp en stad i ruiner som till synes saknade världslig betydelse? _Det är vad han kallar för ett viktigt arbete?_ Nehemja betraktade arbetet för Gud som ”viktigt” eftersom han insåg att Guds namns ära stod på spel i Jerusalem.

När Gud införde helgedomstjänsten inrättade han också prästerskapet. För att hålla helgedomen helig och speciell bland folket lät han bara prästerna utföra sysslorna inne i templet. Av oss själva har vi svårt att se Guds helighet; därför såg Gud till att hjälpa israeliterna så att de kunde komma inför honom med vördnad. Nehemja visste att tempelgårdarna var för alla, men inte de inre rummen. Genom sina ord om mötet inne i templet visar Shemaja inte bara att han är en falsk profet när han föreslår något som var mot Guds uttryckliga vilja, utan han avslöjar också att han själv är en förrädare.

`På vilka sätt kan vi som inte har någon jordisk helgedom idag ständigt ha en känsla av Guds helighet? På vilket sätt driver insikten om Guds helighet i kontrast mot vår egen syndfullhet oss till korset?`