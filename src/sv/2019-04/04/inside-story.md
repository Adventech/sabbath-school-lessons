---
title: Missionsnytt
date: 26/10/2019
---

#### Heriks väg till ett friskare liv

Herik Dun Siope växte upp i ett adventisthem. Han hade varit en av Salomon-öarnas bästa idrottsmän inom kampsport och representerat landet vid South Pacific Games som hölls i Tahiti och Fiji. Han hade vunnit flera medaljer.

Sedan blev han upptagen med sin karriär som ritare åt en arkitektfirma. Han gifte sig och fick fyra barn. Det blev allt mindre tid över till att läsa Bibeln eller att gå i kyrkan. Han slutade träna och det blev en hel del snabbmat och läskedrycker. Elva år gick och Herik växte och växte tills han nådde långt över de 105 kg som hade varit hans idealvikt när han hade tränat inför sina idrottstävlingar.

En dag fick Herik ont i vänsterfoten. Efter hand kröp smärtan uppför hans ben. Han sökte läkarvård, men ingenting hjälpte. Till slut kunde han inte gå.

Herik blev skräckslagen. Han förstod att han fick sämre och sämre blodflöde i sitt ben och var orolig för att han skulle förlora det. Då kom han ihåg Gud och bad.

En kort tid senare fick Herik besök av en gammal släkting som bodde i Salomonöarnas huvudstad Honiara. Mannen sa att han hade fått en stark känsla av att han borde hälsa på Herik. Herik berättade om smärtan och läkemedlen som inte hjälpte.

”Var inte orolig. Jag ska hjälpa dig”, lovade släktingen. Den gamle mannen gjorde iordning ett naturbotemedel och behandlade Herik varje dag. Efter tre veckor kunde Herik stå, men inte gå.

”Du har förlorat mycket muskelstyrka i ditt ben”, sa släktingen. ”Du måste träna benet.”

Herik tackade Gud för att hans ben hade blivit så pass mycket bättre. Han bad: ”Jag behöver fortfarande din hjälp. Och jag vill kunna hjälpa andra som min släkting hjälpte mig. Visa mig din plan.”

Herik började inse att hans smärta hade orsakats av hans vikt. Han sov dåligt på nätterna och hade smärtor i ryggen. När han gick hade han svårt att andas. Men vad kunde han göra åt sin övervikt? Herik kom ihåg Ellen Whites bok _Hälsa för hela människan _som han hade hemma. Han läste boken och bestämde sig för att pröva de livsstilsförändringar som föreslogs i boken. Skulle de leda till ett friskare liv? Det var värt att försöka.

Herik gjort stora förändringar i sin kost. Han slutade att äta snabbmat och att dricka de koffeinhaltiga läskedrycker som han hade använt för att hålla igång under långa arbetsdagar. Han försökte låta bli att äta efter en viss tid på kvällen, och under resten av dagen var han noga med att inte äta för mycket. Sedan lade han till dagliga promenader och enkla gymnastikövningar.

Efter tolv månader hade han gått ner 40 kilo och var tillbaka på sin idealvikt. Nu, två år senare, är Herik 46 år gammal och leder gratis gruppträning för överviktiga öbor i en lokal som Adventistsamfundet äger. Över 200 människor från olika samfund och religioner kommer dit för att träna fyra dagar i veckan. 

En del av detta kvartals missionsgåvor till speciella projekt kommer att stödja ”Rädda 10.000 tår”. Det är ett projekt för att bekämpa sockersjuka på Salomonöarna. Tack för era gåvor som hjälper människor att återfå god hälsa! 

_AV ADVENTIST MISSION, USA, SALOMONÖARNA , SÖDRA STILLA HAVET DIVISIONEN_