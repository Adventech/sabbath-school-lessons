---
title: Nehemja agerar (444 f.Kr.)
date: 23/10/2019
---

`Läs Neh. 4. Vad gjorde judarna under Nehemjas ledarskap för att stå emot motståndarna? Varför var det viktigt för dem att förbereda sig själva för strid, hellre än att inte göra någonting och tro att Gud skulle beskydda dem?`

Efter att ha börjat och sedan stoppats började folket arbeta igen. Judarna bad, och sedan tillsatte Nehemja vakter. Folket arbetade i skift dag och natt för att vara beredda på varje attack som lurade. Nehemja organiserade också folket runt muren med vapen så att varje familj var redo för strid. Dessutom delade han upp sina tjänare i två grupper, där den ena arbetade och den andra bar vapen. Man gjorde också speciella förberedelser för alla som arbetade på muren, eftersom de var närmast faran. Varje byggnadsarbetare hade ett svärd i ena handen och med den andra lade han tegel/stenar och murbruk på muren. De var beredda att bemöta motståndet. De gjorde sin del; Gud gjorde resten. Nehemjas tro på Guds beskydd är inspirerande. Men han satt inte i någon soffa och förväntade sig att Gud skulle göra allting. De förberedde sig efter bästa förmåga.

Två texter som är bland de mest inspirerande i Bibeln är: ”Var inte rädda för dem! Tänk på Herren, den store och fruktansvärde, och kämpa för era bröder, era söner och döttrar, era hustrur och era hem” (se Neh. 4:13, 14), och: ”Vår Gud skall kämpa för oss” (se Neh. 4:19, 20). 

Judarna kunde ännu en gång ha slutat bygga på grund av det envisa motståndet, men den här gången lät de inte fruktan komma över dem utan höll fast vid löftet att Gud skulle kämpa för dem. När vi möter motstånd för Guds namn, för vår tro eller för något Gud kallar oss till att göra borde vi komma ihåg att ”vår Gud skall kämpa för oss.”

Till slut insåg judarna att Herren stod bakom vad de gjorde, och det gav dem mod att gå vidare.

`Varför är det så viktigt att veta att det du gör är Guds vilja? Därför är det viktigt att ställa frågan: hur vet jag om det jag gör är Guds vilja?`