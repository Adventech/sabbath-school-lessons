---
title: Nehemjas exempel
date: 31/10/2019
---

`Läs Neh. 5:14–19. Vilka skäl ger Nehemja för att inte utnyttja ”ståthållarens underhåll” (Neh. 5:18)?`

Sannolikt skrev Nehemja berättelsen i dessa verser efter att han hade återvänt till kung Artaxerxes hov efter sina 12 år som ståthållare i Juda. Ståthållarna hade rätt att ta lön från sina undersåtar, men Nehemja gjorde aldrig anspråk på denna rättighet utan finansierade själv sitt eget liv. Han betalade inte bara för sina egna utgifter utan försörjde också sin familj liksom hela hovet. Serubbabel, den förste ståthållaren, är den enda av de andra ståthållare vars namn vi känner till. När Nehemja talar om sina ”företrädare” syftar han sannolikt på ståthållarna mellan Serubbabel och sig själv. Som ett resultat förlorade han sannolikt pengar när han avslutade sin tid som ståthållare. I stället för att skaffa sig rikedomar, som man kunde förvänta sig av en person som hade en hög ställning, förlorade han antagligen rikedomar och ägodelar. Nehemja var välbärgad, därför kunde han ge mat varje dag åt många människor, och han var generös och gav mycket till andra (Neh. 5:17, 18).

Även om det inte var samma sak som det Abraham gjorde när han hade räddat dem som hade tagits till fånga av några omkringliggande nationer (se 1 Mos. 14) visar det Nehemja gör här samma viktiga princip.

`Läs Neh. 5:19. Vad säger han här, och hur förstår vi det när det gäller evangeliet?`

Det vi ser hos Nehemja är ett exempel på en människa som sätter Herren och hans verk före sin egen personliga vinning och framgång. Det är en bra lärdom för oss alla, oavsett vår särskilda situation. Det är lätt att arbeta för Herren när det inte kostar oss mycket.

`Läs Fil. 2:3–8. På vilka sätt kan du just nu visa i ditt liv de självförnekande principer som uttrycks här?`