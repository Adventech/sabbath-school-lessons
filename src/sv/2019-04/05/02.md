---
title: Folkets klagan
date: 27/10/2019
---

`Läs Neh. 5:1–5. Vad händer här? Vad klagar människorna på?`

Det judiska samhället tycks vara enat mot yttre tryck under Nehemjas ledarskap. Men allt är inte väl inom nationen som står upp mot förföljelse och försvarar sig själv mot främmande anfall. Trots det till synes kraftfulla yttre och fasta tag mot fienden är samhället brustet på insidan. Ledarna och de rika har utnyttjat de fattiga och mindre privilegierade för sin egen vinning, och det har blivit så illa att familjerna ropar efter befrielse. Vissa familjer sade att de inte hade mat till sina barn. Några klagade att på grund av svält hade de belånat sin egendom och hade ingenting kvar. Andra familjer klagade på att de måste låna pengar till de persiska skatterna och att till och med deras barn blivit slavar.

Det verkar vara så att den främsta orsaken till svårigheterna var svälten och skatterna som fick de fattiga familjerna att söka hjälp hos sina grannar. Den persiska regeringen krävde en årlig skatt på 350 talenter silver från provinsen Juda (se fotnot till Neh. 5:1–5 i _Andrews Study Bible_, s. 598). Om någon inte kunde betala den bestämda andelen av skatten pantsatte familjen vanligtvis sin egendom eller lånade pengar. Men om de inte kunde tjäna in pengarna året därpå måste de göra någonting åt skulden som de nu hade. Vanligtvis var slaveri nästa alternativ. De hade redan förlorat sin jord, och nu fick de sända någon från familjen, vanligtvis barn, till att tjäna hos långivaren för att arbeta av skulden.

Det finns tider i livet då vi hamnar i problem på grund av våra egna handlingar. Naturligtvis finns det också tider då vi blir sjuka eller råkar ut för ekonomiska problem som inte är vårt eget fel. Berättelsen ovan återger en tid då regeringens politik missgynnade folket och ledde till ökad fattigdom. De hade fångats i en spiral av allt djupare fattigdom utan någon utväg.

`Det är intressant hur människor då liksom nu kämpar med ekonomiskt förtryck. Vilket budskap bör vi finna i det faktum att detta är ett ämne som Bibeln ofta tar upp?`