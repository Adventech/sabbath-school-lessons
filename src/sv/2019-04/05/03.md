---
title: Mot lagens anda
date: 28/10/2019
---

`Läs Neh. 5:6–8 (se även 2 Mos. 21:2–7). Varför reagerar Nehemja med upprördhet?`

Hur svårbegripligt det än är för oss idag var slaveriet en kulturell norm i den forntida världen. En förälder kunde antingen själv bli slav eller sälja ett barn. Socialt och juridiskt hade föräldrarna rätt att sälja sina söner och döttrar. Men eftersom Gud vill ge alla frihet reglerade han sedvänjan i Israel genom att förutsätta att långivare skulle frisläppa sina slavar vart sjunde år. Så skyddade Gud folket från att bli slavar för alltid och visade sin vilja att människor ska leva fria.

Det var tillåtet att ge lån men inte att ta ränta (se 2 Mos. 22:25–27; 3 Mos. 25:36, 37; 5 Mos. 23:19, 20 för Bibelns föreskrifter mot ocker). Ändå var räntan låg jämfört med vad nationerna runt omkring tog. De skulle betala en procent varje månad. Mesopotamiska texter från 7:e århundradet visar en årlig ränta på 50 % för silver och 100 % för spannmål. Alltså var 12 % ränta per år låg jämfört med de mesopotamiska ländernas bruk. Hur som helst, enligt Guds ord var långivarnas enda fel att de tog ut ränta (Neh. 5:10). Intressant nog nämnde folket inte ens detta i sin klagan. Allt annat var inom den sociala normen och innanför lagens gränser. Så varför är Nehemja ”mycket upprörd”? Anmärkningsvärt nog agerar han inte på en gång utan tänker noga igenom saken.

Att Nehemja hanterar frågan så bestämt är mycket beundransvärt. Han struntar inte i klagomålen bara för att det tekniskt sett inte är ett brott mot lagen utan är socialt accepterat och t.o.m. ”schysst” jämfört med landets praxis. Det var lagens anda som överträddes i denna situation. Särskilt i en tid av ekonomiska svårigheter var det folkets skyldighet att hjälpa varandra. Gud är på de förtrycktas och nödställdas sida och måste befalla profeterna att tala mot det onda och det våld som begicks mot de fattiga.

`På vilka sätt kan vi, även oavsiktligt, följa lagens bokstav men bryta mot andan bakom den? (Se Mika 6:8.)`