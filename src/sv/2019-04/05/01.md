---
title: Brott mot lagens anda
date: 26/10/2019
---

### Veckans huvudtexter
Neh. 5:1–5; 2 Mos.21:2–7;Mika 6:8; Neh. 5:7–12; 5 Mos. 23:21–23; Neh. 5:14–19.

> <p>Nyckeltext</p>
> ”Lämna nu omedelbart tillbaka deras åkrar, vingårdar, olivlundar och hus, och avskriv de fordringar i pengar, säd, vin eller olja som ni har på dem” (Neh. 5:11).

Än idag brottas vi människor med frågan om rikedom, fattigdom och klyftan mellan de rika och fattiga och vad vi kan göra åt detta. Förvisso sade Jesus: ”De fattiga har ni alltid hos er” (Matt. 26:11), men det är knappast någon ursäkt för att inte göra något för dem. Tvärtom: Bibeln uppmanar oss att göra vår del för att hjälpa dem. Annars kan vi knappast kalla oss kristna.

Det är också fascinerande att mitt i alla svårigheter och prövningar bland de återvändande som återuppbyggde Jerusalem tas detta tema upp, inte bara fattigdom och de fattiga, utan också den ännu mer problematiska frågan om hur de rika förtryckte de fattiga. Detta var ett problem före exilen, och nu återkommer det när de är tillbaka i sitt eget land.

Den här veckan ska vi se på ytterligare en manifestation av detta urgamla tema och hur Nehemja handskades med det. Vad som gjorde det här förtrycket ännu värre var att det utövades inom ”lagens bokstav”, så att säga. Det är ett kraftfullt exempel på hur försiktiga vi behöver vara för att inte låta regler och föreskrifter bli ett mål i sig, i stället för att vara redskap mot målet, som är att återspegla Jesus karaktär. 