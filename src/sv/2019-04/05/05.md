---
title: En ed
date: 30/10/2019
---

`Läs Neh. 5:12, 13. Varför uttalar Nehemja en förbannelse över dem som inte håller sin del av överenskommelsen?`

Fastän ledarna går med på att återställa och ge tillbaka vad de har konfiskerat är Nehemja inte nöjd med bara ord. Han behöver fasta bevis och får därför ledarna att svära en ed inför prästerna. Det gav också händelseförloppet legitimitet ifall han skulle behöva hänvisa till överenskommelsen senare.

Men varför uttalar han en förbannelse? Nehemja utför en symbolhandling och samlar ihop sina kläder som om han skulle hålla någonting i dem och sedan skakar han av dem som ett tecken på att han förlorar allting. På samma sät skulle de som går emot denna ed förlora allting. Det var brukligt att uttala förbannelser för att betona för andra hur viktig en viss lag eller föreskrift var. Det var mindre sannolikt att folket skulle gå emot lagen när en förbannelse var förknippad med brott mot den. Nehemja kände uppenbarligen att denna fråga var så viktig att han behövde göra någonting drastiskt för att öka möjligheterna för att den skulle ha framgång.

`Vad lär följande texter i Gamla testamentet om hur helig en ed var för dessa människor? 4 Mos. 30:2, 3; 5 Mos. 23:21–23; Pred. 5:3, 4; 3 Mos. 19:12; 1 Mos. 26:31`

När allt kommer omkring är talet en kraftfull gåva som Gud har gett människan. Det är någonting radikalt annorlunda än vad djuren har. Det finns kraft i våra ord, till och med livets och dödens kraft. Därför behöver vi vara mycket försiktiga med vad vi säger, vad vi lovar att göra och vilka verbala överenskommelser vi gör. Det är också viktigt att våra handlingar stämmer överens med våra ord. Hur många har vänts bort från den kristna tron av människor vilkas ord låter som om de var kristna men vilkas handlingar är någonting annat?

`Tänk på hur mycket våra ord påverkar andra. Hur kan vi lära oss att vara mycket noga med vad vi säger, när vi säger det och hur vi säger det?`