---
title: Missionsnytt
date: 02/11/2019
---

#### Mattor kan förändra livet!

Den lilla byn Ketapui ligger ca 30 kilometer från Togos huvudstad Lomé. Området är mycket fattigt, och det har varit mycket bråk kring vem som äger vilken mark. Det har gjort det svårt för många att kunna odla tillräckligt för att hålla sig själva och sina familjer självförsörjande.

När ADRA började arbeta i området frågade de vad medlemmarna i ADRA-gruppen trodde skulle kunna ge dem en inkomst. En av gruppmedlemmarna nämnde att de kanske skulle kunna väva stråmattor som de kunde sälja på marknaden. Det var inte många i gruppen som trodde på att det skulle kunna ge någon vidare inkomst, men de kunde i alla fall pröva! 

En av ADRA-grupperna med åtta medlemmar började väva mattor och sälja dem på den lokala marknaden. I början gick det trögt, men med tiden blev de mycket skickliga, och mattorna sålde snabbt slut. Det fanns till och med beställningar som låg och väntade!

Kokou, en av de äldsta i gruppen, berättar: ”Jag trodde inte alls på att mattor skulle kunna förändra mitt liv, men idag ger mig inkomsten från dessa mattor tre måltider per dag. Jag kan ta mina barn eller min fru till kliniken när de är sjuka. Jag kan sätta mina barn i skolan och kan köpa mediciner när vi behöver dem.”

Medlemmarna i gruppen fick också läs- och skrivundervisning så att de skulle vara säkra på att de fick rätt betalning och kunde hålla ordning på sina utgifter och inkomster i en enkel kassabok. Projektet har också hjälpt män och kvinnor att arbeta tillsammans. Kakou berättar själv att det har varit otroligt viktigt för honom att lära sig arbeta tillsammans med sin fru. Genom att hon var den som lärde sig läsa och skriva har hon kunnat hjälpa honom i försäljningsaktiviteterna. 

Paret har fått större respekt för varandra genom att de nu inte bara lever tillsammans utan också fattar gemensamma beslut, delar på pengarna som de tjänar och planerar för framtiden gemensamt. 

”De här mattorna har förändrat våra liv till det bättre, men det handlar egentligen inte om mattor”, förklarar Kokou. ”Det viktiga är sättet som ADRA har arbetat för att lära oss att jobba tillsammans. De har gett oss ansvar för att själva göra vår marknadsundersökning och besluta hur vi bäst kan försörja oss. Det har gett oss ägarskap av vår egen möjlighet att förändra våra liv. Det här programmet har gett oss tro på oss själva och hopp om en bättre framtid!”

I Matt. 25 säger Jesus att ”vad ni har gjort för någon av dessa minsta som är mina bröder, det har ni gjort för mig” (Matt. 25:40). ADRA hjälper människor med hopp och en bättre framtid.

_AV SIRI BJERKAN KARLSSON, ADRA SVERIGE, TOGO_