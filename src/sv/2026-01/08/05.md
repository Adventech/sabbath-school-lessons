---
title:  ”Början” (och Initiativtagaren)
date:   18/02/2026
---

`Läs Kol. 1:18. Vad är sambandet mellan tanken på Kristus som huvud och honom som ”begynnelsen/början”?`

I hebreiskan är orden för huvud (roʾš) och början (rēʾšît) besläktade. I 1 Mos. 1:1 hittar vi det första tillfället då det senare av de två orden används i Bibeln: ”I begynnelsen [rēʾšît] skapade Gud himmel och jord.” Jesus är mänsklighetens och kyrkans överhuvud, inte bara på grund av inkarnationen utan också för att han är Skaparen

På grekiska har ordet för början (archē) en bred betydelse. Här syftar begynnelsen/början på Jesus som kyrkans ursprung eller initiativtagare (Kol. 1:18), och därmed dess huvud, precis som han är skapelsens ”början” eller initiativtagare.

Jesus är inte bara initiativtagaren när det gäller skapelsen och kyrkan. Genom sin uppståndelse från de döda (Rom. 6:3, 4) är han också initiativtagaren till den nya skapelsen. Eftersom syndens lön är döden, visar hans seger över döden också hans seger över synden och hans makt att återskapa oss till sin avbild. Allt detta visar varför han är ”den förstfödde från de döda”. (Se måndagens studium för en förklaring av vad ordet ”förstfödd” betyder.) Han är den främste som har uppstått, även om han inte är den första. (Mose var den första, vilket är anledningen till att tvisten med djävulen uppstod över hans kropp [Jud. 9].) Utan Kristus uppståndelse kan ingen annan uppväckas från de döda.

Vid det här laget är det bra att vi kort går igenom alla de skäl som Paulus har angett för att Jesus ska ha företräde:

1. Han är den fullkomliga uppenbarelsen av den osynlige Guden.
2. Han är den person i Gudomen som var aktiv i skapelseprocessen.
3. Han fanns före allting, och allting är förenat i honom.
4. Han är huvudet för kyrkan, som är hans kropp.
5. Han är initiativtagare till skapelsen och återskapandet.
6. Han har besegrat synd och död och därmed förtjänat rätten att återuppväcka alla som sätter sin tillit till honom som Frälsare.
7. Jesus har alltid funnits, men nu har han i kraft av allt detta kommit att få företräde som mänsklighetens huvud och kyrkans huvud.

`Vad måste du förändra för att du bättre ska kunna uppleva Kristus överhöghet i ditt eget liv?`