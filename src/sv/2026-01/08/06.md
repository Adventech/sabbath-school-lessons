---
title:  Att förena allting
date:   19/02/2026
---

`Läs Kol. 1:19, 20. Vad är denna försoning som kommer genom korset, och hur omfattande är den?`

Paulus använder ett mycket intressant grekiskt uttryck för att avsluta sin beskrivning av Jesus och pekar då indirekt tillbaka på Fadern, som nämndes i Kol. 1:12. Fadern lät sin fullhet bo i Jesus (jämför Kol. 2:9). Vad är denna ”fullhet”? Johannes beskriver den som Faderns härlighet, ”fylld av nåd och sanning” (Joh. 1:14).

Men enligt det här avsnittet omfattar denna ”fullhet” mycket. Den omfattar Guds evighet och självexistens, och hans makt att skapa och återskapa. Men viktigast av allt är att det betonar hans visdom när han besegrade synden och döden på det mest ofattbara sättet –genom korset. Och på så sätt förvandlade han det mest ovärdiga föremålet till ett vittnesbörd om sin eviga kärlek till varje skapad varelse. ”Så älskade Gud världen att han gav den sin ende son, för att de som tror på honom inte skall gå under utan ha evigt liv” (Joh. 3:16).

Det enda sättet som synden verkligen kan besegras för evigt och allt som kan försonas blir försonat, sammanfattas i denna enda härliga sanning: Gud älskade. Han älskade universum och han älskade oss så mycket att han riskerade allt för att rädda oss genom Kristus död på korset. Det grekiska ordet för ”värld” är kosmos, och det kan innefatta hela universum. Paulus hänvisar till denna universella demonstration när han talar om efterföljelsen av Kristus: ”vi står på arenan inför hela världen [kosmos, universum], inför både änglar och människor” (1 Kor. 4:9).

”Himlen såg med sorg och förvåning hur Jesus hängde på korset. … Satan och alla de som följer efter honom har valt ett liv i uppror. På det sättet har de själva gjort så att de är motståndare till Gud, och själva hans närvaro blir en förtärande eld för dem. Gud är kärlek, men hans härlighet kommer att få dem att gå under. När den stora striden började förstod änglarna inte detta. … Men så kommer det inte att vara när den stora striden är avslutad. Då är återlösningsplanen fullbordad, och då har Guds väsens egenskaper uppenbarats för alla väsen. … Därför hade änglarna all anledning att glädja sig när de såg Frälsarens kors. … Jesus visste själv fullständigt vad resultatet skulle bli av offret som han bar fram på Golgata. Han såg framåt mot allt detta när han ropade på korset: ’Det är fullbordat’ (Joh. 19:30)” (Ellen White, Messias, s. 710, 714, 715).