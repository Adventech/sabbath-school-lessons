---
title:  Kroppens (kyrkans) huvud
date:   17/02/2026
---

`Läs Ef. 1:22 och Kol. 2:10. Vad betyder ”huvud” i de här texterna? Vad menar Paulus när han kallar Jesus för ”kyrkans huvud” (Ef. 5:23)?`

Det är naturligt att använda ordet ”huvudet” som en metafor för en ledarposition, vilket återspeglas i otaliga språk över hela världen. Vi finner liknande användning i Gamla och Nya testamentet. Lägg märke till hur ”huvud” används i följande verser:

1. 2 Mos. 18:25 (FB) — Mose utvalde ”dugliga män ur hela Israel och gjorde dem till huvudmän för folket, till föreståndare över tusen, över hundra, över femtio och över tio”.
2. 4 Mos. 31:26 — ”menighetens familjeöverhuvuden”.
3. 5 Mos. 28:13 — ”Herren skall göra dig till huvud, inte svans. Du skall komma i överläge, inte underläge, när du lyder Herrens, din Guds, bud, som jag i dag ger dig, och följer dem troget”.
4. Jes. 7:8 (FB) —”Arams huvud är Damaskus, och Damaskus huvud är bara Resin”.
5. Hos. 1:11 (FB) — ”Juda barn och Israels barn ska förenas och sätta ett enda huvud över sig”.
6. Mika 3:9 (FB) — ”Hör nu detta, ni hövdingar över Jakobs hus och furstar över Israels hus”. (Ordet ”hövding” kommer från samma grund som ”huvud”, eftersom en hövding är ”huvudman” för gruppen, red. anm.).
7. 1 Kor. 11:3 — ”Nu vill jag att ni skall veta att Kristus är varje mans huvud”.

Kristus som kyrkans huvud ger således ledarskap, vägledning och näring för kyrkans enhet och tillväxt (se Kol. 2:19).

`Läs 1 Kor. 12:12–27. Även här beskriver Paulus kyrkan som en ”kropp”. Vilka andra aspekter av kyrkan förmedlas genom denna metafor?`

Precis som kroppen inte kan leva utan huvudet, kan livet bli mycket svårare när en kroppsdel förloras eller skadas. Ofta inser vi inte hur viktigt något är förrän vi förlorar det.

Om du var tvungen att ge upp en lem eller ett öga, vad skulle du välja? Vad säger detta dig om hur viktig varje person är som medlem i kyrkan?