---
title:  Män och hustrur
date:   15/03/2026
---

I Nya testamentet finns flera instruktioner för kristna hem och församlingar (se Ef. 5:21–6:9; Kol. 3:18–4:1; Tit. 2:1–10; 1 Pet. 2:18–3:7). Det är värt att notera att dessa instruktioner inte är helt hierarkiska utan innehåller element som gör relationerna mer ömsesidiga och ömsesidigt uppbyggande.

`Läs Kol. 3:18, 19. Vilken balans ser du? Vilka ytterligare råd ger Paulus i Ef. 5:21–25, 33?`

En del män citerar: ”Ni kvinnor, underordna er era män” (Kol. 3:18), och slutar där, men lägg märke till det viktiga tillägget som Paulus gör: ”för så bör det vara i Herren (FB)”. Ingenstans lär Nya testamentet att kvinnor ska underordna sig alla män, att hustrur ska vara undergivna eller underkuvade, eller att de blint ska underkasta sig sin makes alla infall och önskningar. Paulus poäng är att hustruns lojalitet är mot Herren i första hand och mot sin man i andra hand. Hustruns individualitet får inte uppslukas av hennes man, och han får inte heller agera som hennes samvete.

Kristus visade sin kärlek till kyrkan genom att ge upp sig själv för henne, och det illustrerar hur män ska älska sina hustrur (Ef. 5:25). De kommer att vara trogna oavsett vad det kostar. De kommer att fatta beslut som är i hustruns bästa intressen, även om mannens och hustruns intressen normalt sett borde vara i linje med varandra. En sådan kärlek gör det lättare för hustrun att lyda Guds befallning att respektera sin man (Ef. 5:33).

Ett sunt kristet äktenskap kännetecknas av ömsesidighet – att man rådgör med varandra, tänker igenom saker tillsammans och fattar beslut som ett par. När man fattar beslut som har allvarliga konsekvenser för hela familjen, kan det ibland vara lämpligt att inkludera barnen i dessa diskussioner, men föräldrarna bör aldrig gräla inför dem. De flesta män kan säkert minnas tillfällen då de var glada över att de lyssnade på sina fruar och följde deras råd. Ju mer man och hustru arbetar tillsammans som ett team, desto lyckligare blir äktenskapet.

`Hur kan vi undvika att göra det som tyvärr har gjorts genom historien: att ta de vackra principer som uttrycks i dessa bibelverser och förvandla dem till något ont?`