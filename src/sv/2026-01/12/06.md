---
title:  Vandra i vishet
date:   19/03/2026
---

Vilken är den viktigaste sanningen som vi som kristna kan känna till? Naturligtvis är det att Jesus Kristus dog för våra synder och att vi kan få evigt liv genom att tro på honom. Detta är en sanning som vi aldrig hade kunnat komma på själva. I stället var det en sanning som måste berättas, eller uppenbaras, för oss. Och den har uppenbarats för oss – i Guds ord.

Det finns en hel del sanning, kunskap och vishet som vi aldrig skulle ha känt till om det inte vore för det som Gud har uppenbarat för oss i sitt ord. Men denna kunskap och vishet har inte getts till oss bara som kunskap. Snarare är det så att vi i våra egna liv ska leva ut denna sanning, denna kunskap och denna vishet.

`Läs Kol. 4:5, 6. I vilka situationer menar Paulus att vi särskilt behöver ”visa klokhet”? Varför kan det vara så?`

Som kristna är vi tyvärr ibland allt annat än kristna! Och som Paulus påpekade och citerade från Jes. 52:5 så var Israel också en stötesten för de icke-troende: ”För er skull smädas Guds namn bland hedningarna” (Rom. 2:24). Hur vi uppträder mot andra, särskilt mot dem som inte har samma tro som vi, har stor betydelse se Tit. 2:5; 2 Pet. 2:2). Ett kristet hem, ungdomar som har samlats för bön snarare än för bus, enkla vänligheter och en lugn, tålmodig anda talar sitt tydliga språk till dem som håller ögonen på oss för att se om vår tro är äkta eller inte.

I Kol. 4:6 fokuserar Paulus särskilt på de ord vi talar: ”Lägg alltid era ord väl”. Mer än att bara vara vänliga eller artiga, bör de ord vi talar vara inspirerade och genomsyrade av Guds nåd genom den heliga Andens inflytande.

”Kryddat med salt” (FB). I motsats till världens definition av ”salt” tal ska våra ord vara passande och tilltalande för dem vi talar till.

”Ni måste veta hur ni skall svara var och en”. Endast den heliga Anden kan ge oss de rätta orden vid rätt tidpunkt för rätt ändamål och förbereda åhörarnas sinnen för det budskap vi ”måste” dela med oss av (även här används dei – se gårdagens kommentarer till Kol. 4:4).

`Tänk på dina ord, dina handlingar och hur du uppträder inför andra. Vilket budskap sänder du om din tro och vad det innebär att vara kristen?`