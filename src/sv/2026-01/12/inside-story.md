---
title:  Missionsnytt Från Hela Världen
date:   20/03/2026
---

### Gatupredikant

Peter undrade ofta över Guds plan för hans liv. Hans föräldrar som båda var lågstadielärare och kristna lärde honom om Gud och hur man ber redan när han var barn. Men när han blev tonåring påverkades han av sina vänner till att göra saker som ledde honom bort från Gud.

Senare, när Peter var vuxen, bodde han ensam vid kusten. Han började fråga Gud om varför han hade lett honom dit. I sju månader bad han upprepade gånger: ”Vad är din plan för mitt liv?”

En fredag bestämde sig Peter för att både fasta och be. Han längtade efter att Gud skulle ge honom ett tydligt svar.

Vid solnedgången såg han tre unga män komma gående på gatan. Han kände att en röst viskade till hans hjärta att han skulle tala med dem. Han lydde maningen och presenterade sig för dem.

”Vi är gatupredikanter”, sa en av männen. Peter fick veta att de hette Thomas, George och Junior. De var evange-lister som kände sig ledda att predika om Jesus i kuststäderna.

Peter såg dem predika dagligen – på gatan, på marknaden, varhelst de kunde finna publik.

På lördagskvällen bad Peter åter-igen Gud att uppenbara sin plan. Han somnade med sin bibel på bröstet och såg framför sig hur en ängel tog hans hand och öppnade boken till Matt. 10.

När Peter vaknade slog han upp till Matt. 10 och läste om de fantastiska saker som Jesus gjorde genom sina lärjungar när de hade bestämt sig för att följa honom.

Peter läste kapitlet inte bara en gång. Han läste det om och om igen. Sedan hörde han samma milda, lågmälda röst säga: ”Det här är min plan för dig.”

Peter blev gripen och föll på knä och ropade: ”Vem är jag, Gud, att du vill kalla mig?”

Han tackade Gud för hans tydliga svar. Liksom lärjungarna i Matt. 10 visste han att han var kallad till att följa Jesus och predika från stad till stad som gatuevangelist.

Kort därefter döptes Peter. Han började stödja de tre predikanterna i deras mission. Han reste med dem och predikade bredvid dem på gatorna.

Ett år senare deltog Peter i en två månader lång utbildning som anordnades av Sydvästra Papuamissionen. Ett av hans första uppdrag tog honom till en avlägsen by i regnskogen. Det tog honom tre dagar att gå dit. Mitt i regnskogen kom han fram till en liten adventistkyrka. En medelålders kvinna som hade tjänat församlingen berättade för honom att de inte hade någon pastor. Församlingen hade varit verksam i 25 år och hade länge bett om en pastor. Hon frågade Peter om han ville hjälpa dem.

Peter gick med på det och stannade hos församlingen i ett år. Samtidigt fortsatte han att be Gud om nästa steg i hans liv. Han fick intrycket att det var dags att läsa vidare till pastor.

När Peter kom hem en fredagskväll väntade en församlingsmedlem på honom. Medlemmen gav honom ett kvitto på att hans skolavgifter hade betalats. Han skulle nu studera på Omaura Adventist School of Ministry.

Där lär sig Peter hur man hjälper församlingar att växa fysiskt, mentalt och andligt. Även om Peter inte vet vad som blir hans nästa uppdrag är han fast besluten att följa Guds ledning. ”Jag kommer alltid att följa hans röst”, säger han.

Berättat för Gracelyn Lloyd Av Peter Giwi| Papua Nya Guinea | Södra Stilla Havet Divisionen