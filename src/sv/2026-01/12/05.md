---
title:  Be för varandra
date:   18/03/2026
---

`Läs Kol. 4:2–4. Vilka principer för bön finner du i dessa verser? Vilka böneönskemål framför Paulus?`

Några av de viktigaste orden vi kan säga till någon som kämpar med problem av olika slag, vare sig det gäller familj, hälsa, pengar eller något annat, är: ”Jag ber för dig.” Detta är himlens utvalda sätt att skapa kontakt och samverkan. ”Det hör till Guds plan att ge oss det som vi i tro ber om och som vi inte skulle få om vi inte bad om det” (Ellen White, Från mörker till ljus, s. 455).

Lägg märke till de effektfulla beskrivningar av bön som Paulus använder: ”Var uthålliga,” ”vaka” och ”under tacksägelse” – vilket visar att detta är en bön i tro (Kol. 4:2). Han säger till oss att i ”varje stund” be (Ef. 6:18) och att be ”ständigt” (1 Thess. 5:17). Och det mest fantastiska är att trots att vi inte vet ”hur vår bön egentligen bör vara” så vädjar Anden ”för oss med rop utan ord” (Rom. 8:26).

`Läs Kol. 4:3 på nytt. Vilken ”dörr för ordet” kan Gud öppna för dig så att du kan dela med dig av din tro?`

Det var också viktigt att Paulus bad om de rätta orden att säga. Ibland, när vi läser hans brev eller hans tal i Apostlagärningarna, föreställer vi oss att aposteln alltid var vältalig och aldrig var i tvivel om vad han skulle säga. Men här ber han om förbön för att han ska kunna förkunna hemligheten med Kristus ”och göra den känd” (Kol. 4:4). Han använder också ett mycket viktigt grekiskt ord (dei) i versens sista mening, som kan översättas med ”som jag bör”. Det pekar på att arbetet med att förkunna evangeliet var en gudomlig nödvändighet. Han insåg hur viktigt det var att presentera budskapet för människor på de högsta nivåerna i den romerska regeringen, inklusive kejsarens hushåll.

”Det är inte alltid nödvändigt att böja knä för att be. Gör det till en vana att tala med Frälsaren när du är ensam, när du är ute och går och när du är upptagen med ditt dagliga arbete. Låt alltid hjärtat vara vänt till Gud i tyst bön om hjälp, ljus, kraft och visdom. Låt varje andetag vara en bön” (Ellen White, Hälsa för hela människan, s. 410).