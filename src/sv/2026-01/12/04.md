---
title:  Arbetsrelationer
date:   17/03/2026
---

`Läs Kol. 3:22–25 och 4:1. Vilka instruktioner ges till slavarna? Vilka principer finns här för arbetsrelationer i allmänhet?`

Människor idag tar ibland upp slaveriet som ett sätt att förpassa några av Bibelns råd till det förflutna, om inte för att helt misskreditera Skriften. Men ironiskt nog tar detta liten eller ingen hänsyn till de historiska sammanhangen i det gammaltestamentliga Israel och den nytestamentliga församlingen. Människan är skapad till Guds avbild och är, liksom alla Guds intelligenta varelser, skapad för frihet. De mosaiska lagarna förbjöd israeliterna att vara slavar under hela sin livstid (5 Mos. 15:12) och föreskrev sex år som den maximala tjänstgöringstiden för att betala av ekonomisk skuld (2 Mos. 21:2–6; 3 Mos. 25:39–43). Slaveriet i Bibeln, hur motbjudande det än må vara i våra moderna ögon, var inte i närheten av det avskyvärda slaveri som vi har sett i västvärlden och som var ett gissel och ett fruktansvärt brott mot mänskligheten.

Under nytestamentlig tid var kyrkan tvungen att verka inom ramen för romersk lag, som tillät slavägande. ”Men till skillnad från moderna former av slaveri gav romersk lag slavarna avsevärda rättigheter och möjligheter, och att försöka upphäva denna praxis kunde ha hotat evangeliets spridning”<sup>1</sup>.

Faktum är att inom kyrkan, till skillnad från mer allmänt inom det romerska riket, var slavens första skyldighet gentemot Herren. Och deras herrar instruerades att behandla dem rättvist: ”Tänk på att ni också har en herre – i himlen” (Kol. 4:1). Dessutom instruerade Paulus Filemon att inte längre behandla Onesimos som sin slav utan som sin bror (Filem. 16). I både Gamla och Nya testamentet kallas faktiskt de troende för Guds slavar (eller tjänare) (se t.ex. Ps. 34:23, Luk. 17:10, 1 Pet. 2:16).

Även om vi inte gillar de kulturella omständigheter under vilka vissa bibeltexter skrevs, måste vi ändå acceptera auktoriteten i själva texten. Annars har vi satt oss själva och vår kultur över Skriften. Det bästa alternativet är att studera allt som Bibeln säger om ett ämne innan man drar en slutsats om vad Bibeln säger oss om det.

`Fundera på hur det här avsnittet kan tillämpas på dina relationer på jobbet. Hur kan dess principer vara till hjälp för dig som chef eller anställd?`

---

{"style": {"text": {"size": "sm"}}}
<sup>1</sup> Clinton Wahlen, ”Culture, Hermeneutics, and Scripture: Discerning What Is Universal”, i Frank M. Hasel, red, Biblical Hermeneutics: An Adventist Approach, Silver Spring, MD: Biblical Research Institute/Review and Herald Academic, 2020, s. 166