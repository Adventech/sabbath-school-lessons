---
title:  Oenighet i Filippi
date:   18/01/2026
---

`Läs Fil. 2:1–3. Vilka faktorer verkar ha lett till oenighet inom kyrkan? Vad föreslår Paulus som ett botemedel?`

Det måste ha varit en oerhörd besvikelse för Paulus att se att den församling som han grundat och älskade var så plågad av rivalitet och uppslukad av stridigheter. Han använder ett mycket starkt språk för att beskriva problemen. ”Självisk ambition” översätter ett ord (grekiska, eritheia) som använts tidigare i Fil. 1:17. Där hänvisar det till Paulus egennyttiga rivaler i Rom som var inriktade på att främja sig själva snarare än att främja Kristus sak.

”Självisk ambition” hör till köttets gärningar (Gal. 5:19–21) och, som Jakob påpekar, ”där det finns avundsjuka och själviska ambitioner, där finns oordning och all slags ondska” (Jak. 3:16, nuB). Det grekiska ordet för ”fåfänga” (Fil. 2:3) används bara här i Nya testamentet men förekommer i utombiblisk litteratur med betydelsen arrogans, ihålig stolthet och att ha en överdriven uppfattning om sig själv. Paulus använder ett närbesläktat ord när han förmanar galaterna: ”Låt oss inte bli inbilska, inte utmana varandra, inte avundas varandra” (Gal. 5:26).

Lägg märke till de lösningar som Paulus listar för dessa problem:

1. Tröst i Kristus. Paulus kommer att fortsätta att använda Kristus eget exempel som en kraftfull motivation.
2. Tröst i kärleken. Jesus uppenbarar den gudomliga kärleken och befaller oss att ”älska varandra så som jag har älskat er” (Joh. 15:12).
3. Andens gemenskap. Den heliga Andens närvaro skapar en nära kristen samvaro lik den som genomsyrade den tidiga kyrkan (Apg. 2:42; jämför 2 Kor. 13:13).
4. Tillgivenhet (eller medkänsla). Vi ser ofta denna gudomliga egenskap visa sig i Kristus liv (se Matt. 9:36; 20:34; Mark. 1:41), och den beskrivs i liknelserna om den barmhärtige samariern (Luk. 10:33) och den förlorade sonen (Luk. 15:20).
5. Barmhärtighet. Denna egenskap, som exemplifieras av Jesus, ska också ses i hans lärjungars liv (Luk. 6:36).
6. Att vara likasinnade, att ha samma kärlek, att vara eniga, att ha ett och samma sinne. Vilken bild! Det är svårt att föreställa sig hur Paulus skulle kunna betona vikten av enhet starkare. Som Paulus kommer att påpeka fanns det sinne vi ska ha ”också i Kristus Jesus” (Fil. 2:5).