---
title:  Missionsnytt Från Hela Världen
date:   23/01/2026
---

### Inget misslyckande här

Mitt namn är John, och jag kommer från en liten ö som heter Maskelyne utanför Vanuatus kust. Vanuatu är ett litet örike som ligger i södra Stilla havet. Jag gick i skolan, men jag var ingen duktig elev och fick de sämsta betygen i min klass. Pappa visste att jag inte tyckte om skolan, men han hade ändå en enkel dröm för mig. Han sa: ”Gå färdigt sexan. Lär dig att läsa och skriva ditt namn. Det räcker.”

Jag kommer aldrig att glömma en dag i sexan när vi skrev ett prov. Min lärare tittade på mitt papper, suckade och sa. ”John, du slösar bort dina föräldrars pengar. Du har inget syfte i livet.” Sedan kastade hon ut mina böcker genom fönstret och sa åt mina klasskamrater att skratta åt mig. Jag var tvungen att springa ut för att hämta dem medan alla tittade på.

I det ögonblicket gick något sönder inom mig. Jag kände mig värdelös. Men innerst inne var det något som sa mig att jag inte skulle ge upp.

En dag fick jag en bibelvers av min storebror som hade blivit adventist. ”Tänk på att hålla sabbatsdagen helig” (2 Mos. 20:8, nuB). Han sa att jag skulle lära mig den. Den versen förändrade något i mig.

När jag var 13 år höll en adventistpastor evangeliska möten på vår ö. Jag bestämde mig för att bli döpt. Före dopet bad pastorn: ”Herre, vi ber att du ska använda den här unge mannen i din tjänst.”

När pappa gick bort blev livet svårare. Men församlingsmedlemmarna hjälpte mig. Jag började hjälpa dem genom att göra små saker, som att rensa ogräs i kyrkans trädgård och ringa i kyrkklockan. Senare blev jag diakon och sedan en av församlingsföreståndarna.

År 2001 flyttade jag till en annan del av Vanuatu. Jag gick med i en sånggrupp i den nya församlingen. Genom musiken kunde jag berätta om min tro. Det var mitt sätt att predika. Jag var ingen talare, men när jag sjöng kände jag mig levande.

En dag åkte jag tillbaka till min ö. En pastor där inbjöd mig att medverka i en mötesserie. Varje kväll sjöng jag andliga sånger. En eftermiddag besökte jag Norman Wiles grav, missionären som förde adventistbudskapet till våra stränder.

Vid graven bad jag: ”Gud, jag vill också bli missionär.” Jag visste inte riktigt vad en missionär var, men jag ville hjälpa människor att lära känna Jesus.

Senare drömde jag att Gud ville att jag skulle flytta till Torres, en ögrupp där det inte bodde några adventister. Jag hade inga pengar och kände ingen där, men jag bad: ”Gud, om du vill att jag ska flytta dit, var snäll och gör det möjligt.”

Gud svarade! Jag tillbringade sju år i Torres och grundade nya församlingar.

På en konsert många år senare träffade jag min gamla lärare som hade kastat ut mina böcker genom fönstret. Med tårar i ögonen sa hon: ”Jag är ledsen för det jag sa till dig.” Hon hade också blivit adventist!

I dag är jag fortfarande församlingsföreståndare. Jag berättar om Guds kärlek och grundar nya församlingar. Visst misslyckades jag i skolan, men Gud hade en plan för mitt liv.

”Jag vet vilka planer jag har för er, säger Herren. Det är planer för välgång och inte något ont, för att ge er en framtid och ett hopp” (Jer. 29:11, nuB).

Det är Guds löfte till mig. Och hans löfte till dig också!

Berättat för Maika Tuima av John Joseph | Vanuatu | Södra Stilla Havet Divisionen