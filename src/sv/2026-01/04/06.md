---
title:  Gudfruktans hemlighet
date:   22/01/2026
---

En populär bibelvers är 1 Kor. 8:2: ”Den som anser sig veta något, vet ändå inte vad han borde veta” (nuB). Det finns inget ämne som vi vet allt om. Vi kan alltid lära oss något mer om vad som helst. Hur mycket mer sant är det inte om eviga realiteter som är kopplade till Gudomen och inkarnationen? Paulus hänvisar ofta till Kristus fantastiska ödmjukhet när han blev människa. Det är ett ämne som inte ens evigheten räcker till för att uttömma.

`Läs Rom. 8:3; Heb. 2:14–18 och 4:15. Vad var kännetecknade för hur Jesus steg ned och antog den mänskliga naturen?`

Hur var det möjligt för Guds evige Son att genom den heliga Anden (se Luk. 1:35) bli en gudamänniska i Marias livmoder? Det är helt obegripligt hur det oändliga och eviga plötsligt kunde bli en ändlig människa som är underkastad döden. Detta är kärnan i det som Paulus kallar ”vår religions hemlighet” (1 Tim. 3:16).

I den vackra hymnen i Fil. 2 utvecklar Paulus mer fullständigt än någon annanstans i Skriften vissa aspekter av Jesus självuppoffrande.

- ”Han ägde Guds gestalt” (Fil. 2:6). Ordet morphē (gestalt) syftar på hans gudomliga natur, att Jesus var jämlik med Fadern (jämför Joh. 1:1).
- ”Avstod från allt” (Fil. 2:7). Jesus gåtfulla natur när han hade tömt sig själv på sina gudomliga privilegier – för att kunna bli verkligt mänsklig och frestad som vi – är häpnadsväckande.
- ”Gjorde … sig ödmjuk” (Fil. 2:8). Genom att anta mänsklig natur gick Jesus från universell överhöghet till fullständigt tjänarskap, motsatsen till Lucifers mål.
- ”Till döden, döden på ett kors” (Fil. 2:8). Det fanns inget mer förnedrande sätt att dö på än det sätt som Jesus valde, enligt den plan han lagt med Fadern i ”fridens råd” (se Sak. 6:13) och som han illustrerade i förväg genom att Mose lyfte upp ormen (4 Mos. 21:9; Joh. 3:14). Därmed blev Jesus ”till ett med synden för vår skull, för att vi genom honom skulle bli till ett med Guds rättfärdighet” (2 Kor. 5:21).

`Om vi ser korset som vårt exempel på överlåtelse och ödmjukhet, hur kan och bör då vårt fokus på vad Jesus gjorde för oss på korset göra oss mer ödmjuka inför Gud och även mer lydiga?`