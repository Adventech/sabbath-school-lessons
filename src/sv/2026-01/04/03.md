---
title:  Enhetens källa
date:   19/01/2026
---

Tänk mer på Paulus betoning av enighet i Fil. 2:2, där han säger i stort sett samma sak på fyra olika sätt. Lägg också märke till hans fokus på sinnet, tankarna och känslorna. Medan de religiösa ledarna tenderade att betona det yttre beteendet, fokuserade Jesus på våra tankar och känslor. Den rike unge ledaren påstod till exempel att han alltid hade hållit lagen. Men genom att säga till honom att sälja allt han ägde, ge till de fattiga och följa honom, testade Jesus hur fäst han var vid världsliga ting. Han sa också att det är det som kommer från hjärtat (eller sinnet) som gör en människa oren: ”Ty från hjärtat kommer onda tankar, mord, äktenskapsbrott, otukt, stöld, mened, förtal” (Matt. 15:19), och ”munnen säger vad hjärtat är fullt av” (Matt. 12:34).

`Läs Fil. 2:2–4. Vilka praktiska åtgärder ber Paulus om för att få enighet i församlingen?`

Paulus ord ger en bild av anspråkslöshet: att vara ödmjuk i sinnet, att värdera andra högre än sig själv, att se till andras intressen och inte bara sina egna. Lättare sagt än gjort, eller hur? Men det är principer som är viktiga att hålla i minnet i alla våra relationer. I samtal finns det ofta en tendens att koncentrera sig på att svara på det som sägs, snarare än att lyssna för att förstå vad den andra personen säger och försöka se frågan ur dennes synvinkel. Ofta uppstår stridigheter på grund av enkla missförstånd som skulle kunna undvikas genom ett aktivt lyssnande. Vi kanske inte håller med varandra, men att lyssna och försöka förstå den andra personens synvinkel är det första steget mot sund kommunikation och tillit.

Paulus talar om den enhet som bevaras ”i Anden genom att leva i frid med varandra” (Ef. 4:3, nuB). Om det finns stridigheter i församlingen kan den heliga Anden stilla stormen, föra oss samman till enhet och skapa harmoni. I samma kapitel talar Paulus om ”enheten i tron och i kunskapen om Guds Son” (Ef. 4:13). Dessa två saker hänger ihop. Att ha samma tro, samma förståelse av Skriften som kommer av kunskapen om Kristus och hans lära, är avgörande för att enhet ska råda bland oss.

`Vilken slags död från vårt eget jag skulle kunna leda till att vi faktiskt värderar andra högre än oss själva? Hur kan vi lära oss att göra det? Hur annorlunda skulle våra relationer vara om vi alla levde på det sättet?`