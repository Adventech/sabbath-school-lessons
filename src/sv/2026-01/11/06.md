---
title:  Leva det nya livet
date:   12/03/2026
---

Paulus omsorg om fred och harmoni i församlingen framträder tydligt i de sista verserna i Kol. 3. Vi har redan tittat på Guds frid i detalj (se studiet för vecka 7). Till skillnad från Pax Romana är Pax Christi inte en fred (pax, ett latinskt ord som betyder ”fred”) som påtvingas utifrån, utan den ska ”styra” oss inifrån. Det kan bara ske om Kristus har kontrollen.

`Läs Kol. 3:16, 17. Vad är det som gör att Kristus kan ha kontroll och vilken roll spelar musiken i allt detta?`

Språket är mycket beskrivande. Det ger en bild av hur Kristus ord skapar ett hem i oss. Det sker när vi läser Bibeln uppmärksamt för att lyssna och lära av Guds visdom. Uppenbarligen, även om den grekiska texten är något oklar, spelar musik en viktig roll när det gäller att ”undervisa och förmana varandra” (Kol. 3:16, FB).

Men inte vilken musik som helst. Paulus använder en mycket specifik terminologi både här och i Ef. 5:19: ”psalmer, hymner och andlig sång”.

Även om vi inte kan vara säkra på det, verkar det som om det här görs en åtskillnad mellan den befintliga gammaltestamentliga samlingen av psalmer och en växande nytestamentlig samling av psalmer. ”Andliga sånger” kan vara en mer allmän term för alla lovsånger som har anknytning till det andliga livet eller församlingens liv. Orden i sångerna är ett sätt att undervisa om sanningen och ge instruktioner om hur man lever det nya livet som kristen. Många av de stora psalmerna från de senaste århundradena har kraftfullt upplyftande budskap om hopp och tillförsikt, något som är så välbehövligt i en värld som så lätt drar ner oss alla.

Musikens inflytande är mäktigt. Davids harpspel hade en lugnande effekt på kung Saul (1 Sam. 16:23). Men när David blev hans rival ökade Sauls ilska och förbittring (1 Sam. 18:10, 11). Lugn klassisk musik har kliniskt visat sig minska ångest, optimera hjärnans funktion, öka avslappningen, hjälpa mot smärta och göra oss mer sociala.

Vem av oss har inte med egna ögon sett det kraftfulla inflytande som musik, på gott och ont, kan ha på våra känslor och tankar? Musik – rätt musik – kan vara andligt upplyftande.

`Vi blir tillsagda att vad vi än gör, ”Låt allt vad ni gör i ord eller handling ske i Herren Jesu namn” (Kol. 3:17). Kan du verkligen säga att du gör det? Om inte, hur kan du ändra på det? Det vill säga, vad måste du sluta göra om du inte kan göra det i Herrens namn?`
