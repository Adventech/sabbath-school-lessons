---
title:  Himmelskt sinnelag
date:   08/03/2026
---

`Läs Kol. 3:1–4. Vad menar Paulus är nödvändigt för att vi ska kunna vara himmelskt sinnade? Vad tror du att det betyder?`

Från en bergstopp kan du överblicka det vidsträckta landskap som finns runt omkring dig. Sedan urminnes tider har berg besökts av dem som sökt en närmare upplevelse med Gud (se Ps. 121:1, 2). Även berg som skapats av människor, så kallade ziggurater (tempeltorn), har byggts av hedningar i ett liknande syfte – att komma närmare himlen och träffa gudarna. Men att ändra sin höjd över havet kommer aldrig i sig att föra någon närmare himlen i andlig bemärkelse. Mänskliga ansträngningar kan aldrig göra det.

I stället är det bara genom ett nådens mirakel, där vi dog med Kristus och uppstod med honom (bildligt illustrerat genom dopet [Kol. 2:12, 13]), som det är möjligt att komma närmare himlen.

Lägg märke till att det från början av Kol. 3 upprepade gånger betonas vad som är ovan, det vill säga vad som finns i himlen: ”det som finns där uppe”, ”där Kristus sitter”, ”med Kristus hos Gud”, ”i härlighet tillsammans med honom” (Kol. 3:1–4).

Visst är det mycket i det kristna livet som inte går att förklara. Hur kan en person verkligen ”dö” och ”uppstå” när han eller hon av allt att döma är samma person och inte har haft någon sådan upplevelse på liv och död? Det finns mycket som inte är begripligt för det naturliga sinnet som inte är påverkat av den heliga Anden. Men för dem som är andligt sinnade, eftersom de har fått det nya hjärta som Gud har utlovat, är döden för synden och uppståndelsen med Kristus verkliga realiteter. Som lovsången I Serve A Risen Savior (He Lives) bekräftar: ”Du frågar mig hur jag vet att han lever? Han lever i mitt hjärta.”

Ändå ger Paulus dessa uppmaningar eftersom det finns ett ständigt behov av att förnya detta andliga liv (se 2 Kor. 4:16). Vi kan verkligen falla ifrån och gå förlorade! Och vi är aldrig säkra mot frestelser i det här livet. Därför måste vi dagligen välja att sträva efter ”det som finns däruppe” (Kol. 3:1). Vårt eviga liv är ett tryggt ”osynligt liv tillsammans med Kristus hos Gud” (Kol. 3:3), men det yttre uttrycket för detta liv kommer att vara allt annat än osynligt.

`Var är dina tankar: vanligtvis där uppe eller vanligtvis här nere? Om det senare är fallet, hur ändrar du deras riktning?`