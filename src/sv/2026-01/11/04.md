---
title:  Förnyad till verklig kunskap
date:   10/03/2026
---

`Läs Kol. 3:6–11. Hur fortsätter Paulus med denna tankegång?`

De inledande orden i Kol. 3:8 signalerar den dramatiska och avgörande förändringen från död till liv: ”Men nu”. Ordet ”nu” på grekiska är eftertryckligt. Nu, det vill säga eftersom du är uppstånden med Kristus och söker det som är där ovan, ska ditt nuvarande liv stå i skarp kontrast till ditt tidigare liv. Efter att ha dödat ”det jordiska” i dig (Kol. 3:5), måste du ”lägga bort allt detta: vrede, häftighet, ondska, oförskämdhet och alla skändligheter som kommer ur din mun” (Kol. 3:8).

Både ilska och vrede kan beskriva Guds rättfärdiga reaktion på synd (som vi berörde igår), och det kan det också göra för Jesus (Mark. 3:5; Upp. 6:16). Däremot uppmanas vi att ”vara snar att höra, sen att tala, sen till vrede, ty en människas vrede åstadkommer inte det som är rättfärdigt inför Gud” (Jak. 1:19, 20). Illvilja önskar olycka över någon annan. Förtal är utformat för att smutskasta. Paulus fördömer också språk som är kränkande och obscent. Slutligen är det förbjudet att ljuga för varandra (jfr 3 Mos. 19:11, 18), eftersom ”ni har klätt av er den gamla människan med hennes gärningar” (Kol. 3:9).

`Vad menar Paulus med ”den gamla människan” i motsats till ”den nya människan”? Se Rom. 6:6 och Ef. 4:22–24.`

De verb som Paulus använder för att beskriva denna förvandling från gammalt till nytt syftar på kläder, som om man tog av sig gamla smutsiga kläder och klädde sig i nya vita kläder (jfr Sak. 3:4). En liknande distinktion mellan gammalt och nytt görs när det gäller det gamla och det nya förbundet, som kännetecknas av den yttre bokstavliga lagen i form av stentavlor respektive den lag som Anden skriver inne i hjärtat (2 Kor. 3:4–18).

Dessa metaforer beskriver omvändelsen och dess effekter, som Paulus kallar en ”ny skapelse” (2 Kor. 5:17). Vi ”förnyas till verklig kunskap enligt bilden av honom [Kristus]” (Kol. 3:10), som är bilden av den osynlige Guden (Kol. 1:15). När vi lär känna Kristus genom hans Ord förvandlas vi ”till en och samma avbild; vi förhärligas av denna härlighet som kommer från Herren” (2 Kor. 3:18). Detta placerar oss ovanför alla etniska, geografiska och sociala gränser (Kol. 3:11), eftersom vi är medborgare i ett högre rike.