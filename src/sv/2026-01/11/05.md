---
title:  Det nya livets karaktär
date:   11/03/2026
---

Efter att ha beskrivit de dåliga vanor och negativa egenskaper som försvinner när vi kommer till Kristus, går Paulus vidare till det positiva – som att gå från mörker till ljus.

`Läs Kol. 3:12–14. Hur beskrivs de troende och hur tror du att det hänger ihop med de egenskaper som de ska klä sig i?`

Liksom Israel, som kallades av Gud för att vara hans speciella folk och återspegla hans karaktär, är de som tror på Jesus ”Guds utvalda” (Kol. 3:12), ”heliga och älskade”. Men det är inte alla som lever upp till denna kallelse. Som Jesus sa: ”Många är bjudna, men få är utvalda” (Matt. 22:14, jämför Matt. 24:22, 24, 31). Paulus hänvisningar till de utvalda har en liknande innebörd (Rom. 8:33; 2 Tim. 2:10). Liksom Israel är de troende också ”älskade” av Gud och ”heliga” (5 Mos. 7:6–8). Detta privilegium medför ett viktigt ansvar: att ”förkunna hans härliga gärningar, han som har kallat er från mörkret till sitt underbara ljus” (1 Pet. 2:9, FB). Och det gör vi genom hur vi lever nu.

De åtta egenskaper som Paulus nämner är en ganska lång lista! ”Innerlig medkänsla, vänlighet, ödmjukhet, mildhet och tålamod. Ha fördrag med varandra och var överseende om ni har något att förebrå någon” och ”över allt detta skall ni ha kärleken” (Kol. 3:12–14). Dessa egenskaper kan bara komma från ett hjärta som är förenat med Kristus, eftersom de beskriver hans karaktär och hur han har behandlat oss. Vi ska förlåta andra ”såsom också Kristus har förlåtit er” (Kol. 3:13). Kärleken är ”det band som ger fullkomlighet” (Kol. 3:14), eftersom det är hans kärlek till oss som binder oss till honom och gör det möjligt för oss att verkligen älska andra (1 Joh. 4:11, 12).

Dessa egenskaper påverkar våra relationer på två sätt. För det första välsignar det både oss och andra att visa kärlek, barmhärtighet, vänlighet och förlåtelse mot andra. Det är tillfredsställande att älska och välsigna andra. Människor kommer normalt att svara oss på ett vänligt sätt, och vi fortsätter att ta emot Guds nåd och förlåtelse (Matt 5:7; 6:14). För det andra, och ännu viktigare, förhärligar det Gud och kan uppmuntra andra att tro på och följa Jesus, eftersom det visar kraften i den gudomliga nåden. ”Inget annat inflytande som kan omge en människa har en sådan kraft som ett osjälviskt liv. Det starkaste argumentet för evangeliet är en kärleksfull och älskvärd kristen” (Ellen White, Hälsa för hela människan, s. 376).

`Hur väl representerar du Jesus i ditt sätt att behandla andra, särskilt dem som kanske är ovänliga mot dig?`