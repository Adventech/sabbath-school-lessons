---
title:  Om ni håller fast vid tron
date:   23/02/2026
---

`Läs Kol. 1:23, FB. Vad tror du att Paulus menar med att förbli ”grundad och inte låta sig rubbas” i tron och hoppet? (Se även Kol. 2:5 och Ef. 3:17.)`

Det finns fyra olika typer av ”om”-satser på grekiska, var och en med olika nyanser. Det som Kol. 1:23 inleds med förutsätter att villkoret är sant. Det vill säga att Paulus uppmuntrar kolosserna med tanken att de verkligen kommer att hålla fast vid sin tro. Som Paulus snart påpekar har han redan sett bevis på deras tro och ståndaktighet (Kol. 2:5). Men deras hopp är fortfarande villkorat av att de fortsätter på den trons väg som de har slagit in på.

Denna idé om att fortsätta är innebörden i det grekiska ord (_epimene_) som översätts med ”håller fast”. Det används om de skriftlärda och fariséerna som fortsatte att avkräva Jesus ett svar på vad som skulle göras med kvinnan som hade gripits för äktenskapsbrott (Joh. 8:7, nuB). Vi hittar det också i berättelsen om Petrus som fortsatte att knacka på dörren efter att Rhode hade känt igen hans röst men låst den och sprungit in för att berätta det för de andra (Apg. 12:16). Det används också av Paulus, som uppmuntrar Timotheos att stå fast vid de läromässiga och praktiska instruktioner han har gett (1 Tim. 4:16). Här säger han ungefär samma sak, förutom att det tillämpas på troende i allmänhet.

Som vi kommer att se i nästa veckas studium är Paulus orolig för att kolosserna ska jaga efter människobaserade sätt att bli frälsta i stället för att hålla fast vid det hopp som evangeliet ger (se t.ex. Kol. 2:8, 20–22). Uttrycket ”en stadig grund” syftar på att ha lagt en solid grund av tro och kärlek baserad på Guds ord (se Matt. 7:25; Ef. 2:20; 3:17).

Relaterat till denna idé är det grekiska ordet som är översatt med ”fast”. Det hänvisar till en orubblig struktur och i förlängningen till en kristen som inte kan ”flyttas bort från evangeliets hopp” (Kol 1:23). Samma ord används i 1 Kor. 15:58: ”Stå därför fasta och orubbliga, mina älskade bröder, och arbeta alltid hängivet för Herren. Ni vet ju att er möda i Herren inte är förgäves”.

I motsats till uppfattningen att ”en gång frälst, alltid frälst”, säger Paulus något helt annat.

`Vad har du för erfarenhet av hur viktigt det är att fortsätta utöva tro? Det vill säga, varför måste man alltid göra ett medvetet val att göra det? Vad händer om man inte gör det?`