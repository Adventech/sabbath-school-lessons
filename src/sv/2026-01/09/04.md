---
title:  Guds eviga plan
date:   24/02/2026
---

`Läs Kol. 1:24, 25. Vad säger Paulus om sitt lidande för Kristus skull?`

Fastän Paulus skrev Kolosserbrevet under husarrest i Rom, var hans största lidande kanske att han inte kunde arbeta intensivt från plats till plats och från hus till hus, som han hade gjort tidigare (Apg. 20:20). Kristus varnade för dessa lidanden (eller prövningar, se Matt. 24:9; Joh. 16:33) som ”ingenting betyder mot den härlighet som skall uppenbaras och bli vår” (Rom. 8:18). Detta är den större bilden. Liksom Paulus hade skrivit till de kristna i Filippi, så gläder han sig nu i Kolosserbrevet över sina lidanden, som är till fördel för dem (Kol. 1:24).

Paulus må sitta i fängelse, men ”Guds ord har inte fängslats” (2 Tim. 2:9). Medan Paulus var fängslad skrevs också Filipperbrevet, Efesierbrevet och Filemonbrevet. Efter frigivningen inspirerade Gud honom att skriva de viktiga råd som finns i Första Timotheosbrevet och Titusbrevet. Under sin sista fängelsevistelse i ett romerskt fängelse skrev han sedan Andra Timotheosbrevet och förmodligen även Hebreerbrevet. Kort sagt, dessa sista år gavs Paulus möjlighet att skriva en betydande del av Nya testamentet.

Guds eviga plan förutsåg allt detta och mer därtill. Det grekiska ord som Paulus använder i Kol. 1:25, och som vanligtvis översätts med ”uppdrag” är oikonomia. Det används i en begränsad betydelse (som till exempel i 1 Tim. 1:4) och syftar på ”Guds sätt att ordna saker och ting” (Luke Timothy Johnson, The First and Second letters to Timothy, New York: Doubleday, 2001, s. 164). Det skulle inkludera Paulus apostlaskap. Men i en vidare bemärkelse innefattar det alla de förberedelser och möjligheter som Gud har lagt ner i frälsningsplanen. Paulus, de andra apostlarnas och till och med profeterna i Gamla testamentet (Ef. 2:20; 3:5), inklusive Mose, var ämnade att ”låta Guds ord nå sin fullbordan” (Kol. 1:25), allt i samband med denna gudomliga plan.

Även om vi kommer att titta närmare på detta ämne i morgondagens studium är det bra att redan nu lägga märke till att Paulus såg sin tjänst som bara en liten del av en mycket större, långsiktig gudomlig plan som började genomföras ”sedan världens skapelse ” (Matt. 13:35; se även Ef. 1:4).

`Tänk på ditt eget liv. Hur kan de beslut du fattar (stora som små) passa in i Guds större plan? Kan vi verkligen veta om ett beslut faktiskt är ”litet”? Hur kan det ha större konsekvenser som blir uppenbara först senare?`