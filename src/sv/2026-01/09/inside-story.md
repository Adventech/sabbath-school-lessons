---
title:  Missionsnytt Från Hela Världen
date:   27/02/2026
---

### Moud är en av de 123 miljoner männi-skor i världen som lever på flykt. Hon är en kvinna, en dotter, en vän – men framför allt är hon en överlevare. Tre gånger har hon tvingats lämna allt bakom sig: först Palestina, sedan Syrien och till sist Libanon. Krig tog hennes hem, hennes trygghet, hennes hälsa – och nästan hennes framtidshopp.

När bomberna föll och våldet förföljde henne från land till land, kändes det som om det inte fanns någon plats som var säker. Hur kan en människa överleva så mycket och ändå resa sig?

Man kunde tro att Moud skulle bli bitter, arg eller helt utan livsgnista. Men mitt i mörkret öppnades en dörr. Genom ett kvinnoprojekt för flyktingar, stött av ADRA, fick Moud för första gången på länge kliva in i en trygg miljö. Där erbjöds samtalsgrupper, hälsoutbildning och yrkesträning. Hon fick möjlighet att andas ut, dela sin smärta – och drömma om något mer än överlevnad.

Så kom vändpunkten. En enkel virknål blev redskap för läkning. Garnet mellan hennes fingrar var inte bara trådar – det blev symbolen för hur Gud kan väva ihop det som slitits sönder. Med varje maska började hon inte bara skapa dukar och skydd, utan också väva ihop sitt liv på nytt.

”Jag är värdefull. Jag har en gåva. Jag är en kvinna med kraft”, säger hon stolt.

I dag tar Moud emot beställningar och säljer sina vackra alster. Men ännu viktigare – hon har återfunnit sitt syfte. Hon bär fortfarande ärren från det hon gått igenom, men hon bär dem med stolthet. Hon är inte längre bara en flykting – hon är en förebild.

Jesus identifierade sig alltid med de utstötta – den samariska kvinnan, den blinde tiggaren, tullindrivaren, kvinnan som blödde. Men kanske mest radikalt: med främlingen. Han föddes själv på flykt. Han fick inget rum i härbärget, tvingades fly till Egypten som spädbarn och sa senare: ”Människosonen har inget att vila sitt huvud mot” (Matt. 8:20). Och Johannes skriver: ”Han kom till sitt eget, men hans egna tog inte emot honom” (Joh. 1:11).

Vi följer alltså en Främling – och han kallar oss att älska främlingar. Inte bara tåla dem. Inte bara ge till dem. Utan älska dem. Det är evangeliets mest radikala kallelse. Den kärleken förändrar inte bara liv som Mouds – den förvandlar också våra hjärtan. Att älska främlingen är inte något extra – det är själva evan-geliets hjärta.

Herre, du som själv blev flykting och främling, väv nytt liv i oss så som du vävde nytt liv i Moud. Lär oss att se dig i varje hungrig, hemlös och fördriven människa. Hjälp oss att älska främlingen, inte bara i ord utan i handling. Gör våra hjärtan lika dina, så att ditt ljus kan lysa genom oss i en mörk värld. Amen.

Av Izla Bethdavid | ADRA Sverige | mellanöstern