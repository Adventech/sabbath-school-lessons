---
title:  Kraften i evangeliet
date:   26/02/2026
---

`Läs Kol. 1:28, 29. Vad är Paulus fokus? Varför tror du att ”alla” upprepas så många gånger?`

Fokus för Paulus predikan var Kristus och hans korsfästelse (1 Kor. 1:23). Enligt Ef. 5:27 är syftet med Kristus offer att ”han ville själv låta kyrkan träda fram till sig i härlighet utan minsta fläck eller skrynkla; helig och felfri skulle den vara”. Målet med Paulus förkunnelse av evangeliet är alltså att ”föra fram alla som fullvuxna i Kristus” (Kol. 1:28). Han gör detta genom att undervisa och varna – undervisa om de olika punkterna i kristen lära och praxis (2 Thess. 2:15; 1 Tim. 4:11; 5:7; Tit. 1:9) och varna för konsekvenserna av att förkasta evangeliet samt för farorna med falska lärare (Apg. 20:29–31; Rom. 16:17).

Vi växer till mogna kristna genom att ta till oss Skriftens undervisning och lyssna till dess varningar. Mognad är ett viktigt begrepp. Ett nyfött barns föräldrar firar varje milstolpe – de första orden, att barnet lär sig gå och läsa. Vilken förälder skulle inte bli orolig om dennes barn efter flera år fortfarande inte kunde gå eller prata? Tillväxt och utveckling är normalt och förväntat. Detsamma gäller för det kristna livet.

Det grekiska ord som översätts med ”fullvuxen” (teleios) betyder fullkomlig och utan defekter. Genom den kristna tillväxtprocessen blir vi mycket medvetna om djupet i Guds lag och att dess krav är ”utan gränser” (Ps. 119:96). Vi förstår att den sträcker sig till ”hjärtats uppsåt och tankar” (Heb. 4:12).

Men vi måste vara försiktiga, och det är därför Paulus uttalar en varning i Kol. 1:28. Den väg som ”tycks vara den rätta kan ändå föra till döden ” (Ords. 14:12). Andlig urskillning kommer från en av Anden vägledd kunskap om Guds ord. Falska läror innehåller vanligtvis en del sanning, men antingen lägger de till eller tar bort något av det som Bibeln säger (se Jes. 8:20). Det senare lyckas ofta, om inte direkt genom att skapa tvivel på vad Gud säger, så åtminstone genom att ifrågasätta om det verkligen är möjligt eller om det är tillämpligt i vår tid. Vi måste vara kloka som ormar men oskyldiga som duvor (Matt. 10:16) när det gäller att skilja läromässig sanning från villfarelse.

`Vad är din förståelse av vad det innebär att vara ”som fullvuxna i Kristus” (Kol. 1:28)? Hur kan en förståelse av vad Jesus åstadkom för oss på korset hjälpa dig att förstå vad det innebär att vara fullvuxen i Kristus?`