---
title:  Försonad från onda gärningar
date:   22/02/2026
---

`Läs Kol. 1:21, 22. Vad syftar Paulus på när han talar om främlingskap och att vara fiender? Och vad är det förväntade slutresultatet av Kristus död (se även Ef. 5:27)?`

Paulus har alltid målat upp en mörk bild av mänskligheten, åtminstone av mänskligheten utan Kristus rättfärdighet. Och vem kan i dag, nästan tvåtusen år senare, säga emot den uppfattningen? Någon sa en gång att den enda kristna läran som inte kräver tro är att människan är syndig.

Men sedan syndens inträde har Gud tagit initiativ till att försona oss med sig själv, hur dåliga vi än är. Det vill säga, från första början har Gud verkat för att lösa syndens problem, även om lösningen bara kunde hittas i hans egen död på korset.

I Eden ropade han till Adam, sitt mästerverk i skapelsen: ”Var är du?” (1 Mos. 3:9). Och idag fortsätter han att söka efter sitt enda förlorade får – oss. Han söker upp oss en efter en. Han har en fullkomlig plan för att nå oss, tillämpa det inledande evangelielöftet i 1 Mos. 3:15 och skapa fiendskap mellan oss och Satan.

Ibland görs evangeliet så komplicerat och teoretiskt att det inte har någon praktisk betydelse för hur vi lever på 2000-talet. Men det är egentligen ganska enkelt och rättframt.

Evangeliet består av tre delar:

1. Eftersom vi inte kan rädda oss själva kom Jesus och dog för våra synder (se Rom. 5:6–8).
2. Genom att acceptera hans död som vår genom tro, ånger och dop, blir vi rättfärdiggjorda och befriade från syndens fördömande (se Rom. 5:9–11; 6:6, 7).
3. Det liv vi lever nu är ett resultat av att vi har förenats med Kristus, upplevt hans återskapande kraft och att han lever sitt liv i oss (se 2 Kor. 5:17–21; Gal. 2:20).

De här är inte nödvändigtvis separata steg eller händelser. Steg 2 och 3 kan ske på en och samma gång, så snart vi är redo att ta emot Jesus i våra liv. Och de kan förnyas varje dag när vi ger oss själva till honom varje morgon. Oavsett hur var och en av oss har upplevt Kristus frälsningsverk i våra liv, vilar grunden alltid på Jesus död. Till detta måste vi alltid återvända.

`När du ser på dig själv, din karaktär och ditt innersta väsen, vad säger det dig då om ditt behov av korset?`