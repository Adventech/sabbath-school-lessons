---
title:  Evangeliets frukt
date:   07/01/2026
---

Paulus relation till kolosserna var annorlunda än till de kristna i Filippi. De senare räknade han till dem som ”inte har träffat mig personligen” (Kol. 2:1). Ändå försäkrar Paulus dem, precis som han gjorde med filipperna, att han tackar Gud för dem och alltid ber för dem.

`Läs Kol. 1:3–8. Vilka tre saker tackar Paulus Gud för?`

Paulus sammanför de tre dygder som han nämner på andra ställen: tro, hopp och kärlek (se 1 Kor. 13:13; 1 Thess. 1:3; 5:8). Lägg märke till att han inte ger kolosserna äran för dessa saker. Han tackar Fadern, eftersom de här tre dygderna är bland ”det goda” och ”varje fullkomlig gåva” som vi får från honom (Jak. 1:17). När vi ser Guds kärlek till oss leder det oss till tro på Kristus (Ef. 2:4–8) och vi får hoppet om himlen. Petrus beskriver det som ”ett arv som inte kan förstöras, fläckas eller vissna och som väntar på er i himlen” (1 Pet. 1:4).

Paulus understryker också att evangeliet är trovärdigt eftersom det bygger på ”sanningens ord”. Detta är ett uttryck som Paulus använder på andra ställen för att hänvisa till Guds inspirerade ord (se 2 Kor. 6:7; 2 Tim. 2:15). Till skillnad från ”människo-ord” visar det ”sin kraft” i dem som tror (1 Thess. 2:13) och fullbordar Guds vilja (Jes. 55:11). Så när evangeliet förkunnas visar sig Guds kraft genom den heliga Andens verk i åhörarnas hjärtan, och människor ger gensvar. Evangeliet i sig ger frukt eftersom det är ”livets ord” (Fil. 2:16).

Det som kanske är mest häpnadsväckande är att evangeliet spreds på så kort tid. Redan omkring trettio år efter Kristus död och uppståndelse kunde Paulus säga att det hade spridits ”i hela världen” (Kol. 1:6). Lite senare i samma kapitel säger han att evangeliet ”förkunnats för allt skapat under himlen” (Kol. 1:23). Det omfattande romerska vägsystemet möjliggjorde snabb kommunikation och snabba resor, och det var därför som Paulus brev kunde spridas så brett och snabbt. Men det är Guds kraft som verkar genom ordet som föder andligt liv i en människa (Jak. 1:18; 1 Pet. 1:23) och gör henne till en ny varelse i Kristus (2 Kor. 5:17).

`I Kol. 1:5 skriver Paulus om ”hoppet om det som väntar er i himlen”. Hur ser du på detta hopp, och varför gäller det oss personligen, trots att vi egentligen är ovärdiga?`