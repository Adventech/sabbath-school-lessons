---
title:  Paulus böneönskemål
date:   05/01/2026
---

För några år sedan var det en pastor som talade om böner som kretsar kring mig, mig, mig och mina behov eller önskningar. Han karaktäriserade dem träffande som ”själviska små böner”, eftersom Gud har större saker i åtanke.

`Läs Paulus bön i Fil. 1:9–11. Vad är dess fokus, och vilka stora krav ställer han? Vad säger den dig om bön?`

Denna bön är bara fyrtiotre ord på grekiska, men sammanfattar alla Paulus viktigaste tankar som han kommer att utveckla i resten av brevet: kärlek, insikt, förstånd, att vara uppriktig, att inte väcka anstöt och den rättfärdighet vi har genom Jesus Kristus. Bakom denna bön, liksom bakom Paulus tidigare tacksägelse, ligger en betoning på kyrkan som helhet. Paulus bön är helt och hållet inriktad på andra, på hela församlingens vägnar och för dess välbefinnande. Låt oss titta närmare på några av de enskilda elementen i bönen:

Att kärleken ständigt ska växa: Paulus ber inte bara om mer kärlek, utan om kärlek som styrs i en specifik riktning mot ”insikt och förstånd” (Fil. 1:9). Hänvisningen till insikt är inte bara en intellektuell insikt, utan innebär en insikt om andliga ting som endast kan uppnås genom gemenskap med Gud och studier av hans Ord (se Ef. 1:17; 4:13; 1 Tim. 2:4).

Förstånd: Detta förklaras av Paulus som att kunna ”avgöra vad som är bäst” (skilja det från det som är moraliskt skadligt) ”och stå rena och klanderfria” (Fil. 1:10).

Att vara rena: Det grekiska ordet för renhet betyder ”bedömd av solljuset” och syftar på en obefläckad renhet i handling: ”Allt som kristna gör bör vara lika transparent som solljuset” (Ellen White, Reflecting Christ, s. 71).

Klanderfria (nuB): Detta innebär att inte vara en stötesten, att inte säga eller göra något som skulle göra det svårare för en person att tro.

Rättfärdighet genom Kristus: Paulus uppehåller sig länge vid detta i Romarbrevet och Galaterbrevet och kommer också att utveckla det i Fil. 3. Vi har ingen egen rättfärdighet utan bara den som vi får genom Kristus.

`Vad vi än gör i övrigt, hur kan vår kärlek ständigt växa (Fil. 1:9)? Varför är det så viktigt för det kristna livet? (Se även 1 Kor. 13:1–8.)`