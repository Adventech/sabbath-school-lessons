---
title:  Missionsnytt Från Hela Världen
date:   16/01/2026
---

### Från hunger till hopp

Sunita Mondal bor med sin man Sukanto och deras barn i en liten by längs kusten i Dacopé i Bangladesh.

Som barn tvingades Sunita in i äktenskap redan vid 12 års ålder. Skolböckerna lades åt sidan och hennes utbildning

avbröts efter bara sex år. Livet blev snabbt en kamp för överlevnad. När barnen föddes räckte familjens lilla markbit inte till. Ofta fick Sunita och barnen lägga sig hungriga.

För att skapa en inkomst startade paret en liten tebutik. Men istället för att ge trygghet blev det ännu en börda – varor de inte hade råd att köpa in efterfrågades av kunderna, och varje dag var en strid mot fattigdomens hårda grepp.

En dag hörde Sunita om en kvinno-grupp som samlades för att lära sig om hälsa, jordbruk och hur man kan stå emot översvämningarna som varje år sveper in över byn. ADRA hade startat grupperna. Tveksamt men hoppfullt bestämde sig Sunita för att delta.

Det blev början på en resa som skulle förändra hennes liv. Genom utbildningen lärde hon sig metoder som gjorde skördarna större. Och när ADRA senare erbjöd spar- och lånemöjligheter började Sunita drömma. Kunde ett litet lån hjälpa dem att bygga upp butiken och skapa en bättre framtid?

Efter bön och samtal med sin man tog de steget. De lånade en liten summa och köpte in fler varor. Genast växte kundkretsen. Lånet betalades tillbaka, och snart vågade de ta ett nytt – denna gång för att förvandla tebutiken till en riktig affär med grönsaker och hushållsvaror.

För första gången började Sukanto se sin fru med nya ögon. Han såg hennes mod, styrka och vishet. Han själv gick också med i ADRA-gruppen.

Idag kan familjen betala barnens skolavgifter, köpa kläder och mat och till och med spara lite varje månad. Hungern om nätterna har ersatts av hopp och trygghet.

För oss i Sverige är det svårt att förstå att man skulle tvingas välja vilket barn som får ett par skor i år, eller att inte kunna skicka sitt barn till skolan. Men för miljoner människor är detta vardag. Genom ADRA får de erfara att Guds kärlek inte bara är ord – den blir till handling.

Ordspråksboken 31:20 beskriver det så: ”Hon öppnar sin hand för den fattige, räcker ut sina händer till den behövande.” När vi sträcker ut våra händer genom ADRA kan familjer som Sunitas och Sukantos resa sig ur fattigdomens cirkel och leva det liv Gud har ämnat för dem.

Sunita säger: ”Vi tackar Gud för ADRA. Utan stödet hade vi aldrig kunnat ge våra barn den framtid de nu har.”

Herre, tack för att du ser Sunita, Sukanto och deras barn. Tack för att din kärlek blir synlig genom handling – när någon vågar ge, vågar hjälpa, vågar tro. Hjälp oss att aldrig blunda för nöden, utan vara dina händer i världen. Amen.

Av Izla Bethdavid | ADRA Sverige | Bangladesh