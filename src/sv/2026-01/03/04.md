---
title:  Att vara trygg
date:   13/01/2026
---

`Läs Fil. 1:23, 24. Vad menar Paulus när han säger att ”det vore ju det allra bästa” om han kunde ”bryta upp och vara hos Kristus”?`

Detta avsnitt har i hög grad missförståtts under århundradena. I veckans textavsnitt tar Paulus upp kontrasten mellan att leva och att dö. Den kristne lever för Kristus och kanske till och med dör för honom. I den meningen är det en ”vinst” eftersom vårt vittnesbörd blir så mycket mer kraftfullt och övertygande (Fil. 1:21). Det råder ingen tvekan om att en människa tror när hon är villig att dö för sin tro.

Men vi måste också inse att de döda verkligen är döda. De ”vet ingenting” (Pred. 9:5). De vilar i graven fram till uppståndelsen (se Joh. 5:28, 29). Det var därför Jesus sade om Lasaros, som hade dött: ”Vår vän Lasaros sover, men jag går dit för att väcka honom” (Joh. 11:11).

Om människor som dör omedelbart kommer till himlen, föreställ dig då hur det skulle vara för Lasaros. Efter att han har lekt i paradiset i fyra dagar kommer en ängel med de ”dåliga” nyheterna: ”Tyvärr, Lasaros, men Jesus kallar dig tillbaka till jorden. Du kan inte stanna här.”

När vi följer felet till dess logiska slutsats ser vi hur felaktigt det är. Döden är som en drömlös sömn ur vilken Jesus kommer att väcka sina trogna efterföljare vid sin andra ankomst. Tillsammans med de heliga kommer de då att ryckas upp och föras till himlen för att vara med Jesus för evigt (se 1 Thess. 4:16, 17).

Paulus ”avsked” från det nuvarande livet för att vara med Kristus innebär att vara med honom i lidande och död (2 Tim. 4:6) för att ”nå fram till uppståndelsen från de döda” (Fil. 3:11). Han var säkert också medveten om att han skulle sluta ögonen i döden, och att det nästa han sedan skulle veta, på ett ögonblick, var att han skulle få se Jesus. Tillsammans med hela Guds folk skulle Jesus föra honom till den plats som Jesus har förberett för alla som älskar honom (Joh. 14:3; 1 Kor. 2:9).

Fastän Paulus var villig att dö för Kristus, visste han att det skulle vara bättre för filipperna om han ”lever kvar här” (Fil. 1:24). Det är intressant att notera att för en kristen är det inte nödvändigtvis lätt att svara på frågan om det är bättre att leva för Kristus eller att dö för honom. Paulus var hårt pressad och ”slits åt båda hållen” (Fil. 1:23), mellan att hålla sig vid liv eller vila i graven.

`Ingen vill ju dö. Men har du någon gång tänkt på att i samma ögonblick som du dör är det nästa du kommer att få uppleva att Kristus kommer tillbaka? Hur kan den tanken hjälpa dig att förstå Paulus tankegångar här?`