---
title:  Eniga och orädda
date:   15/01/2026
---

`Läs Fil. 1:27–30. Hur hänger vår enighet och ”att ni sida vid sida kämpar för tron på evangeliet” ihop med oräddhet?`

Satans strategi är att splittra och härska. Oenighet är dödligt. Jesus sa: ”Om en familj är splittrad kan den familjen inte bestå” (Mark 3:25). Det är en enkel princip som Satan gärna vill att vi ska glömma. Vår enighet hjälper oss att uppfylla vår profetiska roll som församlingens ”andra barn” i Bibelns profetior (Upp. 12:17) och förkunna ”ett evigt evangelium” för ”alla länder och stammar och språk och folk” (Upp. 14:6). Enighet är avgörande för att vi ska kunna fullgöra vårt uppdrag att sprida detta gudagivna budskap, och i sin bön i Joh. 17 lyfter Jesus fram ”sanningen” i Guds Ord som en av de viktigaste nycklarna till enighet (Joh. 17:17, 19). Därför kan vårt budskap inte skiljas från vårt uppdrag eller vår enighet. Alla tre står och faller med varandra. Om en av dessa tre nycklar saknas kan vi inte lyckas. Men om vi har alla tre på plats finns det inget att frukta. Vi behöver ”aldrig någonsin ... skrämmas av motståndarna” (Fil. 1:28). Satan är en besegrad fiende. Även om vi skulle dödas för vår tros skull, kan ingenting skada oss om vi ”arbetar för det goda” (1 Pet. 3:13). Djävulen har inte makt att stoppa Guds sannings framfart.

`Läs följande bibeltexter och sammanfatta kortfattat deras gemensamma tema: Matt. 10:38; Apg. 14:22; Rom. 8:17; 2 Tim. 3:12.`

Livet i denna fallna värld är ett hårt liv, även för de ”bästa” av oss. Job var en rättfärdig man; till och med Gud sade att han ”var en oförvitlig och rättrådig man som fruktade Gud och skydde allt ont” (Job 1:1). Ändå drabbades han och hans familj av olycka över en natt. Vem har inte lärt sig, antingen av egen erfarenhet eller genom att se vad som hänt andra, att livet här tycks levas vid ett stup och att man aldrig vet när man kommer att falla över kanten? I någon grad är lidande allas vår lott. Men i slutändan är det bättre att lida för Kristus skull än för något annat.

`Vilket hopp, vilken tröst kan vi som kristna få mitt i vårt lidande?`