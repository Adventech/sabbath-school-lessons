---
title:  Att dö är en vinst
date:   12/01/2026
---

Om ni inte har märkt det så är vi alla, särskilt som troende, inblandade i den stora striden, som rasar runt omkring oss och faktiskt också inom oss. Vi upplever alla på ett eller annat sätt att denna kosmiska kamp är verklig, och det kommer vi att göra fram till den dag vi dör, när eller hur det än sker.

`Läs 2 Kor. 10:3–6. Vad är grunden för det andliga krig vi för och vilka är våra vapen?`

De mest dödliga andliga vapnen är idéer, goda och dåliga. Satan använder sig av kritik, svek, skam, rädsla, grupptryck och en mängd liknande verktyg som kristna aldrig bör använda. Vi ska i stället använda kärlek, barmhärtighet, frid, mildhet, långmodighet, vänlighet och självkontroll. Om det används på ett förståndigt sätt är vårt mest kraftfulla vapen ”Guds ord” som utövas av Anden (Ef. 6:17), för det är endast Gud som kan föra in sanningen i en människas hjärta. Vi är bara det instrument som Gud använder för att uppnå sina syften.

`Läs Fil. 1:21, 22. Hur förstår vi Paulus poäng, särskilt i samband med den stora striden?`

Eftersom striden är andlig befinner vi oss i ett krig om idéer och värderingar. Men Kristus har vunnit segern på korset för oss, och så länge vi förblir förbundna med honom kan vi aldrig bli besegrade, även om vi blir dödade. Paulus överlämnade sitt liv till vad som än hände honom här på jorden, hur orättvist det än var, eftersom han anförtrodde sitt liv och sin framtid till en högre domstol.

Som kristna bör vi inte kämpa så mycket för våra rättigheter som för vad som är rätt. Det är inte ”makt som ger rätt”, utan ”rätt som ger makt”. Att underkasta sig Guds vilja är hedervärt; det är faktiskt det enda sättet att segra i det krig som vi befinner oss i. Jesus är naturligtvis det främsta exemplet på att underkasta sig Guds vilja, vilket Paulus kommer att ta upp i Fil. 2.

`På vilket sätt upplever du just nu att den stora striden är en verklighet? Hur kan du hämta tröst och styrka från vetskapen om att Kristus redan har vunnit segern för oss?`