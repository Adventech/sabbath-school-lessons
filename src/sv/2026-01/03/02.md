---
title:  Kristus kommer att förhärligas
date:   11/01/2026
---

`Läs Fil. 1:19, 20. Vad verkar Paulus tro om vad rättegången mot honom kommer att leda till? Vad anser han vara ännu viktigare än att bli frikänd?`

Även om Paulus inte var någon brottsling var det inte första gången han satt i fängelse, och han var inte främmande för förföljelse. För korinthierna redogjorde han i detalj för sina lidanden fram till dess: ”suttit i fängelse mer än de flesta, fått prygel i övermått och ofta riskerat livet. Av judarna har jag fem gånger fått fyrtio minus ett slag, tre gånger har jag blivit slagen med spö, en gång har jag stenats, tre gånger har jag lidit skeppsbrott, ett helt dygn har jag drivit omkring på öppna havet. Ofta har jag varit ute på resor, utsatt för faror i floder, faror från rövare, faror bland landsmän och bland hedningar, faror i städer, i öknar och på havet, faror bland falska bröder. Jag har arbetat och slitit och ofta vakat, jag har svultit och törstat och ofta fastat, jag har frusit och varit utan kläder” (2 Kor. 11:23–27).

Men för att vi inte ska tro att dessa lidanden var det han tänkte mest på, tillägger Paulus omedelbart: ”Ovanpå allt detta har jag varje dag haft bekymmer för hur det ska gå för alla församlingar.”(2 Kor. 11:28).

`Läs 1 Kor. 4:14–16; 1 Thess. 2:10, 11; Gal. 4:19; och Filem. 10. Vilken relation har Paulus till de församlingar som han grundade och de människor som han vann för Kristus?`

Liksom Jesus, som inte sparade något för att rädda oss, var Paulus villig att ”offra allt, ja, offra mig själv” för de troendes skull (2 Kor. 12:15). Men paradoxalt nog är det så att ju mer en persons handlingar liknar Jesus handlingssätt, desto mindre älskad eller uppskattad blir han eller hon av vissa människor. ”Så kommer var och en som vill leva gudfruktigt i Kristus Jesus att förföljas” (2 Tim. 3:12). Men trogna kristna förblir kanske det mest kraftfulla sättet att förhärliga Gud och att uppenbara evangeliets sanning (jämför Fil. 1:7).

”Paulus tålamod och hoppfullhet under sin långa och orättvisa fångenskap, hans mod och tro blev en ständig predikan” (Ellen White, Genom vatten och eld, s. 348).

`Titta på hur du lever och hur du behandlar människor, särskilt människor som inte behandlar dig vänligt. Vilket slags vittne för Jesus är du?`