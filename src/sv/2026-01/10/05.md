---
title:  Skugga eller verklighet?
date:   04/03/2026
---

`Läs Kol. 2:16–19. Vilka judisk-kristna sedvänjor lyfter Paulus fram här?`

Än i dag är bibelforskare inte överens om exakt vilka frågor Paulus tog upp här. Vad vi kan vara säkra på är att Paulus brev i sig ger en hel del information om vad som verkar ha varit ett judisk-kristet splittrande inflytande på denna huvudsakligen icke-judiska kyrka (Kol. 2:13). Det vill säga, de judiska troende drev på saker som inte var nödvändiga för medlemmarna att följa.

Kol. 2:16 innehåller en lista över ett antal judiska sedvänjor som tydligen fortsatte bland vissa judar som konverterat till kristendomen. Men även elementen i Kol. 2:18 passar in i samma sammanhang. Jesus kritiserade de religiösa ledarnas anspråk på ödmjukhet (t.ex. Matt. 6:1, 5, 7, 16). Av rullarna i Qumran får vi veta att änglar hade en framträdande plats i vissa judiska föreställningar om tillbedjan. Så de problem som Paulus mötte i Kolossai var troligen liknande dem han mötte på andra ställen.

Eftersom Kol. 2:16 så ofta missförstås är det viktigt att titta närmare på det. Lägg märke till dessa punkter:

Paulus användning av ”därför” signalerar att detta är en slutsats som dras av det han redan har sagt. Tidigare avfärdades behovet av bokstavlig omskärelse eftersom det är hjärtats inre förändring som är viktig (Kol. 2:11–15).

”Mat och dryck” syftar på de måltids- och dryckesoffer som israeliterna förde till templet.

Specifikationen av ”en högtid eller en nymåne eller sabbater” (Kol. 2:16) anspelar uppenbarligen på Hos. 2:11, där samma sekvens av ceremoniella dagar omnämns, vilket inkluderar ceremoniella sabbater (se t.ex. 3 Mos. 23:11, 24, 32).

Avgörande för vår förståelse av denna vers är Paulus egen tolkning: att dessa ”är skuggan av det som skulle komma; själva kroppen är Kristus” (Kol. 2:17). Dessa ceremoniella dagar, liksom offren, pekade på Kristus verk (se 1 Kor. 5:7; 15:23). Sjundedagssabbaten däremot instiftades i Eden, före synden, och långt innan helgedomens ceremoniella offer infördes; därför var den inte en skugga som skulle avskaffas efter korset.

`Även om sjundedagssabbaten inte är en fråga här, hur skulle du kunna tillämpa Paulus råd om att inte döma andra?`