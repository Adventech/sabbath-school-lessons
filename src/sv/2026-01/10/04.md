---
title:  Fastspikad på korset
date:   03/03/2026
---

`Läs Kol. 2:11–15. Vilka frågor verkar Paulus kämpa mot här?`

Hur ofta har vi inte sett dessa texter, särskilt Kol. 2:14, missbrukas som ett argument mot sjundedagssabbaten?

För att hjälpa till att förstå dessa texter har sjundedagsadventister föreslagit två huvudsakliga tolkningar: för det första är den ”handskrift” som spikades upp på korset en lista över anklagelser som riktas ”mot oss”, i likhet med den skrift som Pilatus hängde upp på Jesus kors (Matt. 27:37; Joh. 19:19, 20). Eller så spikades den ceremoniella lag som Mose hade tagit emot (se 5 Mos. 31:24–26) upp på korset.

När vi ser på versen i dess större sammanhang kan vi se att den tydligt talar om den ceremoniella lagen.

Paulus talar också om ”omskärelse, inte med människohand utan med Kristi omskärelse” (Kol. 2:11, FB), det vill säga ”i sitt hjärta” (Rom. 2:28, 29; jämför 5 Mos. 30:16), i uppenbar kontrast till den köttsliga omskärelsen, som var en av de viktigaste bestämmelserna i den ceremoniella lagen (3 Mos. 12:3; jämför 2 Mos. 12:48).

Paulus kopplar sedan samman denna inre förändring med att ”bli av med den syndiga kroppen” i och med dopet genom nedsänkning. Genom detta dop identifierar vi oss med Kristus död och uppståndelse (Kol. 2:11, 12).

Denna omvändelseerfarenhet liknas sedan vid att ni har varit ”döda genom era överträdelser” och gjorts ”levande ... med Kristus”, som ”förlät oss alla våra överträdelser” (Kol. 2:13).

Ordet ”föreskrifter” (Kol. 2:14) syftar på juridiska förordningar, vare sig de är världsliga (Luk. 2:1; Apg. 17:7) eller religiösa (Apg. 16:4). Det grekiska ordets enda andra förekomst i Paulus skrifter hänvisar till den ceremoniella lagen, som utgjorde en skiljemur mellan judar och hedningar (Ef. 2:14, 15).

Eftersom Paulus redan har hänvisat till syndernas förlåtelse och den inre förändring som symboliseras av dopet, är det osannolikt att han skulle återvända till det ämnet igen med en annan metafor som inte används någon annanstans i Skriften. Paulus verkar snarare betona en liknande sak som i Efesierbrevet: att de troende hedningarna i Kolossai inte behövde oroa sig för att hålla den ceremoniella lagen, inklusive omskärelsen, eller för att leva efter de renhetslagar som följde med ett sådant åtagande (jämför Apg. 10:28, 34, 35).

Det är uppenbart att Paulus inte menade att de tio budorden hade spikats fast på korset, inte när han på ett annat ställe definierar synd som brott mot de tio budorden (Rom. 7:7).