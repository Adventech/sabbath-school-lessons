---
title:  Rotad och växande i Kristus
date:   02/03/2026
---

Temat i Kolosserbrevet är en av de tydligaste grundprinciperna för att leva det kristna livet: ”Ni har tagit emot Kristus Jesus som Herren. Lev då i honom” (Kol 2:6, nuB). Vi blir frälsta genom att ta emot en person, inte bara en samling läror. Men att ta emot Jesus innebär också att acceptera alla hans läror, så som de har getts genom apostlarna och profeterna i Bibeln (se Ef. 2:20).

Mer än något annat innebär att ta emot Jesus en död till sig själv, ett fullständigt överlämnande av sig själv till den levande Kristus.

Det levande Ordet (Jesus) kan inte skiljas från det skrivna Ordet (Bibeln). De är två sidor av samma mynt. Faktum är att det bara är genom Skriften som vi kan lära känna Jesus. Vi ”lev[er] i honom”, vilket innebär att vi låter hans ord och hans Ande vägleda oss i alla våra beslut och handlingar.

I Kol. 2:7 använder Paulus en vanlig biblisk metafor som liknar kristna vid växter. Vi blir rotade i Kristus genom att acceptera honom som vår Frälsare och genom att ordna vårt liv i enlighet med hans ord. Det är så vi blir ”grundade i tron”.

`Hur belyser följande avsnitt växtmetaforen som en symbol för de troende? (Se Jes. 61:3; Matt. 3:10; Luk. 8:11–15; 1 Kor. 3:6.)`

Paulus beskriver tydligt de två alternativ som står till buds för de troende. Det ena är att förbli en ”Herrens plantering” (Jes. 61:3) och fortsätta att vara fullständig i Kristus genom att hålla fast vid honom och hans lära. Det andra alternativet kan liknas vid en konstgjord växt som ser äkta ut men som i själva verket är livlös. Genom att anta mänskliga filosofier och traditioner tas vi ”till fångar” (Kol. 2:8). Även om Kristus har befriat oss, är det möjligt att åter bli slav under träldomens ok (Gal. 5:1; jämför Apg. 15:10).

Kort sagt, att acceptera obibliska läror innebär att förkasta Kristus eftersom de som tar till sig falska läror tyvärr har antagit ett annat evangelium och har accepterat mänskliga auktoriteter över Skriftens auktoritet (se Gal. 1:6–9). Detta var en fara i den tidiga kyrkan och är det fortfarande idag.

`Vad är din egen erfarenhet av vad det innebär att dö för sig själv för att ta emot Kristus? Varför måste det vara en ständigt pågående process?`