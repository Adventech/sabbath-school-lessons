---
title:  Studiehjälp
date:   27/03/2026
---

”Människan som har överlämnat sig till Kristus blir hans ’fästning’ som han har makt över i en upprorisk värld, och det är hans avsikt att ingen annan makt än Jesus makt ska få råda där. En människa som har överlämnat sig åt de himmelska krafterna kan inte besegras när hon angrips av Satan. Men om vi inte överlämnar oss till Kristus och låter honom styra oss kommer det onda att få makt över oss. Vi kan inte undgå att bli behärskade av den ena eller den andra av de två stora makterna som strider om väldet i världen. Vi behöver inte medvetet välja att tjäna mörkrets rike för att vi ska komma in under dess inflytande och makt. Vi behöver bara låta bli att förena oss med ljusets rike. Om vi inte samarbetar med de himmelska krafterna kommer Satan att ta makten över sinnet och göra det till sitt område. Det enda skyddet vi kan få mot det onda är att vi låter Kristus bo i oss genom tron på hans rättfärdighet. Om vi inte har en levande förening med Gud kan vi aldrig stå emot de nerbrytande verkningarna från själviskhet, njutningslystnad och frestelse till synd. Vi avstår kanske från en del dåliga vanor och bryter tills vidare förbindelsen med Satan. Men om vi inte har en levande gemenskap med Gud kommer vi att bli besegrade. Den gemenskapen får vi genom att vi överlämnar oss själva till honom stund för stund. Om vi inte har en sådan personlig gemenskap med Kristus och ständigt är i kontakt med honom är vi utlämnade åt fienden. Då kommer vi till slut att följa och lyda hans befallningar.” (Ellen White, Messias, s 294).

### Samtalsstart

Om Paulus levde idag, hur tror du han hade gått till väga för att sprida budskapet om Jesus på det mest effektiva sättet?

### Förbön

Vi ber för dem som lever i världen och inte vet vem Jesus är. Låt budskapet om Jesus nå de människorna. Använd mig till att nå dem.

### Samtalsfrågor

`Titta på Ellen White-citatet ovan. Det finns bara två sidor i den stora striden, och om vi inte medvetet väljer Kristus är vi på Satans sida (Luk. 11:23). Hur mycket den tanken än kan störa våra känslor, har Gud ingen skyldighet att se till att hans sanningar inte kränker dem. Vad säger denna verklighet dig om hur avgörande det är att överlämna sin vilja till Kristus?`

`Läs Upp. 14:14–16. Andens utgjutelse på pingstdagen (Apg. 2) gjorde det möjligt för evangeliets säd att gro och växa. Hur hänger Upp. 14:12 ihop med den heliga Andens utgjutelse i den sista tiden?`

`På vilka olika sätt påverkas vi, som församling i sin helhet och som enskilda troende, av kulturen och världen omkring oss? Hur kan vi skydda oss mot världens negativa influenser, som alltid har varit ett problem för Guds folk i alla tider?`

`Finns det något i din kultur som går hand i hand med det Bibeln lär? Motivera ditt svar.`