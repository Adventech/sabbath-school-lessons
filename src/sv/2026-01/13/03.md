---
title:  Samhörighet mellan kyrkorna
date:   23/03/2026
---

I en värld som är uppkopplad via internet, sociala medier och otaliga enheter är det svårt att föreställa sig den utmaning som Paulus stod inför när han skulle hjälpa församlingarna att känna att de var en del av något större än sina egna lokala församlingar.

`Läs Kol. 4:10, 11. Förutom att sända nyheter fram och tillbaka genom sändebud (Kol. 4:7–9), på vilka andra sätt uppmuntrade Paulus till samhörighet? Med tanke på några av de problem som Paulus har tagit upp i det här brevet, vilket budskap kan förmedlas genom dessa hälsningar?`

Med dessa hälsningar skapar och främjar Paulus samhörighet mellan trosfränder. Här får vi veta att Markus var kusin till Barnabas. Paulus banar därmed väg för Markus troliga besök i Kolossai. Aristarchos beskrivs bokstavligen som en ”medkrigsfånge”, det vill säga han satt fängslad tillsammans med Paulus. De var båda soldater med ”Guds rustning” (Ef. 6:10, 11), som kämpade för att befria Satans fångar för tjänst i Guds rike (se 2 Tim. 2:1–4). Jesus, han som kallas Justus (judiska och romerska namn som låter mycket lika på grekiska, precis som Saulus/Paulus) rekommenderas också till dem som en pålitlig medarbetare i evangeliet.

Paulus är noga med att nämna att Aristarchos, Markus och Justus är judiska troende (”av omskärelsen”). Han fortsätter sedan med att nämna tre hedningar: Epafras, Lukas och Demas (Kol. 4:12–14). Det är betecknande att trots vissa spänningar i församlingen mellan judar och icke-judar, kan dessa medarbetare arbeta effektivt tillsammans, enade och i harmoni. Genom att säga ”endast” tycks Paulus dock antyda en viss besvikelse över att inte fler judiska kristna har stått vid hans sida i hans lidanden. Inte desto mindre är det betydelsefullt att Johannes Markus, som några år tidigare hade övergivit Paulus och Barnabas under deras första missionsresa (Apg. 13:13), vid denna tid inte bara visar sig lojal utan också är en ”tröst” (Kol. 4:11, FB) för Paulus (jämför Apg. 15:36–40).

Hot mot enheten är inget nytt. Under de senaste åren har Adventistsamfundet genomgått djupgående förändringar i takt med att det har spridit sig globalt, och krafter har utmanat dess enhet. Denna betoning på enhet kan kännas på alla nivåer i kyrkan.

`Hur kan du i din lokala församling arbeta för att minska de saker som hotar vår enhet? Vilka är dessa spänningar på lokal nivå, och vad kan man göra åt dem?`