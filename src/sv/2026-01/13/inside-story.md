---
title:  Missionsnytt Från Hela Världen
date:   27/03/2026
---

### Mannen med ett ben

Sam bodde i ett område där narkotika, utpressning, prostitution och stölder var vanligt. I tidig ålder började han dricka sprit, använda narkotika och tillbringa större delen av sin tid på gatan. Vid 15 års ålder gick han med i ett gäng. Alla de dåliga saker han gjorde orsakade många problem för honom och hans familj. I vuxen ålder försökte hans fru att få honom att gå i kyrkan, men han var inte intresserad.

Den 19 maj 1995 blev Sam skjuten av polisen i sitt högra ben och benet måste amputeras. Sam insåg då att om han hade dött skulle han inte ha varit beredd att möta Gud. Så han bestämde sig för att ändra sig.

Men inte långt därefter tillbringade han ändå en vecka med vänner i ett hus där han drack sprit och använde narkotika. Klockan tre på natten var han berusad och lyssnade på popmusik genom sina hörlurar.

Mitt i spellistan fanns Carrie Under-woods låt ”Jesus, Take the Wheel” (Jesus, ta över ratten). Sam blev rörd, och med tårar i ögonen lämnade han huset. Refrängen fastnade i hans tankar och ledde till hans omvändelse. Men han berättade det inte för någon.

Fredagen därpå hörde han en röst inom sig som sa: ”Gå i kyrkan i morgon.” Han steg upp på sabbatsmorgonen, och för att hans hustru inte skulle veta vart han var på väg tog han på sig sina vanliga kläder. Innan han kom till kyrkan bytte han om till sabbatskläder. Den sabbaten var den 25 november 2013.

När Sams fru fick veta att han hade tagit emot Jesus och skulle gå till kyrkan, blev hon förstås väldigt glad. Sam blev döpt den 19 april 2014 och blev medlem i adventistförsamlingen i Popondetta.

Sam blev missionär, och 2024 tog han hand om en nyorganiserad församling i Popondetta som hade sju församlingsplanteringar. År 2025 började han studera vid Omaura Adventist School of Ministry för att förbereda sig för vidare tjänst.

Sam säger att han är ”så tacksam över att vara vid liv och att få leva i frihet”. Många av hans tidigare vänner är döda. Andra avtjänar långa fängelsestraff. Sam har människors respekt, och även gängmedlemmar som inte har tagit emot Jesus respekterar honom – hans ord väger tungt hos dem. Så det var passande att Sam utsågs till säkerhetschef för PNG (Papua Nya Guinea) for Christ-mötena i Popondetta.

I ett av mötena vädjade talaren till människorna att de skulle ta emot Jesus som Frälsare. Då hördes en gängmedlem säga till sina kamrater: ”Jag vet inte vad ni ska göra, men jag ska gå för att ta emot Jesus.” Hans kamrater svarade: ”Vi följer med dig.”

Gud har inte bara hjälpt Sam att ändra sitt levnadssätt och leva ett liv för att förhärliga Jesus, utan han använder honom också på ett mäktigt sätt för att leda människor till Jesus. Sam förberedde 95 personer för dop inför PNG för Kristus!

Sam avslutar: ”Jag önskar att den här berättelsen ska uppmuntra andra som hör den. Det spelar ingen roll hur dålig du känner att du är, Gud älskar och bryr sig fortfarande om dig.”

Den ursprungliga versionen av den här berättelsen av Don Fehlberg publicerades den 28 mars 2025 i Adventist Record, den officiella nyhetstidskriften för Adventistsamfundet i södra Stilla havet-regionen. Anpassad med tillstånd för Adventist Mission.

Södra Stilla Havet Divisionen