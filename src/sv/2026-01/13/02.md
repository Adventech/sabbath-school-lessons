---
title:  Kapitel om utåtriktad verksamhet
date:   22/03/2026
---

Vi lär oss mycket av Paulus om hur man sprider evangeliet. Hans resor omfattade uppskattningsvis 2150 mil. Det är förvånansvärt, eftersom han till stor del färdades till fots och med båt och dessutom tillbringade en hel del tid i fängelse.

Paulus tillbringade mycket tid i handelscentra som Korinth och Efesos, varifrån budskapet sedan kunde spridas till städer i inlandet. Han återvände också till församlingar som han själv hade startat för att stärka och uppmuntra de nya troende där. När han inte kunde besöka församlingarna personligen skickade han brev. På så sätt visste de troende att han kom ihåg dem och brydde sig om dem.

`Läs Kol. 4:7–9 och jämför med Ef. 6:21. Hur beskrivs Tychikos och vilka skäl anger Paulus för att sända honom och Onesimos till Kolossai?`

Vissa saker kommuniceras bäst muntligt snarare än skriftligt. Det skulle vara intressant att veta vilka nyheter de två männen förmedlade till kolosserna. Eftersom Paulus avsikt var att dessa saker skulle ge dem ”uppmuntran” (Kol. 4:7–9), innehöll de förmodligen detaljer om Paulus situation i fängelset. I vilket fall som helst var sådan kommunikation också viktig som ett sätt att upprätthålla de personliga band som binder troende samman.

Tychikos namn betyder ”lyckligt lottad”, och han var uppenbarligen ett betrott sändebud. Han beskrevs som en ”kär broder och trogen medarbetare i Herrens tjänst” och var en av två män från Asien som Paulus (Apg. 20:4) valde ut för att följa med honom på hans resa med insamlingen till behövande troende i Jerusalem. Han var också med Paulus under hans andra fängelsevistelse i Rom, och därifrån sändes han till Efesos för att stärka arbetet där (2 Tim. 4:12). Paulus funderade också på att skicka honom till Titus på Kreta (Tit. 3:12). Med sig hade han Onesimus, som Paulus hade omvänt i Rom (se kapitel 1) och som han beskriver som ”vår trogne ... broder”.

Det verkar som om Paulus också ville veta hur det stod till med de troende i Kolossai. Det skulle inte vara svårt att skicka ett meddelande tillbaka till honom genom någon, om inte genom Tychikos själv. Detta var ytterligare ett sätt för Paulus att förmedla sin kärlek och omtanke om de troende där, trots att han inte hade besökt församlingen personligen. På det sättet stärkte han dem också i tron så att de kunde nå ut till andra.

`Hur visar dessa personliga saker i Paulus brev inte bara hans mänsklighet utan bekräftar också på ett litet sätt giltigheten av hans gärning?`