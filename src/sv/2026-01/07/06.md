---
title:  Nycklar till belåtenhet
date:   12/02/2026
---

`Läs Fil. 4:10–13, 19. Vilka nycklar avslöjar Paulus för att leva ett tillfredsställt och lyckligt liv?`

När extrema omständigheter drabbar oss (hunger, sjukdom, skada, förlust) börjar man reflektera över de saker som verkligen räknas och dröja vid de välsignelser som vanligtvis tas för givna. Då vi tvingas ”leva fattigt”, ”hungra” eller ”lida brist” (Fil. 4:12) kliver tron fram och bär oss.

Omvänt, när vi får ”leva i överflöd” bör det alltid vara med insikten att det kan försvinna på ett ögonblick (se Ords. 23:5). Som både Job och Paulus påminner oss om förde vi ingenting med oss till världen när vi föddes, och vi kommer inte att ta någonting med oss i graven (Job 1:21; 1 Tim. 6:7).

Lägg märke till följande löften i Bibeln:

- Ps. 23:1 – ”Herren är min herde, ingenting skall fattas mig”.
- Matt. 6:32 – ”Er himmelske fader vet att ni behöver allt detta”.
- 1 Pet. 5:7 – ”Kasta alla era bekymmer på honom, ty han sörjer för er”.
- Fil. 4:19 – ”Min Gud skall med sin härliga rikedom i Kristus Jesus fylla alla era behov”.

Och, det mest underbara av allt: ”Allt förmår jag genom honom som ger mig kraft” (Fil. 4:13). Kanske kan ingen av oss fullt ut förstå vad ”allt” innebär. Precis som när vi ber om Guds hjälp och styrka måste vi be i enlighet med hans vilja. Men många gånger ber vi inte ens om sådant som vi vet stämmer med hans vilja. Det är därför som Jak. 4:2 säger: ”Ni har ingenting, därför att ni inte ber”.

Här är några saker som vi kan be om med tillförsikt eftersom vi vet att de är i harmoni med Guds vilja:

- Frälsning för en nära anhörig eller vän (1 Tim. 2:3, 4)
- Mod att dela med oss av vår tro (Upp. 22:17)
- Förlåtelse när vi bekänner och överger våra fel (1 Joh.1:9)
- Styrka att lyda Guds bud (Heb. 13:20, 21)
- Kärlek till dem som hatar och behandlar oss illa (Matt. 5:44)
- Visdom i svåra situationer (Jak. 1:5)
- Förståelse för sanningen i Guds ord (Joh. 8:32)

`Hur hanterar du de saker som du har bett om och som ännu inte har inträffat, eller som kanske aldrig kommer att inträffa?`