---
title:  Förebilder
date:   08/02/2026
---

Alla har vi någon gång funnit personer som vi beundrar och vill efterlikna. För barn är det särskilt viktigt att de har bra förebilder. I idealfallet är det deras far och mor. När de växer upp kommer de att finna andra förebilder, kanske i samband med den karriär de har valt eller till och med i biografier som de har läst. De kan också lära sig hur olika bibelgestalter hanterade utmaningar och jämföra dem med sina egna livserfarenheter.

I dagens medier finns det tyvärr gott om dåliga förebilder. Vi bombarderas med ”clickbaithistorier” som beskriver kändisars problem och trassliga liv. Paulus läsare i Filippi, som naturligtvis inte hade något internet, stod ändå inför liknande utmaningar.

Faktum är att den värld som Paulus levde i var mycket korrupt, omoralisk och ond, precis som vår värld är idag. Det har alltid funnits – och kommer alltid att finnas, åtminstone fram till slutet – mer än tillräckligt med ondska för alla. Frågan för oss är: Hur reagerar vi på den?

`Läs Fil. 3:17–19. Hur beskrivs goda och dåliga förebilder i det här avsnittet? Vilka nycklar ges för att skilja mellan dem?`

Vi får inte missa Paulus kärlek till dem som han är oense med – han gråter över dem! Lägg också märke till att han inte kallar dem sina fiender, utan ”fiender till Kristi kors” (Fil. 3:18). Paulus insåg att mycket större frågor stod på spel, nämligen hur korset bryter ner barriärer och placerar oss alla på samma nivå, som syndare i behov av en Frälsare (se Ef. 2:11–14).

Man får inte heller glömma bort hur Paulus ber filipperna att fokusera på de goda exemplen, inte de dåliga; att noga iaktta dem som lever på ett sätt som liknar hans eget. Intressant nog använder Paulus ett liknande språk när han varnar romarna för ”dem som vållar splittring och lockar till avfall från den lära som ni har undervisats i. Håll er undan från dem” (Rom. 16:17). Bedragarna i Rom beskrivs som de som inte tjänar ”vår herre Kristus utan bara sin egen buk” (Rom. 16:18).

`Jesus är naturligtvis är det enda perfekta mönstret. Men det finns också andra som, åtminstone inom vissa områden, skulle kunna vara goda förebilder. Vilken typ av förebild är du för andra? Vilken typ vill du vara?`