---
title:  ”Ta fasta på allt detta”
date:   11/02/2026
---

Den frid som överträffar allt förstånd kommer också att ”ge era hjärtan och era tankar skydd i Kristus Jesus” (Fil. 4:7). Vårt inre liv behöver skyddas. Intressant nog använder Fil. 4:7 en militär metafor i samband med Guds frid. Det grekiska verbet phroureō som har översatts med ”ge … skydd” används för att beskriva en garnison av soldater som vaktar en stad mot invasion (2 Kor. 11:32; jämför Apg. 9:24).

En annan mycket viktig aspekt av inre frid handlar om att leva i harmoni med Guds vilja. ”De som älskar din lag är fullkomligt trygga, inget kan få dem att falla” (Ps. 119:165).

`Läs Fil. 4:8, 9. Vad uppmanas till här?`

Paulus inleder Fil. 4:8, 9 med ”Och så, mina bröder” och ger sedan läsarna en lista på sex dygder, följt av en kort sammanfattning av dem och uppmuntran att efterlikna Paulus exempel. Denna avslutande tvärkulturella uppmaning passar väl in i den grekisk-romerska miljön i Filippi, med dess dubbla betoning på dygder och exempel. Intressant är dock att fokus ligger på bibliska dygder, vilket är ganska uppenbart genom att Paulus utelämnar de fyra främsta grekiska dygderna – klokhet, rättvisa, måttfullhet och mod.

1. Sanning – det är ingen tillfällighet att listan börjar med den främsta bibliska dygden sanning, som Jesus (”Sannerligen, jag säger ...”) och hela Nya testamentet ofta betonar (se t.ex. Apg. 26:25; Rom. 1:18; 1 Kor. 13:6; 2 Kor. 4:2; Ef. 4:15; 1 Tim. 3:15; Jak. 1:18; 1 Petr. 1:22; 1 Joh. 2:21).
2. Upphöjt – det grekiska ordet hänvisar till en personlig dygd (jämför dess andra användningar i 1 Tim. 3:8, 11; Titus 2:2).
3. Rätt – denna dygd definieras av Guds rättfärdiga karaktär (jämför med hur ordet används i Fil. 1:7 i nuBibeln ­- ”med rätta”).
4. Rent – tanke och handling som flödar från Guds rättfärdiggörande rättfärdighet som tas emot genom tro (se 1 Joh. 3:3).
5. Värt att älska – här syftar uttrycket på estetisk skönhet, som ses i Guds skapelse.
6. Tala väl om (nuB) – även vänlig och tilltalande och älskvärd.

För att inte någon av dessa dygder ska tillskrivas en hednisk innebörd anger Paulus ytterligare två förbehåll: först, ”allt som kallas dygd och allt som förtjänar beröm” (Fil. 4:8) är himmelska dygder som vi ska bära i våra tankar. Sedan, för att undanröja alla tvivel och eventuella missförstånd uppmanar Paulus oss att praktisera det som vi har lärt oss, fått, hört och sett genom hans eget exempel (Fil. 4:9).