---
title:  Gläd dig i Herren – alltid
date:   10/02/2026
---

`Läs Fil. 4:4–7. Hur ska vi kunna uppleva ”Guds frid”?`

Efter att återigen ha berört behovet av enighet (Fil. 4:1–3), går Paulus vidare till ett annat tema: att glädjas i Herren (Fil. 4:4–7).

Hur många gånger har du inte blivit stressad över saker som i slutändan örsvann lika snabbt som de dök upp? Av goda skäl betonade Jesus upprepade gånger att vi inte ska oroa oss (se Matt. 6:25–34; 10:19), och Petrus påminner oss om att vi kan kasta alla våra bekymmer eller vår oro på Herren, ”ty han sörjer för er” (1 Pet. 5:7). Faktum är att de ökande problemen i världen borde ingjuta hopp i oss om att Herrens ankomst är nära (jämför Matt. 24:33; Luk. 21:28; Jak. 5:8).

Motgiftet mot ångest i allt, inklusive alla situationer, är att sända upp en bön i tro (Fil. 4:6, 7). Det är tydligt att vi ska tro och handla utifrån att vår bön har blivit besvarad redan innan vi ser hur detta förverkligas, eftersom vi ska be ”med tacksägelse” (FB). Ordet ”vädja” (grek. _deēsis_) har också lagts till (nuB), vilket signalerar extrema och brådskande situationer (se t.ex. Luk. 1:13; Fil. 1:19; 1 Tim. 5:5; Jak. 5:16). Våra böner är fortfarande ”önskemål”, men vi kan veta att våra framställningar har tagits emot så länge vi ber ”efter hans vilja” (1 Joh. 5:14). Sedan kan vi vila och ha frid i vetskapen om att alla våra önskemål ligger i Guds händer.

`Hur kan följande avsnitt öka vår förståelse av Guds frid? Ps. 29:11; Jes. 9:6; Luk. 2:14; Joh. 14:27; 1 Kor. 14:33.`

Guds frid är något som världen aldrig kan ge, eftersom den kommer från förvissningen om att vi har fått evigt liv i gåva genom Jesus, vår Frälsare (Rom. 5:1; 6:23). Denna frid påverkar alla aspekter av livet och ”är mera värd än allt vi tänker” (Fil. 4:7). Den kan inte förstås av sinnet ensamt, vilket det grekiska ordet nous (sinne) som används här indikerar.

`Hur skulle du beskriva för någon vad det innebär att uppleva ”Guds frid”?`