---
title:  Missionsnytt Från Hela Världen
date:   13/02/2026
---

### Inte nej utan vänta lite

Jag heter Milo och jag kommer från de vackra öarna i Samoa i södra Stilla havet. Livet var inte lätt för mig när jag växte upp. Pappa var alkoholist och blev ofta våldsam. Jag minns hur han gjorde illa mamma för minsta lilla sak. Mina syskon och jag växte upp i en atmosfär av rädsla och förvirring. Det var inte bara svårt – något gick sönder inom mig.

När jag blev äldre ställde jag Gud frågor som: ”Finns det en framtid för mig? Har jag ett syfte?” Jag sa hela tiden till Gud att jag var beredd att lyssna, beredd att följa. Jag bad, grät och bad om att få svar. Men Gud var tyst. Då blev jag arg och började skylla allt som hände i mitt liv på honom.

Ändå var det något som fick mig att inte ge upp hoppet. Jag gick till bibelstudier på onsdagarna och i kyrkan på sabbaterna. Trots att mamma led av sin egen smärta var hon min klippa och uppmuntrade mig alltid att göra det som var rätt. När jag var yngre hade hon inte tillåtit mig att delta i samfundets läger, men nu hände något oväntat.

När hon hörde talas om ungdomskongressen i Samoa 2024 sa hon: ”Du borde delta.” Jag blev förvånad. Hon sa att den här kongressen skulle förändra mitt liv – att den skulle göra mig till en bättre människa. Jag bestämde mig för att delta.

Innan kongressen startade började jag be igen. Den här gången bad jag Gud om ett tecken. Jag behövde veta om han verkligen hade en uppgift åt mig. Under ett av mötena frågade talaren om någon av oss ville ställa upp som frivillig för ett års missionstjänst. I det ögonblicket kände jag att Gud äntligen talade till mig. Jag anmälde mig. Jag insåg då att alla dessa år av tystnad inte var ett nej. Gud hade förberett mig.

Men just när allt tycktes falla på plats slog tragedin till. Precis innan jag skulle resa till Fulton College för att utbilda mig gick min bror bort. Vi hade levt tillsammans i 16 år och gått igenom svåra saker, och plötsligt var han borta. Det kändes som om jag hade övergett honom och inte hade funnits där för honom på sistone. Jag kände mig helt värdelös.

Då stödde min mamma mig. Hon påminde mig om den kallelse som Gud hade gett mig, och hennes ord gav mig styrka. Jag upplevde hur den heliga Anden lyfte upp mig när jag inte kunde bära mig själv.

Går du igenom något smärtsamt eller känner dig osäker om Gud har en uppgift åt dig? Ge inte upp! Fienden vill att du ska känna dig hopplös, trasig och förlorad. Men Gud verkar även i tystnaden. Han förbereder dig för något större. Fortsätt att be, fortsätt att tro och fortsätt att lyssna. Guds kallelse kanske inte kommer när du förväntar dig det, men när den gör det kommer du att veta. Och du kommer aldrig att ångra att du sa ”ja” till honom.

Jesus sa en gång: ”Lyckliga är de som förföljs för rättfärdighetens skull, för dem tillhör himmelriket” (Matt 5:10, nuB).

Håll fast vid det löftet! Gud tar hand om sitt folk.

Berättat för Maika Tuima av Milo Ethanie Fevaaiai | Samoa | Södra Stilla Havet Divisionen