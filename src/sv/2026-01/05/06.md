---
title:  ”Håll sådana människor högt i aktning”
date:   29/01/2026
---

`Läs Fil. 2:25–30. Hur beskriver Paulus Epafroditos? Vilka specifika inställningar och handlingar hos denne kristne arbetare avslöjar hans karaktär?`

Epafroditos nämns endast i detta brev, men vi får veta en hel del om honom genom de få korta omnämnanden som finns. Att döma av hans namn (som hänvisar till Afrodite-kulten) var han omvänd från en hednisk bakgrund. Att han kallas ”medarbetare” tyder på att han var aktiv i församlingen och kanske arbetade tillsammans med Paulus i Filippi. Att vara en ”medkämpe” (jfr Fil. 1:27) syftar troligen på den konflikt som Epafroditos ställdes inför när han spred evangeliet, och att han till och med var villig att riskera sitt liv (Fil. 2:30).

Som ”budbärare” (grek. _apostolos_), utsedd av församlingen i Filippi, sändes Epafroditos för att ta hand om Paulus i fängelset och för att hjälpa honom med alla andra behov han kunde ha (Fil. 2:25). Han var den som filipperna anförtrodde sina ekonomiska gåvor till Paulus (Fil. 4:18). Dessa gåvor var mycket viktiga eftersom mat, kläder, sängkläder och andra förnödenheter som romerska fångar behövde måste köpas på deras egen bekostnad eller föras till dem av familj och vänner (jämför Apg. 24:23). Mot slutet av sin andra fängelsevistelse i Rom bad Paulus Timotheos att ”skynda dig hit före vintern” och ”ta med dig manteln” som han hade lämnat i Troas (2 Tim. 4:21, 13, FB). Paulus skulle tydligen behöva denna tjocka ullrock i sin kalla stencell. Det var också Epafroditos som fick förtroendet att bära tillbaka brevet till Filippi (se Ellen White, Genom vatten och eld, s. 358, 359).

Kanske på grund av problemen i Filippi (se kapitel 4) ”ansåg Paulus det nödvändigt” att skicka tillbaka Epafroditos tidigare än väntat, och han ber därför filipperna att ”ta ... emot honom i Herren och med stor glädje” (Fil. 2:29). Paulus vill försäkra sig om att de inte oroar sig för hans egen situation i fängelset. Han understryker också att Epafroditos är den typ av person som kristna ska hålla högt, inte på grund av deras rikedom eller sociala status, utan på grund av deras offervilja när de följer Jesus exempel (Fil. 2:6–11; jämför Luk. 22:25–27). Det grekiska ordet för aktning eller ära förekommer endast ett fåtal gånger i Nya testamentet: för den tjänare som officeren ”satte stort värde på” (Luk. 7:2), för dem som visas ära genom sin placering vid en festmåltid (Luk. 14:8) och om Jesus som hörnstenen, ”utvald av Gud och ärad” (1 Pet 2:4, 6). För att Epafroditos skulle kunna ingå i den gruppen måste han verkligen ha varit en trogen man.