---
title:  Beprövad karaktär
date:   28/01/2026
---

Timotheos roll som medavsändare av det här brevet har redan nämnts (Fil. 1:1). Nu börjar Paulus beskriva i detalj hur värdefull Timotheos är som en av hans medarbetare. Han beskrivs som en evangelist (2 Tim. 4:5) som Paulus hade sänt till Makedonien (1 Thess. 3:2; jämför Apg. 18:5; 19:22) och vid flera tillfällen till Korinth (1 Kor. 4:17; 16:10). Tidigare hade han arbetat med Paulus och Silas i Korinth (1 Thess. 1:1; 2 Thess. 1:1) och senare i Efesos (1 Tim. 1:2, 3; jfr Apg. 19:22). Paulus beskriver Timotheos som ”likasinnad” (se Fil. 2:20). Det grekiska ordet betyder ordagrant ”lika i själen” och antyder att han var lik Paulus på många sätt, inklusive hans engagemang för Kristus, hans energiska ansträngningar för att sprida evangeliet och hans omsorg om filipperna i synnerhet.

`Varför tror du att Paulus talar så positivt och så utförligt om Timotheos här (se Fil. 2:19–23)? Vad mer säger Paulus om honom (se 1 Kor. 4:17; 2 Tim. 1:5)?`

En annan egenskap hos Timotheos som Paulus nämner är hans ”beprövade karaktär” (se Fil. 2:22). Det grekiska ordet beskriver en person som har blivit grundligt prövad genom olika svårigheter (Rom. 5:4) och vars karaktär och tjänst har visat sig vara äkta (2 Kor. 2:9; 9:13). Paulus vet att detta är sant om Timotheos eftersom han har sett det demonstreras vid de många tillfällen då de arbetat sida vid sida för att sprida evangeliet.

Det är de svåra upplevelserna i livet som sätter oss på prov och visar vilka vi är på insidan. Ellen White uttrycker det på följande sätt: ”Livet fostrar. … Det kommer att finnas provokationer för att pröva temperamentet; och det är genom att möta dessa i rätt anda som de kristna egenskaperna utvecklas. Om man ödmjukt står ut med oförrätter och förolämpningar, om sårande ord besvaras med milda svar och ovänliga handlingar med vänlighet, är detta ett bevis på att Kristus Ande bor i hjärtat” (Ellen White, Testimonies for the Church, vol. 5, s. 344). Hon fortsätter med att säga att om ”de svårigheter och irritationsmoment som vi är kallade att bära” är ”väl uthärdade, utvecklar de det kristuslika i karaktären och skiljer den kristne från världens barn (Testimonies for the Church, vol. 5, s. 344).

`Tänk på de provokationer, svårigheter och irritationsmoment som du har ställts inför under den senaste tiden. Har dessa ”ödmjukt burits” och ”väl uthärdats”? Vad kan du göra för att dessa erfarenheter ska bidra till din andliga fostran?`