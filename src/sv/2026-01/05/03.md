---
title:  Ljus i en mörk värld
date:   26/01/2026
---

I Fil. 2:14 vädjar Paulus till filipperna att göra ”allting utan knot och utan förbehåll”. Utmaningarna mot kyrkans enighet är så allvarliga att den inte kan upprätthållas utan betydande ansträngningar från vår sida. Enigheten inom kyrkan är ett resultat av vår förening med Kristus och lydnad mot hans Ord. Och den är avgörande för vårt vittnesbörd, vilket Paulus fortsätter med att påpeka när han kallar oss till att lysa som ljus i världen (jämför med Fil. 2:15).

En månlös natt, långt borta från städernas och gatubelysningens sken, blir många fler stjärnor synliga, och de verkar lysa mycket starkare. Det är kontrasten som gör skillnaden. Ju svartare himlen är, desto tydligare framträder stjärnorna. Det är samma sak med vårt vittnesbörd. Ju större det moraliska mörkret är omkring oss, desto skarpare blir kontrasten mellan Guds sanna efterföljares liv och de som lever av världen. Hur viktigt är det då inte att vi inte låter det artificiella ljuset från världsliga idéer, påtryckningar och metoder få vårt vittnesbörd att blekna i bakgrunden eller helt försvinna.

`Läs Fil. 2:15, 16. Hur beskriver Paulus vad vi som Guds barn ska vara och göra?`

”Obefläckad” betyder ”felfri, utan klander”. Bibeln använder det särskilt om Job och hans oklanderliga karaktär (se Job 1:1, 8; 2:3; se även Job 11:4; 33:9). Det grekiska ord som översatts med ”harmlös” eller ”oskyldig” betyder bokstavligen ”oblandad, ren”. Med tanke på de ondas angrepp som Jesus vittnen sannolikt kommer att utsättas för uppmuntrar vår frälsare oss att vara ”oskyldiga som duvor” (Matt. 10:16). Paulus ber oss på samma sätt att vara ”oskyldiga när det gäller det onda” (Rom. 16:19, FB). Våra moderna mediekanaler är inte kända för att ha ett upplyftande och inspirerande innehåll. I tider som dessa är Davids praxis en bra regel för oss idag: ”Jag vänder inte mitt öga till det som är fördärvligt” (Ps. 101:3, FB).

Vi ska aldrig vara rädda för att vara annorlunda – vår tro ska i allt högre grad skilja oss från mängden. Målet är att vi ska ”lysa som ljus i världen” (se Fil. 2:15). Det enda sättet att göra det är att vi inte anpassar oss efter den här världen (Rom. 12:2) utan ”håller fast vid livets ord” (Fil. 2:16). Våra val avgör om vi har levt med Kristus dag för ögonen eller om vårt ”lopp har ... varit förgäves” (Fil. 2:16; jämför 1 Kor. 9:24–27).

`Om det finns områden i ditt liv som du skulle betrakta som ”världsliga”, hur kan du då bli renad från dem?`