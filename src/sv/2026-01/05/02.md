---
title:  Guds verk och våra gärningar
date:   25/01/2026
---

Efter att just ha visat på Jesus som det fullkomliga exemplet på ödmjukhet och lydnad för Guds vilja vänder sig Paulus nu till filipperna själva. Han bekräftar att de har varit lydiga mot Herren efter att de tagit emot evangeliets budskap (se Apg. 16:13–15, 32, 33) och ber dem att fortsätta i denna lydnad.

Efter att ha lyft fram exemplet med Kristus liv och korset som vägen till frälsning, fokuserar Paulus nu mer direkt på hur allt detta fungerar i praktiken.

`Läs Fil. 2:12, 13. Vad menar Paulus med att säga: ”Arbeta ... på er frälsning”? Hur skulle du beskriva förhållandet mellan tro och gärningar?`

I dessa två verser presenterar Paulus inte ett annat evangelium än det han beskriver i Romarbrevet och i sina andra brev. Vi kan vara säkra på att hans budskap här stämmer överens med evangeliet om rättfärdiggörelse genom tro, som han också predikade i Filippi och på andra platser. Men det är också viktigt att ta hänsyn till allt som Bibeln säger om ett visst ämne som kan vara så missförstått, särskilt när det gäller frälsning.

`Läs Rom. 3:23, 24; 5:8; och Ef. 2:8–10. Vad lär dessa bibelverser om frälsning?`

Frälsningen är utan tvekan Guds verk, och vi kan absolut inte ta åt oss äran för det själva. Även tron i sig är en gåva som vi får genom den heliga Anden. Våra egna gärningar kan inte rädda oss, men genom den nya födelsen återskapar Gud oss andligen och gör det möjligt för oss att göra goda gärningar. Guds Ande verkar i oss och ger vår vilja kraft att välja det rätta, att motstå frestelser och att fatta rätt beslut.

På så sätt utför vi det som Gud verkar i oss ”med fruktan och bävan”. Betyder det att vi ska vara rädda för Guds dom över våra ofta svaga försök att lyda? Nej, naturligtvis inte. Denna fras syftar på att vi känner Guds närvaro (se Ps. 2:11) och vårt behov av att lyda honom.

`På vilket sätt har du upplevt att Kristus har verkat i dig? Men hur kämpar ändå din fallna natur mot det som Gud gör i dig, och hur kan du motstå denna dragningskraft?`