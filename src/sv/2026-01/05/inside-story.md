---
title:  Missionsnytt Från Hela Världen
date:   30/01/2026
---

### Ett liv i Guds tjänst

Moape stiger upp med solen. 77 år gammal är hans morgonrutin alltid densamma. Fötterna på golvet före gryningen, en viskad bön och sedan raka vägen till skrivbordet.

”Jag gillar att vara först på jobbet”, säger Moape med ett leende. ”Gud förtjänar mina bästa timmar.”

Moape växte upp vid den karga kusten i Ra på Fiji. Hans pappa, som var pastor, lärde honom att laga fisknät, sopa golvet i kapellet och hälsa på alla grannarna med namn. ”Jag såg pappa betjäna människor”, minns Moape. ”Jag tänkte: Det är så här jag vill tillbringa mitt liv.”

Moape studerade vid Fulton University College. Skolområdet ligger på en sluttning. Stigarna skyddas av frangipaniträdenas skuggor. Moape studerade, bad och sköt de tunga valsarna i studenttryckeriet. Hans fingrar fläckades svarta av bläck, men hans mål var att tjäna Gud.

Moape gifte sig med Mere som var korrekturläsare. Tillsammans fick de tre döttrar. Deras första uppdrag var på Trans-Pacific Publishing House i Suva. Moape lastade papper i gryningen, justerade tryckpressen och såg på när evange-liska häften rullade ut i prydliga travar.

När tryckerichefen hörde att Moape drömde om att bli pastor skakade han på huvudet.

”Håll dig till pressen”, rådde han. ”Varje sida du skriver ut kan färdas längre än någon predikan.”

Orden berörde Moape djupt. Visst var detta sant. Moape arbetade på tryckeriet i nio år. Hårt arbete ledde till befordringar som maskinist, förman och ekonomiansvarig. Varje steg kändes som Guds kallelse.

1978 tystnade pressarna. Unionen stängde tryckeriet och bad Moape att sköta bokföringen på Fulton College. Familjen packade sina få ägodelar och körde uppför berget i förväntan på att få ännu en prydlig personalbostad. I stället fick de en väderbiten stuga med läckande tak och flagnande väggar.

Mere gråt. Moape lade en arm om hennes axlar. ”Vi är inte här för att bo bekvämt”, sa han mjukt. ”Vi är här för att tjäna Herren.”

De renoverade stugan, och med tiden blev den ett gästhem för besökande samfundsarbetare. ”Gud förvandlade vårt sämsta hus till det bästa”, brukar Mere säga och skratta.

Åren rusade i väg. ”Varje prövning fick mig att lita mer på Gud”, säger Moape. Bön förankrade honom – tidigt på morgonen vid ett brödfruktträd, mitt på dagen i ett tomt klassrum och på kvällen med sin familj runt en liten fotogenlampa.

Till slut, efter 52 års tjänst, stängde Moape kassaskåpet på högskolan för sista gången och gick hem i skymningen.

Vilket råd vill han ge yngre männi-skor? Han svarar genast med en vers han lärde sig som pojke: ”Förtrösta helhjärtat på Herren och lita inte på ditt eget förstånd. Var du än går, tänk på honom så ska han jämna vägen för dig” (Ords. 3:5, 6, nuB).

”Sätt Gud främst i ditt liv – varje morgon, i varje val du behöver fatta. Du kanske får bo i en gammal stuga eller arbeta i ett bullrigt tryckeri, men Gud kommer att bära dig på den plats han vill att du ska vara.”

Berättat för Maika Tuima av Moape Vuloaloa | Fiji | Södra Stilla Havet Divisionen