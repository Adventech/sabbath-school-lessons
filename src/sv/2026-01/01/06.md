---
title:  Församlingarna i Filippi och Kolossai
date:   01/01/2026
---

`Läs Fil. 1:1–3 och Kol. 1:1, 2. Hur beskrivs församlingarna i Filippi och Kolossai, och vilken betydelse har beskrivningen?`

I Paulus hälsningsord i sina brev kallar han de kristna på dessa platser för ”heliga”, det vill säga att de genom dopet har avskilts som Guds särskilda folk, precis som Israels folk hade avskilts som en ”helig nation” genom omskärelsen (2 Mos. 19:5, 6; jämför 1 Pet. 2:9, 10). (Detta har absolut ingenting att göra med den romerska kyrkans praxis att saligförklara människor som ”helgon”).

Intressant är också parallellen mellan hälsningsorden i dessa två brev. Paulus talar om ”församlingsledarna och medhjälparna” (Fil. 1:1) i Filippi och ”våra bröder som lever i tron på Kristus” (Kol. 1:2) i Kolossai. När Nya testamentet talar om trogna eller pålitliga bröder har de en särskild tjänst i församlingen (se Ef. 6:21; Kol. 4:7; 1 Pet. 5:12). Det verkar alltså som om Paulus inte bara vänder sig till församlingsmedlemmarna utan också till församlingsledarna i dessa städer. Hänvisningen till ämbeten som beskrivs mer specifikt på andra ställen (t.ex. i 1 Tim. 3:1–12; Tit. 1:5–9) vittnar om att redan under kyrkans tidigaste period hade den en inre organisation som var betydelsefull.

Att utbilda medarbetare som Timotheos och Epafras och se till att de kunde leda lokala församlingar var en prioritet för Paulus och stärkte hans evangelisationsinsatser. Med andra ord fanns det ett strategiskt tillvägagångssätt för både uppsökande och bevarande. Våra adventistpionjärer följde den nytestamentliga modellen för församlingsorganisation, vilket många artiklar i Review and Herald från 1850-talet visar. Faktum är att James White skrev: ”Den gudomliga ordningen i Nya testamentet är tillräcklig för att organisera Kristus kyrka. Om det behövdes mer, skulle det ha getts genom inspiration” (”Gospel Order”, The Advent Review and Sabbath Herald, 6 dec. 1853, s. 173). Långt innan Paulus skrev till dessa församlingar hade apostlarna redan börjat utse ledare för församlingen i Jerusalem (se Apg. 6:1–6; 11:30), som ”skulle fungera som en modell för hur församlingarna skulle vara organiserade på alla andra platser där evangeliets budbärare skulle vinna människor för budskapet” (Ellen White, Genom vatten och eld, s. 75).

Det är välkänt att Paulus ibland använde sig av litterära assistenter i sina brev. Timotheos nämns också som medavsändare på andra ställen (se t.ex. 2 Kor. 1:1; Filemon 1). Det faktum att Paulus i fortsättningen använder ordet ”jag” i stället för ”vi” visar att hans auktoritet står bakom även dessa brev.