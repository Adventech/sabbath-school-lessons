---
title:  Paulus i Filippi
date:   30/12/2025
---

Under Paulus andra missionsresa, strax efter att Timotheos hade anslutit sig till gruppen, förbjöds de av den heliga Anden att fortsätta genom Mindre Asien (Apg. 16:6). I en syn en natt ser Paulus en man som ber honom: ”Kom över till Makedonien och hjälp oss” (Apg. 16:9). Så de beger sig genast till den hamnstad som ligger närmast Makedonien och seglar från Troas över Egeiska havet till Neapolis på den europeiska kontinenten. Men i stället för att evangelisera där beger sig Paulus, Silas, Timotheos och Lukas, som hade anslutit sig till dem i Troas (vilket framgår av att ”vi” används i Apg. 16:11), till Filippi.

I sin evangelisationsverksamhet tänkte Paulus alltid strategiskt. Filippi var ”den största staden i den delen av Makedonien” (Apg. 16:12, FB). I själva verket var den en av de mest framstående städerna i det romerska riket, eftersom den hade status som Ius Italicum – den högsta möjliga utnämningen som en stad kunde få. Stadens invånare hade samma privilegier som om den hade legat i Italien, bland annat befriades de från fastighetsskatt och personskatt, och alla som föddes i staden blev automatiskt romerska medborgare. Staden var också en viktig anhalt längs Via Egnatia, som var den viktigaste landsvägen mellan Rom och länderna i öster. Genom att etablera en viktig kristen närvaro där kunde de föra evangeliet vidare till många andra närliggande städer, bland annat Amfipolis, Apollonia, Thessalonike och Beroia (se Apg. 17:1, 10).

Det är intressant att notera att det officiella språket i Filippi under det första århundradet var latin, vilket framgår av att latinska inskriptioner dominerar. I Fil. 4:15 tilltalar Paulus dem till och med med ett latinskt klingande namn, _filippēsioi_ (invånare i Filippi), uppenbarligen som ett erkännande av deras speciella romerska status. Icke desto mindre var grekiska språket som användes på marknadsplatsen och i de omgivande städerna, och det var med hjälp av detta språk som evangeliet spreds. Lukas beskriver hur Paulus och hans medarbetare samlades till bön vid flodstranden, där Lydia och hennes familj blev omvända (Apg. 16:13–15). Lydia var affärskvinna (”handlade med purpurtyger”) och hade varit en av dem i Filippi som hade bidragit mest till Paulus verksamhet. Den tid som Paulus och Silas tillbringade i fängelset där ledde till att ett helt annat hushåll blev omvänt – fångvaktaren.

Den heliga Anden visste att Filippi skulle vara det perfekta brohuvudet för att sprida evangeliet genom Europa, även om det också skulle bli förföljelse. Hur ondskefull den än är kan förföljelse under vissa omständigheter göra det möjligt för evangeliet att nå människor som annars inte skulle ha nåtts.

`Läs Apg. 9:16. Hur kan detta hjälpa oss att förstå några av Paulus prövningar? Hur kan detta hjälpa oss att förstå några av våra egna?`