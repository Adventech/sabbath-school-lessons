---
title:  Paulus, Jesus Kristus fånge
date:   28/12/2025
---

Filipperbrevet och Kolosserbrevet kallas fängelsebreven eftersom de skrevs medan Paulus satt i fängelse (de andra fängelsebreven är Efesierbrevet och Filemonbrevet). De flesta kommentatorer tror att de skrevs medan Paulus befann sig i Rom, omkring år 60–62 e.Kr. (se Apg. 28:16).

`Läs Ef. 3:1 och Filemon 1. Vilken betydelse har det hur Paulus beskriver sin fångenskap?`

Paulus har gett sitt liv i tjänst för Jesus Kristus. Om den tjänsten innefattar att vara en fånge är han redo. Paulus beskriver sig själv som ”en ambassadör i bojor” (Ef. 6:20, FB). Han hade varit ute på missionsresor, startat församlingar och utbildat arbetare för Herren. Han kan ha frågat sig: ”Varför är jag här när jag skulle kunna göra så mycket mer utan de här kedjorna?” Paulus satt också fängslad senare, när han skrev Andra Timotheosbrevet. Så han skrev åtminstone fem av Nya testamentets brev medan han satt i fängelse.

I inget av fängelsebreven nämner Paulus exakt var han satt fängslad, och därför har vissa föreslagit antingen Efesos eller Caesarea. Men det finns inga bibliska bevis för att Paulus någonsin satt fängslad i Efesos. Caesarea kan tyckas vara en mer sannolik möjlighet, förutom att det inte finns något uppenbart hot mot Paulus liv vid den tidpunkten. Det finns dock definitivt ett sådant hot när Filipperbrevet skrevs (se Fil. 1:20; 2:17).

Det här brevet ger oss några andra ledtrådar till var Paulus befann sig vid tiden för sin fångenskap. För det första fanns det ett pretorium där. Detta kan syfta på en provinsguvernörs officiella residens, som det i Jerusalem, där Jesus förhördes av Pilatus (Matt. 27:27; Joh. 18:33), och i Caesarea, där Paulus fängslades (Apg. 23:35). Men det är tydligt att Paulus inte använder detta ord om en plats, utan om människor. Han säger att: ”Alla här – inklusive soldaterna från det kejserliga gardet ” blev bekanta med evangeliet (Fil. 1:13, nuB). I Rom var detta elitsoldater, omkring 9 000 personer, som skyddade kejsaren och vaktade hans fångar.

Paulus sänder också hälsningar från de troende ”vid kejsarens hov” (Fil. 4:22). Detta tyder på att Paulus var fånge i Rom och hade kontakt med dem som tjänade i kejsarens hushåll.

`Hur lär vi oss att göra det bästa av den svåra situation vi befinner oss i? Varför är det inte alltid så lätt att göra det?`