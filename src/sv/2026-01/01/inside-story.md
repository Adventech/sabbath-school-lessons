---
title:  Missionsnytt Från Hela Världen
date:   02/01/2026
---

### Mitt nya liv

”Mamma, får vi komma hit igen imorgon?” frågade våra två yngsta barn med stora leenden.

Det var första gången vår familj besökte ett adventistmöte. En vän hade bjudit dit oss, och vi hade kommit bara av artighet. Min man Bruno och jag hade sagt till varandra: ”Vi går bara en gång.”

Men något oväntat hände. Våra barn träffade sina vänner i kyrkan och fick till och med några nya vänner. De hade kul!

Efter mötet stannade Bruno och jag kvar för att fika. Vi pratade med vänliga människor. De berättade för oss hur Gud hade förändrat deras liv och inbjöd oss att komma till nästa möte.

Vi fortsatte att gå till mötena. Barnen sa att de tyckte om pastorns predikningar. Ibland såg det ut som om de inte lyssnade. Men de hade ändå alltid något att säga om vad de hade lärt sig.

Jag blev också berörd. Körens sånger gav mig tårar i ögonen. Och pastorn sa alltid att vi inte skulle tro på saker bara för att han sa dem. Han ville att vi skulle läsa Bibeln själva och lära känna Gud och hans Ord. Det gillade jag.

En dag mot slutet av mötesserien frågade pastorn om någon ville bli döpt. Till vår förvåning sa vår son: ”Pappa, mamma, jag vill bli döpt.”

Vi blev chockade. Medan Bruno och jag fortfarande försökte förstå allting, var vår sons unga hjärta bara fylld av lycka över att ha lärt känna Gud.

Jag svarade att dopet är ett stort och viktigt beslut. Men jag insåg att jag inte kände hans hjärta på samma sätt som Gud kände det.

Gud talade också till mitt hjärta, men jag kände mig inte värdig att bli döpt. Nästa gång då pastorn bad alla som ville bli döpta att stiga fram ville jag gärna göra det – men jag kände mig inte tillräckligt ”ren”.

Den kvällen bad jag: ”Herre, vad ska jag göra? Jag vill bli döpt.” Medan jag pratade med Gud kände jag frid och visste att han tog emot mig precis som jag var.

Nästa dag kysste min man mig adjö när han åkte i väg med våra äldre barn på en båttur. Våra två yngsta söner, en brorson och en brorsdotter, följde med mig till kyrkan. Jag tog med mig en speciell vit klänning och en handduk i min väska.

När pastorn kallade på dem som ville bli döpta ställde jag mig upp. Jag gick fram och grät. Mitt hjärta var fullt av kärlek till Jesus. Mina barn hoppade upp och ner av glädje när de såg mig bli döpt. När jag kom upp ur vattnet kramade de mig hårt.

Sedan den dagen har jag vuxit i tro. Jag tycker om att gå i kyrkan och studera Bibeln i sabbatsskolan. Jag hoppas att alla i min familj en dag också väljer att bli döpta.

Ännu har inte Bruno blivit döpt, men han hindrar mig inte från att fira sabbaten. Jag frågade honom nyligen: ”Vad känner du för Gud?”

Han sa: ”Jag känner mig som en kristen. Jag tror på Jesus, och din tro uppmuntrar mig.”

Nu försöker jag leva på ett sätt som visar andra vem Gud är – genom mina ord, mina handlingar och min kärlek.

Av Hyacinthe Santino | Nya Kaledonien | Södra Stilla Havet Divisionen