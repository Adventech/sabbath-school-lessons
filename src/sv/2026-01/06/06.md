---
title:  Bara en sak – kännedom om Kristus
date:   05/02/2026
---

`Läs Fil. 3:10–16. Vilka är några av de viktigaste punkterna som Paulus tar upp i detta avsnitt?`

Det finns väl inget viktigare än att känna Kristus, vilket i slutändan garanterar att han kommer att känna oss och erkänna oss inför Fadern (se Matt. 7:21–23; 10:32, 33). Hur känner vi honom? Genom hans skrivna Ord – genom att läsa det och leva efter det. Vi kan inte känna honom ansikte mot ansikte som lärjungarna gjorde. Men det är intressant att de trots denna kunskap ändå inte förstod hans ord, vilket understryker vårt behov av den heliga Anden för att vägleda oss (se Joh. 16:13). Ju mer vi känner honom, desto närmare kommer vi honom, eftersom vi upplever ”kraften från hans uppståndelse” (Fil. 3:10), som uppväcker oss till ”ett nytt liv” (Rom. 6:4).

Varje prövning som vi ställs inför, varje smärtsam erfarenhet som vi bär, kan hjälpa oss att bättre förstå och uppskatta vad Jesus gick igenom för oss, och också att förstå honom och hans vilja tydligare. Men det är trots detta inte säkert att det för oss närmare Jesus.

Ett sätt dock att komma närmare är att fortsätta ”mot målet” (Fil. 3:14). Vad är detta mål? Det är en översättning av ett ord som bara används här i Nya testamentet (skopos). Det syftar på mållinjen i ett lopp och det pris som segraren får. Paulus kallar det ett ”pris där uppe som Gud har kallat oss till genom Kristus Jesus” (Fil. 3:14). Precis som Kristus steg upp till himlen genom sin död och uppståndelse, inbjuder Gud oss att ta emot samma himmelska belöning – evigt liv.

Det har vi uppenbarligen inte uppnått ännu. Vi kommer inte att vara fullkomliga i den fullaste bemärkelsen förrän ”den kropp vi har i vår ringhet” förvandlas ”så att den blir lik den kropp han har i sin härlighet” (Fil. 3:21). Men genom att känna honom och bjuda in hans närvaro i våra liv varje dag, fortsätter vi mot målet att vara lika Jesus på alla sätt som är möjliga nu. Detta är också den ”enda sak” som Paulus fokuserade på. Precis som när vi springer ett lopp (se 1 Kor. 9:24–27) bryr vi oss inte om var vi har varit eller vem som kommer efter oss. Vårt enda fokus är på det som ligger framför oss – det himmelska pris som väntar på oss. Bilden här är levande: en löpare som har fullt fokus på målet, spänner varje muskel och lutar sig framåt för att nå mållinjen.

`Varför är det så viktigt för dig i din vandring med Herren att inte titta bakåt, åtminstone inte på dina synder och misslyckanden, utan att i stället se framåt mot det som du har blivit lovad just nu i Kristus?`