---
title:  Missionsnytt Från Hela Världen
date:   06/02/2026
---

### När hopp bygger en klinik

Många av oss tar för givet att hälsovård finns nära, är tillgänglig och att vi har råd med den. Men för miljontals människor i världen är verkligheten en helt annan.

I Uganda dör en kvinna varannan timme i samband med graviditet eller förlossning. Tänk dig – två kvinnor innan den här bibeltimmen är slut. Och för varje tusen barn som föds dör över trettio innan de fyllt ett år – nästan tio gånger fler än i Sverige. Många av dessa liv hade kunnat räddas om vården fanns närmare.

Agnes bor i norra Uganda. För henne ligger den närmaste hälsokliniken 13 kilometer bort. Det kan låta överkomligt – men när man inte har bil, motorcykel eller ens cykel, och måste gå till fots, blir vägen outhärdligt lång. Särskilt när man är sjuk.

Agnes vet hur avgörande avståndet kan vara. När hon skulle föda sitt första barn fick hon gå hela vägen till fots. Hon hann fram i sista stund – men hennes svägerska var inte lika lyckligt lottad. Hon förlorade sitt barn längs vägen.

Agnes egen sorg är också djup. Hon förlorade ett barn som fick en svår allergisk reaktion efter ett bistick – det fanns ingen möjlighet att nå kliniken i tid. En annan svägerska dog under en malaria-attack, på väg mot samma avlägsna vård.

För Agnes och hennes by blev det tydligt: avståndet till sjukvården kostade liv.

När Agnes gick med i en ADRA-grupp fick hon och de andra i byn höra talas om påverkansarbete. Ledarna frågade: ”Vilka svårigheter vill ni förändra i ert samhälle?” Svaret kom snabbt och enhälligt: hälsa. Det som de tidigare bara accepterat som sitt öde började de nu förstå att de kunde förändra. Tillsammans.

Genom projektet tog de kontakt med en kvinna som ägde mark i området. De ville köpa en liten plätt för att bygga en hälsoklinik. När kvinnan hörde syftet skänkte hon marken till gruppen. Med det gick startskottet.

Arbetslag sattes ihop. Alla sju byar i området engagerades. Samtidigt öppnade en av medlemmarna sitt eget lilla hus som en temporär klinik. Lokala ledare lovade: När byggnaden står klar ska vi placera en sjuksköterska och barnmorska där.

Och i dag – där människor förut förlorade livet på vägen – står snart en ny hälsoklinik redo att invigas. En sjuksköterska arbetar redan i den provisoriska lokalen, men ser fram emot att få flytta in i det nya huset som byggts av hopp, tro och gemenskap.

Agnes säger: ”Vi trodde aldrig att detta var möjligt. Men vi ser nu att det ADRA säger är sant – vi förändrar världen, ett liv i taget.”

Agnes ord vittnar om något större – att Gud verkligen kan använda vanliga människor för att förändra världen. Jesus själv sa: ”Allt är möjligt för den som tror” (Mark. 9:23). Och vi ser det i Agnes by – där sorgens tårar har förvandlats till hoppets sånger.

Herre, tack för att du är nära de kvinnor och barn som kämpar för livet varje dag. Tack för att du kan resa upp människor att tillsammans skapa förändring. Lär oss att se att vårt lilla bidrag kan bli skillnaden mellan liv och död. Låt Agnes och hennes by påminna oss om att du är den Gud som gör det omöjliga möjligt. Amen.

Av Izla Bethdavid | ADRA Sverige | Uganda