---
title:  Kristus tro
date:   04/02/2026
---

Paulus huvudpoäng får inte missas. Det var ett underbart utbyte som han upplevde på Damaskusvägen, när han bytte sitt gamla liv, baserat på lagen, mot närvaron av Kristus själv – ”för hans skull har allt det andra förlorat sitt värde för mig. Jag kastar det på sophögen för att vinna Kristus och få leva i honom” (Fil. 3:8, 9).

`Att bli funnen ”i honom”, det vill säga i Kristus, är ett intressant uttryck. Läs Ef. 1:4; 2 Kor. 5:21; Kol. 2:9; och Gal. 2:20. Vad tror du att Paulus menar med det här uttrycket, baserat på de här texterna?`

Paulus hänvisning till att vara i Kristus har diskuterats flitigt. Inte helt oväntat kommer den kanske bästa förklaringen från Paulus själv: ”[Det] skulle genomföras när tiden var inne: att sammanfatta allting i Kristus, både i himlen och på jorden” (Ef. 1:10). Detta har varit Guds avsikt från början. Och Paulus klargör hur det sker: ”Genom honom finns ni i Kristus Jesus, som har blivit vår vishet från Gud, vår rättfärdighet, vår helighet och vår frihet” (1 Kor. 1:30).

Att vara ”i Kristus” innefattar allt som frälsningsplanen omfattar, från gryningen av vår andliga intelligens (visdom), till rättfärdiggörelse genom tro (rättfärdighet), till förberedelse för himlen (helgelse) och slutligen till förhärligande vid Jesus återkomst (återlösning). Frälsningen är Kristus verk från början till slut – för oss och i oss. Genom att vinna Kristus har vi alltså allt vi behöver.

`Läs Fil. 3:9. Vilka två saker ställer Paulus mot varandra, och varför är det viktigt att alltid komma ihåg denna motsättning?`

Paulus insåg att det inte är någon verklig rättfärdighet att ha sin ”egen rättfärdighet”, eftersom lagen inte kan ge liv (se Gal. 3:21, 22); det kan bara Kristus, genom tron. Och inte vilken tro som helst. De onda andarna tror ju och darrar (Jak. 2:19). Den enda frälsande tron är ”Kristus tro”. Endast hans tro har fullkomligt åtlytts och kan åtlydas. (Det grekiska ordet för tro, pistis, betyder också trofasthet.) Så om vi är i Kristus och han lever i oss (Gal. 2:20), då lever vi av hans tro genom vår tro på honom.