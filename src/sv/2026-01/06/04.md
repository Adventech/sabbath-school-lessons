---
title:  De saker som betyder något
date:   03/02/2026
---

Som vi påpekade i gårdagens studium var de saker som tidigare gjorde Paulus stolt i själva verket hinder för tron, eftersom de gjorde honom blind för sina behov av Kristus. Paulus använder handelns språk, vinst och förlust, för att beskriva sin andliga förteckning innan han kom till tro. Även om vi inte tycker om att tänka på det så mycket, så har varje människa en ”andlig förteckning”. Tidigare mättes Paulus räkenskapsbok utifrån den tidens judiska värderingar snarare än utifrån de bibliska värderingar som Jesus lärde ut.

Efter hans omvändelse såg hans andliga förteckning helt annorlunda ut, eftersom dess värdeskala förändrades dramatiskt, från judendomens ”valuta” till ”himlens valuta”.

”Han som kom ned från himlen kan tala om himlen och med rätta presentera de ting som utgör himlens valuta, och på dem har han stämplat sin bild och sin påskrift. Han vet i vilken fara de människor befinner sig som han kom för att lyfta upp från förnedring och upphöja till en plats bredvid sig själv på sin tron. Han pekar på faran för dem när de ödslar sin tillgivenhet på värdelösa och farliga ändamål. Han försöker leda tankarna bort från det jordiska till det himmelska, så att vi inte slösar tid, talang och möjligheter på saker som helt och hållet är fåfänga” (Ellen White, The Advent Review and Sabbath Herald, 1 juli 1890).

I det första århundradets judiska värld hade Paulus varit en snabbt stigande stjärna, tills han blev blind vid åsynen av den förhärligade Jesus på Damaskusvägen (Apg. 9) och hans andliga syn korrigerades så att han såg klart.

`I Joh. 9 berättas om en annan man som var blind och sedan såg Jesus klart och tydligt. Jesus sade att han kom till världen ”för att de som inte ser skall se och de som ser skall bli blinda” (Joh. 9:39). Hur kan denna princip tillämpas i ditt eget liv?`

Vad kan vara mer värdefullt än evigt liv i himlen och på den nya jorden? Ändå gör världsliga värderingar så många blinda för denna verklighet. Det finns en inneboende konkurrens mellan det som värderas här (se Matt. 13:22; Luk. 4:5, 6; 1 Joh. 2:16) och det som värderas i himlen – likhet med Kristus och frälsta själar.

`Världen kan göra oss blinda för andliga sanningar och för vad som verkligen är viktigt. Vad är nyckeln till att hålla våra ögon fokuserade på det som verkligen betyder något?`