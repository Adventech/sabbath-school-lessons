---
title:  Glädjas i Herren
date:   01/02/2026
---

`Läs Fil. 3:1–3. Vilka positiva och negativa toner låter Paulus ljuda här, och hur hänger de ihop? Hur beskriver han de troende?`

Paulus inleder på ett mycket positivt sätt, och det låter nästan som om han avslutar sitt brev. Men han är inte klar. Han återvänder till ett av huvudtemana i sina brev: att glädjas i Herren. Och här kommer han att ge ett antal skäl till det. Viktigast av allt är att vi ska ha tillit till Kristus, inte till oss själva: ”Vi ... har vår stolthet i Kristus Jesus och inte förlitar oss på något yttre” (Fil. 3:3). Vem av oss har inte på ett eller annat sätt lärt sig den hårda vägen att inte sätta sin tillit till köttet?

Den starka varningen ”Se upp” (tre gånger) finns inte någon annanstans i Skriften (Fil. 3:2, FB). Uppenbarligen visste filipperna mycket väl vilket hot Paulus syftade på. Snarare än tre separata problem verkar varningen syfta på en grupp falska lärare som beskrivs på tre olika sätt.

Onda eller irreligiösa människor i Israel kallades ibland för ”hundar” (Fil. 3:2; jämför Ps. 22:17; Jes. 56:10; Matt. 7:6; 2 Pet. 2:21, 22). Falska lärare kan också med rätta beskrivas som ”de onda arbetarna” (Fil. 3:2, FB). Att även kalla dem ”skadegörarna” (B2000) eller ”dessa som skär sönder kroppen” (nuB) visar att de, precis som i Galatien och på andra platser, försökte påtvinga icke-judiska troende omskärelse, i strid med det apostoliska rådets beslut (se Apg. 15).

Intressant nog verkar det som om en lösning på andliga utmaningar, inklusive spridningen av falska läror, är: ”gläd er i Herren” (Fil. 3:1; jämför Fil. 4:4).

Gud vill att vi ska vara glada, och hans Ord är en bruksanvisning av något slag för sann lycka och varaktig glädje. Till dessa hör att ta emot Guds nåd (Ps. 31:8, 9); att sätta vår tillit till honom (Ps. 5:12, 13); att ta emot frälsningens välsignelser (Ps. 9:15); att anta Guds lag som vårt sätt att leva (Ps. 19:8–14), inklusive sabbaten (Jes. 58:13, 14); att tro på hans ord (Ps. 119:161, 162); och att uppfostra gudfruktiga barn (Ords. 23:24–26).

`Livet kan vara mycket svårt för oss alla, oavsett hur bra det går för tillfället. Vilka saker kan och bör vi ändå glädjas över, även om livet inte går så bra just nu? Vad hindrar dig från att göra det?`