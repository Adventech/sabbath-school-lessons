### Himmel och jord sammanlänkas

Tänk på det svåraste jobb du någonsin har haft. Vad var det som gjorde det svårt? Var det förväntningarna eller den tid som var avsatt för arbetet, eller både och? Var det din inställning till uppgiften? Eller var det kanske de människor du arbetade med? Eller kanske verkade det helt enkelt omöjligt att någonsin lyckas?

Fundera på syftet med frälsningsplanen: att sammanlänka himmel och jord. Låter det omöjligt? Mänskligt sett är det verkligen det. Men strax innan Jesus återvände till himlen gav han ändå apostlarna ett till synes omöjligt uppdrag: ”Gå därför ut och gör alla folk till lärjungar: döp dem i Faderns och Sonens och den heliga Andens namn och lär dem att hålla alla de bud jag har gett er” (Matt. 28:19, 20).

Jesus sände Paulus till hedningarna för att han skulle utföra denna till synes omöjliga uppgift: ”för att du skall öppna deras ögon och vända dem från mörkret till ljuset och från Satans makt till Gud. Genom att tro på mig skall de vinna syndernas förlåtelse och få en plats bland dem som helgats” (Apg. 26:18).

En del kanske spontant skulle sträcka upp händerna när de får sådana jobb. Hur som helst bör vi inte bortse från de löften som Jesus gav vid båda dessa tillfällen. Till apostlarna tillade han: ”Och jag är med er alla dagar till tidens slut” (Matt. 28:20). Och till Paulus sade Jesus: ”Jag har visat mig för dig för att utse dig till min tjänare och till vittne om vad du har sett av mig och vad du kommer att få se av mig i framtiden, ” (Apg. 26:16).

Kort sagt, Jesus ger människor omöjliga uppgifter för att vi ska förlita oss på honom, snarare än på oss själva, för att utföra dem. Han ger oss aldrig ett uppdrag utan att ge oss kraften att utföra det. ”När människans vilja samarbetar med Guds blir den allsmäktig. Allt som måste göras enligt hans vilja måste också utföras i hans kraft. Allt han kräver går att genomföra” (Ellen White, Guds rike är som ..., s. 264).

När Paulus skrev till kolosserna hade evangeliet otroligt nog ”förkunnats för allt skapat under himlen” (Kol. 1:23). Naturligtvis var det inte alla som tog emot det. Men om vi tittar noga på de uppdrag han gav till apostlarna (Matt. 28:18–20) och till aposteln Paulus, så lovade Jesus aldrig att alla skulle bli lärjungar eller att alla skulle bli omvända. Evangeliet skall ”förkunnas i hela världen och bli till ett vittnesbörd för alla folk. Sedan skall slutet komma” (Matt. 24:14, kursivering tillagd). Hur ser detta vittnesbörd ut? Exakt hur ska det gå till?

Det här kvartalet kommer vi att studera Paulus brev till filipperna och kolosserna. De har viktiga likheter. Framför allt uppenbarar de Kristus, den ende som kan sammanlänka himmel och jord. Han är den trappa som Jakob såg sträcka sig från jorden till himlen (1 Mos. 28:12; jämför Joh. 1:51). Som Människosonen återlöser han oss från synden; som Guds Son går han i förbön för oss.

När vi studerar dessa brev kommer vi att se båda dessa aspekter av Jesus. Vi kommer att få ta del av några av de mest storslagna uttalanden som finns om Kristus gudomlighet och hur han gav upp allt för att rädda oss. Vi får se hur Paulus i fängelse brottas med problem i en församling som han själv grundat (Filippi) och i en församling som han själv aldrig ens besökt (Kolossai). De kontakter som Paulus etablerade i hela den tidens ”världskyrka” gjorde det möjligt för honom att, till och med från ett romerskt fängelse, svara på utmaningar. Han visste att hans tid var kort, och han gjorde allt han kunde för att föra församlingarna närmare himlen och varandra. På så sätt visar han oss hur Guds kyrka idag kan förena sig med himlen för att uppfylla den sista tidens uppdrag i Upp. 14, som vi känner som ”de tre änglarnas budskap”.

_Clinton Wahlen, fil.dr., är biträdande avdelningsledare för Biblical Research Institute vid generalkonferensen. Hans expertis ligger inom Nya testamentet, hermeneutik och Adventistsamfundets historia. Han har bott och arbetat i Tyskland, Nya Zeeland, Ryssland, Storbritannien och Filippinerna. Han och hans fru Gina har två vuxna barn, en svärdotter och två barnbarn._