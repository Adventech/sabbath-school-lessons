---
title:  När du inte ser Gud
date:  18/08/2022
---

Att tänka sig att ingen bryr sig om vad som händer med oss är mycket obehagligt. Men att tänka sig att Gud inte bryr sig om oss gör rejält ont.

För judarna som är i exil i Babylon verkar det som om Gud inte bryr sig om dem. De är fortfarande kvar där och känner sig fortfarande övergivna av Gud på grund av sin synd. Men Jesaja tröstar dem. Kapitel 40 är ett vackert avsnitt där Jesaja kärleksfullt talar till folket om deras Gud. ”Som en herde vallar han sin hjord. Han tar upp lammen i sin famn och bär dem i sina armar, han driver tackorna varligt” (Jes. 40:11). Men efter så lång tid tänker de landsförvisade judarna: Var är du, Herre? Vi ser inga tecken på att du fortfarande är kvar eller bryr dig om oss!

`Hur beskriver Jesaja Gud i Jes. 40:27–31? Hur stämmer beskrivningen med uppfattningen att ”jag vandrar osedd av Herren, min Gud tar sig inte an min sak”?`

En annan grupp människor som kan ha tänkt att Gud inte ser dem finns i Esters bok. Där nämns Gud inte en enda gång, men hela boken är ändå en berättelse om hur Gud ingriper för att rädda sitt folk från en oåterkallelig lag som befaller att de ska förgöras. Boken beskriver inte bara händelser i det förflutna utan symboliserar också en tid i framtiden då Guds folk åter ska bli förföljda och en lag återigen införas för att de ska gå under (Upp. 13:15). Kan du föreställa dig hur lätt det skulle vara att dra slutsatsen att om omständigheterna är så förfärliga måste Gud ha övergett sitt folk? Men vi behöver inte oroa oss. Samma Gud som räddade sitt utvalda folk i berättelsen om Ester ska rädda dem igen i den sista krisen.

`Vi har läst om hur Jesaja beskriver Gud för det landsförvisade judiska folket. Hur skulle du beskriva Gud för människor som känner att han har försvunnit eller övergett dem? Hur kan du lära dem att se med trons ögon och inte lita på det de ser omkring sig med sina mänskliga ögon?`