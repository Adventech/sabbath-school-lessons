---
title:  I Jesus namn
date:  15/08/2022
---

> <p></p>
> ”Om ni ber om något i mitt namn skall jag göra det” (Joh. 14:14).

Jesus kommer inte att vara kvar hos sina lärjungar länge till. Han som har varit deras stöd och uppmuntrat dem ska fara till himlen, och lärjungarna börjar känna sig förvirrade och maktlösa. Men fastän de inte ska se honom fysiskt längre ger Jesus dem ett fantastiskt löfte.

Läs Joh. 14:1–14. I vers 13 och 14 lovar Jesus att ge oss vad vi än ber om i hans namn. Det är därför vi nästan alltid avslutar våra böner med orden ”i Jesus namn, amen”.

`Vad brukar vi oftast tro att det betyder när vi säger det? Vad menar Jesus när han uppmuntrar oss att be på det viset? Vilka ledtrådar finns det som hjälper oss att förstå vad han menar?`

När vi ber ”i Jesus namn” kan vi vara övertygade om att hela ”maskineriet i himlen” sätter igång för oss. Vi kanske inte ser att änglarna är verksamma omkring oss. Men det är de. De har sänts i Jesus namn för att uppfylla våra önskemål.

När vi har bett i Jesus namn öppnar vi ibland ögonen och förväntar oss att allt ska vara annorlunda, men allting ser likadant ut. Guds kraft kan komma med dramatiska resultat som när Jesus stillade stormen. Men den kan också komma stilla och omärkligt som när den höll Jesus vid mod i Getsemane. Det kanske inte omedelbart händer något dramatiskt, men det betyder inte att Gud inte gör något för oss.

`Läs Joh. 14:1–14 en gång till. Tänk dig under läsningen att Jesus talar direkt till dig. Vilket hopp och vilken uppmuntran kan du få av löftena? Ställ dig samtidigt frågan: Finns det något i mitt liv som kan hindra att Jesus löften till mig går i uppfyllelse? Vad behöver jag ändra i mitt liv?`