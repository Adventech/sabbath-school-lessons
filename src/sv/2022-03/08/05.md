---
title:  Han bär våra bekymmer
date:  17/08/2022
---

Somliga har en liten tavla hemma där det står: ”Varför be när du kan oroa dig?” Vi ler för vi vet hur ofta vi oroar oss i stället för att komma till Gud med våra bekymmer.

Någon har sagt att när vårt liv blir invecklat ska vi ge det till Gud och låta honom knyta upp knutarna. Konstigt nog lyckas vi ändå hålla kvar problemen tills vi håller på att brista. Varför går vi inte till Gud förrän vi blir desperata?

`I 1 Pet. 5:7 citerar Petrus Ps. 55:23. Vilket budskap ger han oss här? Läs också Matt. 6:25–33.`

1 Pet. 5:7 är en mycket enkel text. Den innehåller ingen dold hemlighet, och den betyder precis vad den säger. Att kasta betyder att slänga och göra sig av med, så att det som orsakar smärtan och bekymren inte längre har med oss att göra.

Men vi kastar inte våra bördor var som helst. Våra bekymmer försvinner inte ut i tomma intet. Vi ger dem till vår Far i himlen som lovar att lösa problemen. Det är det Jesus säger i Matteusevangeliet. Problemet är inte att det är svårt. Snarare verkar det alldeles för lätt och för bra för att vara sant.

Oro kan ha många olika orsaker. Det kan vara stress på arbetet eller oväntad kritik. Känslan av att vi är oönskade och oälskade. Bekymmer med hälsan eller ekonomin. En känsla av att vi inte är bra nog för Gud, eller att vi tror att vi inte har fått förlåtelse. Oavsett varför är anledningen till att vi håller kvar våra problem att vi tror att vi kan lösa dem bättre än någon annan. Men Petrus uppmanar oss att tänka om. Skälet till att vi inte behöver oroa oss är att Gud bryr sig om oss. Men bryr han sig tillräckligt mycket om oss för att ingripa när en skilsmässa är på gång, eller när vi känner oss fullständigt hopplösa? Bibeln säger att han bryr sig tillräckligt mycket för att förvandla varje situation.

`Vad har du som bekymrar dig nu? Hur befogat det än är finns det inget som är för svårt för Gud. Kanske vårt största problem är att fastän vi tror att Gud känner till det och kan lösa det, så tror vi inte att han kommer att lösa det så som vi vill. Tänk efter och se om det stämmer i ditt liv.`