---
title:  Missionsnytt
date:  26/08/2022
---

#### Solen går upp över alla

Vi kallar Matt. 5 för Bergspredikan. I den sa Jesus många saker som var mycket chockerande för hans åhörare, och vers 44 och 45 är inget undantag: ”Älska era fiender och be för dem som förföljer er; då blir ni er himmelske faders söner. Ty han låter sin sol gå upp över onda och goda och låter det regna över rättfärdiga och orättfärdiga.”

I ADRA frågar vi inte människor vilken status de har, vilken ras de tillhör eller vilken religion de bekänner sig till innan vi hjälper dem. Vi hjälper dem för att de är våra bröder och systrar, skapade av Gud och älskade av honom.

Några av dem vi arbetar med plan-terar solrosor. Obita, som bor i norra delen av Uganda, är en av dessa. Han blev medlem av Akemkwene Farmers’ Group, en ADRA-grupp i Agago-distriktet, och fick lära sig mycket om jordbruk. Detta var någonting nytt för honom då han hade levt under den fruktade krigsherren Konis styre under hela sin uppväxt i ett läger för internflyktingar. Där fick man inte lära sig det som naturligt hade lärts ut från generation till generation när det gäller hur man skall bruka jorden.

Obita berättar om hur ADRA helt har förändrat hans liv. Från att vara enormt fattig och utan hopp om att kunna förbättra sitt liv är han idag en man som stolt visar upp sina enorma solrosor som han tar hand om med stor omsorg. Dessa solrosor har gjort det möjligt för honom att ge sin familj den mat de behöver för dagen. De har betalat skolavgifter och kunnat köpa förnödenheter som gör att familjen i dag känner sig nästan välbärgade. Familjen bidrar nu till samhällets återuppbyggnad istället för att bli en extra börda för ett samhälle som är enormt sårbart.

Solrosor är heliotropiska – det betyder att deras blommor följer solens rörelse över himlen. De absorberar ljuset från solen, och det är ett av de viktigaste villkoren för att de ska kunna utveckla sina oljerika frön som ger enorm skörd och som ger Obita hans levebröd.

När det är molnigt vänder sig solrosorna i stället mot varandra.

Vilka fina lärdomar man kan få av dessa märkvärdiga blommor:

– Vi bör också vända oss mot ljusets källa – Jesus (som solrosorna vänder sig mot solen).

– När vi har det svårt i livet bör vi vända oss till varandra och stödja varandra.

– Vår kärlek kommer att resultera i frukt som kan välsigna andra.

I Bergspredikan säger Jesus att vi ska älska våra fiender; hur mycket mer ska vi då inte älska dem som inte är fiender men kanske okända syskon. Gud slösar med sin sol över de rättfärdiga och de orätt-färdiga – borde då inte ADRA låta människokärleken spilla över och välsigna dem som lider på olika sätt! Och ett sätt är att hjälpa människor att odla solrosor.