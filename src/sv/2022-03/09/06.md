---
title:  Ett segrande vapen
date:  25/08/2022
---

Läs 2 Krön. 20:1–30. Joshafat upptäcker att lovsången är ett mäktigt vapen. När han får höra att ”en stor skara fiender” är på väg går han inte genast ut i strid utan bestämmer sig ”för att vända sig till Herren” (2 Krön. 20:3). När folket i Juda kommer till Jerusalem för att fasta medger Joshafat vilken svår situation de befinner sig i och säger: ”Vi står maktlösa mot denna stora skara som kommit emot oss. Vi vet inte vad vi ska göra, vi riktar våra blickar mot dig” (2 Krön. 20:12).

`Hur reagerar du instinktivt när du ser en ”stor skara” närma sig? Vad kan du lära dig av Joshafats svar om hur du ska handskas med starkt motstånd?`

När Herrens ande kommer över Jachasiel säger han: ”Det är inte er sak att strida, ställ upp er och stå stilla; ni skall bli vittnen till den seger som Herren ger er, Juda och Jerusalem. Var inte rädda och förskräckta! Dra ut mot dem i morgon, Herren skall vara med er” (2 Krön. 20:17). Därefter tillber de Gud och prisar Herren ”med stark röst” (2 Krön. 20:19). Trots att Gud ska strida för dem måste de gå ut och möta fienden.

Men det här är ingen vanlig krigsmarsch. Joshafat utser en kör som ska sjunga lovsånger till Gud när de marscherar. ”När de började jubla och lovsjunga lät Herren ammoniterna och folket från Moab och Seirs bergsbygd som dragit ut mot Juda överrumplas, så att de blev slagna” (2 Krön.  20:22).

Författaren skriver att Gud ingriper i samma ögonblick som de visar sin tro på hans löfte och sjunger: ”Tacka Herren, evigt varar hans nåd” (2 Krön. 20:21).

`Läs igenom dagens bibeltext en gång till. Vilka andliga principer hittar du som du kan tillämpa på din vandring med Gud – särskilt i prövningar och stress?`