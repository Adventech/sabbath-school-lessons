---
title:  Ett övertygande vittnesbörd
date:  24/08/2022
---

I Apostlagärningarna har lovsången en fantastisk effekt på dem som lyssnar. Läs Apg. 16:16–34. Paulus och Silas har blivit slagna och piskade och kastade i fängelse. Det finns ingen där som kan smörja deras såriga ryggar. Under stor fysisk smärta och med fötterna i stockar hamnar de i mörkret längst inne i den inre fängelsehålan, och medan de andra fångarna sitter och lyssnar börjar Paulus och Silas att sjunga och be.

Efter en jordbävning upptäcker fångvaktaren att varken Paulus eller Silas eller någon annan av fångarna har rymt. Då kastar han sig skräckslagen ner inför Paulus och Silas och frågar: ”Vad skall jag göra för att räddas?” (Apg. 16:29, 30).

`Varför börjar fångvaktaren tänka på sitt eget behov av räddning? Vilken roll tror du att Paulus och Silas böner och sånger spelar för att fångarna inte ska rymma och för att fångvaktaren och hela hans familj ska vända om till Gud?`

Det är förunderligt att tänka sig att vår lovsång kan förvandla evigheten för människor omkring oss. Om Paulus och Silas hade suttit i mörkret och mumlat och klagat som fångar ofta gör, tror du då att någon hade blivit räddad den natten?

Vi vet inte vad som hände med fångvaktaren och hans familj senare, men föreställ dig att de fick läsa det som Paulus senare skrev från ett fängelse i Rom: ”Ni har fått nåden att – ja, inte bara att tro på Kristus, utan också att lida för hans skull. Ni har samma strid att utkämpa som ni såg att jag hade och hör att jag fortfarande har” (Fil. 1:29, 30). Om de läste det och tänkte på vilken glädje Paulus lidande hade gett dem måste det väl ha gett dem en sång i hjärtat och en ny utmaning att förbli trogna vad det än skulle kosta.

`Vem tror du kan påverkas för Gud av en lovsång som kommer från ditt hjärta? Ansträng dig för att vara öppnare och tydligare med att prisa Gud bland andra människor. Du vet inte vilken positiv effekt det kan ha.`