---
title:  Be tills murarna faller
date:  22/08/2022
---

Det finns ett uttryck ”att måla in sig i ett hörn”. Tänk dig att du målar golvet i ett rum, och plötsligt inser att du har hamnat i ett hörn och inte kan komma ut utan att gå över det nymålade golvet. Du måste stanna tills färgen har torkat. Ibland verkar det som om vår tro målar in oss i ett hörn. Vi hamnar i en situation där vår tro fångar oss i en fälla. Vi ser situationen och måste antingen förkasta Gud och allt vi tror på, eller också tvingar vår tro oss att tro på det som verkar omöjligt.

Gud ledde israeliterna in i ett hörn. När de hade vandrat i öknen i 40 år ledde Gud dem inte till folktomma, fredliga gröna ängar utan till en av de starkast befästa städerna i hela landet. Sedan ska de gå runt Jeriko i tystnad i sex dagar. Den sjunde dagen säger Gud att de ska höja härskri, och när de gör det och prästerna stöter i hornen ska de segra.

`Läs Jos. 5:13–6:20. Vad vill Gud lära israeliterna?`

Ett högt härskri kan inte åstadkomma så starka vibrationer att Jerikos murar störtar samman. När Gud uppmanar israeliterna att ”höja härskri” är det samma slags rop som David skriver om i Ps. 66:1, 2: ”Hylla Gud, hela världen, spela och ära hans namn, ära honom med lovsång!” Härskriet är en lovsång! När de i sex dagar har tittat på de enorma murarna måste de ha dragit slutsatsen att de inte har en chans att själva få dem att falla.

`Hur hjälper tanken oss att förstå vad Heb. 11:30 betyder?`

`När Gud är på väg att göra något nytt i vårt liv kanske han leder oss till ett Jeriko eftersom han kanske behöver lära oss att segern inte kommer av vår styrka eller våra strategier. Allt vi behöver kommer utifrån. Oavsett vad vi står inför eller hur oövervinneligt det än verkar är vår roll att lovprisa Gud eftersom han är den som ger oss allt vi behöver. Det är vad tro omsatt i handling är.`