---
title:  Stommen för lovprisningen
date:  21/08/2022
---

Den kände ryske författaren Fjodor Dostojevskij (1821–1881) var dömd till döden men fick domen ändrad i sista ögonblicket. I stället fick han sitta i fängelse i åratal. Under sin tid i fängelset skrev han: ”Håll fast vid tron ända till slutet även om alla människor går vilse och du är den enda trofasta som är kvar. Lovprisa då Gud i din ensamhet.”

I våra studier har vi redan sett hur Paulus möter stort motstånd och förföljelse. Nu sitter han i fängelse i Rom. Ändå är han inte deprimerad, utan i stället skriver han ivrigt för att uppmuntra de troende i Filippi.

`Läs Fil. 4:4–7. Hur kan Paulus skriva så när han sitter i fängelse? Vad står det om hur vi kan få Guds frid?`

Det är en sak att vara glad när allt går bra, men Paulus uppmanar oss att alltid vara glada. Det kan låta konstigt. Om vi tar hans ord bokstavligt innebär det två saker: 1) Att alltid vara glad måste betyda att vi till och med ska vara glada när omständigheterna inte ger någon anledning till glädje. 2) Att alltid vara glad måste också betyda att vi ska lära oss att vara glada när vi inte känner för det.

Paulus uppmanar oss att lovprisa Gud fastän det ibland kan verka helt onaturligt. Det kanske inte heller verkar förnuftigt, och det beror på att det finns tillfällen då det verkar fel att vara glad. Att lovprisa är alltså att handla i tro. Tron beror inte på omständigheterna utan på det vi vet om Gud. På motsvarande sätt lovprisar vi inte därför att det känns bra utan därför att Gud är den han är och på grund av det han har lovat oss. Till vår förvåning är det en sådan tro som börjar forma våra tankar och känslor.

`Vilken sanning om Gud nämner Paulus i dagens text? Hur gör den honom glad till och med i fängelset? Skriv en kort lista på det du faktiskt vet om Gud. Gå igenom listan och tacka Gud för varje sak. Hur förändrar det dina känslor och din syn på ditt liv?`