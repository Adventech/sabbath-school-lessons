---
title:  Vår klippa och vår tillflykt
date:  01/09/2022
---

Stolta människor som är högmodiga och framfusiga har ofta lågt självförtroende. Deras högmod och stolthet och fullständiga brist på ödmjukhet fungerar som en täckmantel för något som saknas hos dem, kanske till och med omedvetet. Det som de behöver är det vi alla behöver, särskilt när vi är förtvivlade och plågade, nämligen trygghet och godkännande, och det kan vi bara få hos Jesus. Ödmjukheten är absolut inte ett tecken på svaghet, utan ofta är den ett starkt bevis på att vi står fasta på klippan Jesus.

`Läs Ps. 62:2–9. Vad kan bakgrunden till psalmen vara? Vad betonar David? Vilka andliga principer kan du lära dig av det han säger? Hur kan du lära dig att tillämpa dem i ditt liv?`

”Människor kommer att bli våra fiender utan anledning. Guds folks motiv kommer att misstolkas inte bara av världen utan också av deras egna syskon.  Herrens tjänare kommer att hamna i svåra situationer. Allt blir uppförstorat för att försvara dem som går på själviska och orättfärdiga vägar ... På grund av oriktiga framställningar kommer man att klä andra i oärlighetens mörka kläder på grund av att omständigheter utanför deras kontroll har gjort deras arbete komplicerat. De kommer att bli utpekade som människor man inte kan lita på, och det är medlemmar i församlingen som kommer att göra det. Guds tjänare måste beväpna sig med Jesus sinnelag.

De ska inte förvänta sig att slippa att bli förolämpade eller felbedömda. De kommer att kallas entusiaster och fanatiker. Men det gör dem inte missmodiga. Gud leder sitt verk så att det förhärligar hans namn” (Ellen White i The Upward Look, s. 177).

`Hur immun är du mot förebråelser och gliringar? Kanske inte så immun trots allt? Vad kan du göra för att hålla dig fastare vid Herren och förankra ditt förnuft och ditt egenvärde hos honom som älskar dig så mycket att han har dött för dina synder? Det bidrar till att skydda dig mot förolämpningar.`