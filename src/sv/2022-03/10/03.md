---
title:  Förbön om Guds nåd
date:  29/08/2022
---

`Vilken roll spelar Mose i 2 Mos. 31:1–14?`

När folket börjar tillbe guldkalven beslutar Gud sig för att de har gått för långt och säger att han ska förgöra folket och i stället göra Mose till ett stort folk. Men i stället för att ta emot Guds erbjudande vädjar Mose till Gud om att han ska vara barmhärtig mot sitt folk, och Gud ger efter.

I 2 Mos. 32:1–14 är Guds erbjudande att förgöra det upproriska folket och välsigna Mose ett prov för Mose. Gud vill att Mose ska visa hur stort medlidande han känner för det förtvivlade och olydiga folket. Och Mose klarade provet. Precis som Jesus vädjar han om nåd för syndarna. Det visar något mycket intressant, nämligen att ibland låter Gud oss kanske möta motstånd. Han låter oss gå igenom ett eldprov för att han, vi och hela världsalltet som ser på, ska se hur stort medlidande han har med dem som går vilse.

`Vilka skäl ger Mose för att be Herren att inte förgöra israeliterna?`

Textavsnittet visar också att opposition och olydnad är ett tillfälle att visa nåd. Den behövs mest när man inte förtjänar det. Men när vi minst förtjänar det är vi också minst villiga att ge det. När Moses syster Mirjam kritiserar honom ropar han till Herren och ber honom att bota henne från hennes spetälska (4 Mos. 12). När Gud blir vred på Korach och hans efterföljare och hotar att förgöra dem allihop faller Mose ner för att be för deras liv. När israeliterna nästa dag klagar på Mose om hur de upproriska har dött och om att Gud hotar att förgöra dem allihop, uppmanar Mose Aron att snabbt försona dem (4 Mos 16). Ödmjukt och osjälviskt och mitt i eldprovet söker Mose nåd för dem som absolut inte förtjänar det.

`Tänk på människor omkring dig som du anser är de som minst av allt förtjänar nåd. Hur kan du ödmjukt och osjälviskt visa dem Guds nåd?`