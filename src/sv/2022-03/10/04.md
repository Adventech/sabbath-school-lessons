---
title:  Älska dem som skadar dig
date:  30/08/2022
---

Någon har sagt: ”Att älska våra fiender betyder inte att vi ska älska jorden som pärlan ligger gömd i, utan det betyder att vi älskar själva pärlan ... Gud älskar oss inte därför att vi förtjänar det, utan vi blir värda att älskas därför att han älskar oss.”

`Vad brukar du se när du ser på dina ”fiender”, pärlan eller jorden den ligger i?`

`I Matt. 5:43–48 uppmanar Jesus oss att älska våra fiender och be för dem. Vilket exempel från naturen ger Jesus för att hjälpa oss att förstå varför vi ska älska våra fiender? Vad är det han vill lära oss?`

I Matt. 5:45 använder Jesus sin Far i himlen för att illustrera hur vi ska behandla dem som sårar oss och låter oss gå igenom ett svårt eldprov. Jesus säger att hans Far låter välsignelserna regna över både rättfärdiga och orättfärdiga. Om nu Gud till och med ger de orättfärdiga regn, hur ska då inte vi behandla dem?

Jesus säger inte att vi alltid ska visa alla som ger oss bekymmer en varm, kramgo känsla fastän det också kan vara möjligt. I grunden ska kärleken till våra fiender inte vara den känsla vi har för dem utan specifika handlingar som visar omsorg och hänsyn.

Jesus avslutar med en vers som ofta skapar diskussion: ”Var fullkomliga, så som er fader i himlen är fullkomlig” (Matt. 5:48). I sammanhanget är betydelsen mycket tydlig: de som vill vara lika fullkomliga som Gud måste visa sina fiender kärlek precis som Gud gör. Att vara fullkomlig i Guds ögon är att älska sina motståndare, och att göra det kräver ett ödmjukt hjärta som bara Gud kan ge.

`Tänk på vår definition av ödmjukhet (att stå ut med smärta med tålamod utan att hysa någon ovilja) och räkna upp vad du behöver förändra för att låta Gud göra dig så ödmjuk i hjärtat att det hjälper dig att ha rätt inställning till dina ”fiender”.`