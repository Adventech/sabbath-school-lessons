---
title:  När Guds tid är inne
date:  05/09/2022
---

`Vad kan vi lära oss om Guds känsla för rätt tid i Rom. 5:6 och Gal. 4:4?`

Paulus skriver att Jesus kom för att dö vid exakt rätt tidpunkt, men inte varför det var rätt tid. Det är lätt att läsa de här verserna och undra: Varför väntar Jesus i tusentals år innan han kommer till jorden för att ta hand om synden – förstår man inte i världsalltet långt tidigare att synden är något mycket ont? Vi kan också undra varför Jesus väntar med att komma för andra gången och vi kanske frågar: Varför väntar Gud så länge med att svara på min bön?

`Tänk till exempel på profetian om de 70 veckorna i Dan. 9:24–27 som är den profetia som pekar på att Jesus är Messias. (Läs den gärna igen om du känner behov av det). Hur lång är den tidsperioden? Vad visar det om att vi behöver lära oss att vänta på Guds tidtabell till och med när det verkar dröja mycket länge?`

Det finns många viktiga andliga skäl till att vi ibland får uppleva långa väntetider.

- Väntandet kan dra vår uppmärksamhet från ”saker” tillbaka till Gud. 
- Väntandet kan ge oss tillfälle att utveckla en tydligare bild av våra egna motiv och önskningar. 
- Väntandet bygger upp uthålligheten – den andliga kraften. 
- Väntandet öppnar dörren till att vi ska kunna utveckla andlig styrka, tro och tillit. 
- Väntandet låter Gud lägga andra bitar i pusslet så att vi får helhetsbilden. 
- Vi kanske aldrig får veta anledningen till att vi måste vänta och därför lär vi oss att leva av tro.

Kan du tänka på några andra anledningar till att vi kan få vänta?

`Vilka exempel kan du hitta i Bibeln på att Gud har ett eget tidsschema? Hur kan de lära dig att lita på att det han gör för dig är rätt när hans tid är inne? (Tänk till exempel på Abraham och Sara och deras löfte om en son.) Ställ dig frågan: ”Kan det finnas något som jag gör som kanske fördröjer svaret på en bön som kanske kunde ha blivit besvarad för länge sedan?”`