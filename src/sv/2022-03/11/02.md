---
title:  Tålamodets Gud
date:  04/09/2022
---

`Vad kan vi lära oss av Rom. 15:4, 5?`

Vi brukar lätt bli otåliga när vi verkligen vill ha något eller har fått löfte om något som vi inte har fått än. Ofta blir vi inte nöjda förrän vi får det vi har längtat efter. Och eftersom vi sällan får det vi vill ha när vi vill ha det, betyder det att vi kan bli irriterade och otåliga. I det tillståndet är det så gott som omöjligt att vara lugn och lita på Gud.

Det är smärtsamt att vänta. Ordet vänta i Ps. 37:7 kommer av ett hebreiskt ord som också kan betyda ”ha ont, skaka, darra, vara skadad, vara sorgsen”. Det är inte lätt att lära sig tålamod, och ibland är det just så ett eldprov är.

`Läs Ps. 27:14; 37:7 och Rom. 5:3–5. Vad har de verserna att säga oss? Vad leder tålamod till?`

Medan vi väntar kan vi antingen koncentrera oss på det vi väntar på eller på Gud som håller allt i sin hand. Det som gör skillnad när vi väntar på något är inte hur länge vi behöver vänta utan vår inställning medan vi väntar. Om vi litar på Gud och har lämnat vårt liv åt honom och överlåtit vår vilja åt honom, kan vi vara säkra på att han gör det som är bäst för oss när det är bäst för oss, oavsett hur svårt det ibland är att tro på det.

`Vad väntar du ivrigt på? Hur kan du lära dig att överlåta allt åt Gud och hans tidsschema? Be dig till rätt inställning mot Gud och överlåt dig helt åt honom.`