---
title:  'David: ett typexempel på att vänta'
date:  06/09/2022
---

I 1 Sam. 16:1–13 ser vi hur den unge David blir smord till kung av Samuel. Men det är lång väg från hans far Jishajs betesmarker till tronen i Jerusalem. Säkert känner han ibland att han går genom ett eldprov.

Först blir den unge David kallad till att spela musik för att lugna Saul i hans oro (1 Sam. 16). Senare blir han israeliternas hjälte när han dödar Goljat (1 Sam. 17). Sedan följer många år när David flyr för sitt liv. Både Saul och hans son Jonatan vet att David ska bli nästa kung (1 Sam. 23:17; 24:21). Men David gör ingenting för att påskynda den framtid som Gud ska ge honom. Snarare verkar det som om han gör tvärtom. Till och med när Saul försöker döda David och han klipper av en flik från kungens mantel önskar han att han aldrig hade gjort det (1 Sam. 24:5–7). Även när Saul återigen försöker döda David, vägrar David att döda Saul när tillfället ges (1 Sam. 26:7–11).

`Varför vägrar David att döda Saul? Vilka principer lär det oss om hur Gud genomför sina planer för vårt liv? 1 Sam. 26:1–11.`

`Läs 1 Sam. 26:12–25. Hur påverkas Saul av att David vägrar att döda honom? Vad lär det oss om fördelarna med att vänta på Gud?`

När vi ser på Davids väg till tronen kan vi kanske sammanfatta den i en kort mening: ta inget som Gud inte har gett dig än. Det är alltid bäst att ta emot Guds gåvor ur hans hand när hans tid är inne. Det kan innebära en lång väntan. Bönskott kan bokstavligen växa på några timmar medan en ek tar många år. Men när starka vindar blåser rycker de inte upp eken.

`Tänk så lätt det hade varit för David att försvara sig om han hade dödat Saul. David hade ju fått veta att han skulle få tronen, och Saul var i alla fall ond.) Ändå visar hans handlingar verklig tro på Gud. Vad kan du lära dig av hans exempel medan du väntar?`