---
title:  Jesus i Getsemane
date:  20/09/2022
---

> <p></p>
> ”Min själ är bedrövad ända till döds. Stanna här och vaka” (Mark. 14:34).

Hur mycket Jesus än led under sina 33 år på jorden var det ingenting jämfört med vad han stod inför de sista timmarna före korsfästelsen. Redan före tidens början fanns planerna på Jesus offer för världens synd, och nu skulle det ske. Se Ef. 1:1–4; 2 Tim. 1:8, 9; Tit. 1:1, 2.

`Vad har Matt. 26:39; Mark. 14:33–36; Luk. 22:41–44 att säga om Jesus lidanden i Getsemane?`

”Han gick bort ifrån dem ett litet stycke, inte längre än att de både kunde se och höra honom, och föll hjälplös till marken. Han kände att han höll på att bli skild från sin Far på grund av synden. Den avgrunden var så bred, så svart och så djup att den fick hans inre att rygga tillbaka. Han fick inte använda sig av sin gudomliga makt för att fly från den ångesten. Som människa måste han lida följderna av människans synd. Som människa måste han uthärda Guds vrede mot överträdelsen.

Jesus befann sig nu i en situation som var helt annorlunda än den som han tidigare hade befunnit sig i hela tiden. Hans lidande kan bäst beskrivas med profetens ord: ’Svärd, upp mot min herde, mot den man som står mig nära, säger Herren Sebaot’ (Sak. 13:7). Jesus var den syndiga människans ställföreträdare och garant, och nu led han under den gudomliga rättvisan. Han såg vad den rättvisan innebar. Hittills hade han varit en förebedjare för andra. Nu längtade han själv efter att ha en förebedjare” (Ellen White: Messias, s. 639).

`Tänk igenom vad som händer med Jesus i Getsemane. Världens synder har redan fallit över honom. Försök föreställa dig hur det är. Ingen människa har någonsin blivit kallad att gå igenom någonting sådant tidigare. Vad visar det om Guds kärlek till oss? Vilket hopp ger det dig?`