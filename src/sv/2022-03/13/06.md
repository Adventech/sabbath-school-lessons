---
title:  En lidande Gud
date:  22/09/2022
---

Det är lika bra att vi inser fakta. Så länge vi är kvar här på jorden kommer vi att få lida. Det är vårt öde som fallna människor. Inget i Bibeln lovar oss något annat. Tvärtom ...

`Vad har följande bibeltexter att säga om saken? Apg. 14:22; Fil. 1:29; 2 Tim. 3:12.`

Mitt i lidandet finns det två saker vi bör tänka på.

För det första har vår Herre Jesus lidit mer än någon av oss någonsin kommer att få göra. På korset var det ”våra sjukdomar han bar, våra plågor han led” (Jes. 53:4). Han har lidit för varje individ. Han som var syndfri blev ”till ett med synden för vår skull” (2 Kor. 5:21). Han har lidit så mycket för oss syndiga människor att vi inte ens kan föreställa oss det.

För det andra ska vi tänka på följderna av Jesus lidande när vi lider, det vill säga på det som vi har fått löfte om på grund av det Jesus har gjort för oss.

`Vad har vi fått löfte om? Joh. 10:28; Rom. 6:23; Tit. 1:2; 1 Joh. 2:25.`

Oavsett vårt lidande här har vi fått löfte om evigt liv tack vare Jesus. Vi får det tack vare att han tog straffet för vår synd, tack vare det starka budskapet i evangeliet om att vi genom tro kan bli fullkomliga i Jesus nu. Vi har fått det löftet tack vare det som Jesus har gjort, tack vare hans fullkomliga liv och hans fullkomliga offer. Vårt liv är fullt av smärtor, besvikelser och förluster. Men det är inte mer än ett ögonblick i jämförelse med den evighet som väntar oss, en evighet i nya himlar och en ny jord som är utan synd, lidande och död. Allt det har vi fått löfte om, och det gäller oss bara tack vare Jesus och det eldprov han gick igenom för att han en dag snart ”när hans elände är över skall ... se ljuset och bli mättad av insikt” (Jes. 53:11).