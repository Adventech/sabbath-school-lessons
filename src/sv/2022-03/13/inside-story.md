---
title:  Missionsnytt
date:  23/09/2022
---

#### ”Fråga Felipe”

För Felipe började allt i femman. Då förväntades han för första gången att delta i religionsundervisningen på sin privatskola i Brasilien. Hans föräldrar förklarade för rektorn att deras familj var adventister och bad om att Felipe inte skulle bli tvingad att delta.

Rektorn såg större problem som väntade på Felipe i framtiden. ”Hur ska han kunna ta examen utan att gå på lektionerna på lördagarna?” frågade rektorn.

Men han gav Felipe tillåtelse att lämna klassrummet och läsa sin bibel och sabbatsskolläxa i ett annat rum under religionstimmen.

Felipe gillade inte att vara annor-lunda än de andra barnen. Men samtidigt ville han inte kompromissa för att bli som de. ”Gud hjälpte Daniel och Josef när de höll fast vid sin tro. Han kommer säkert att hjälpa mig också”, tänkte han.

Följande år gick Felipe i sexan, och hans klass började gå i skolan även på lördagarna. I början var det bara två eller tre lektioner. Felipe gick inte till skolan på lördagarna utan studerade med hjälp av sina vänners anteckningar. Hela grundskolan respekterade skolan Felipes rätt att gå till kyrkan på lördagarna.

När Felipe skulle börja gymnasiet ville dock rektorn ställa en fråga till hans föräldrar. ”Många lektioner och tentor kommer att hållas på lördagarna”, sa han. ”Är ni säkra på att ni vill att Felipe ska gå kvar i den här skolan?”

Felipes far var helt säker. Han ville att hans son skulle stanna i skolan, eftersom det var samma skola där han själv hade gått många år tidigare.

Felipe gick aldrig till skolan på lördagarna. Han missade många lektioner, men Gud välsignade honom, och han lyckades ta studenten.

Sedan var det dags för Felipe att göra inträdesprovet för att studera medicin vid ett statligt universitet. Hans dröm var att bli läkare.

Även på universitetet hölls en del lektioner på lördagarna. Under Felipes tredje studieår hade han i ett ämne fyra lektioner i veckan, varav två på lördagen. Han gick inte till lördagslektionerna, men den här gången var inte läraren villig att bortse från detta.

Då grep Gud in. När Felipe anmälde sig till nästa termin fick han veta att ovanligt många elever hade blivit underkända i samma ämne under föregående termin. Som ett resultat skulle en extra kurs erbjudas, och den hölls inte på lördagar.

Idag är Felipe professor vid universitetet där han en gång studerade. För bara några dagar sedan nämnde en lärare under fakultetsmötet att det fanns en adventist i en av hans klasser.

”Hur ska hon klara att ta sin examen om hon missar mina lektioner på lördagarna?” frågade han.

”Fråga Felipe”, svarade en annan lärare. ”Han är ett levande bevis på hur någon kan missa lördagskurser och ändå ta examen.”

En del av de gåvor som vi ger i dag till kvartalets speciella missionsprojekt kommer att användas till att etablera fyra nya kyrkor i Felipes hemland Brasilien. Ytterligare fyra kyrkor kommer att öppnas i Bolivia. Tack för era gåvor som bidrar till att sprida evangeliet inom Sydamerikanska divisionen!