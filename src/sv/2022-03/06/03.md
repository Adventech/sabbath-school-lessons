---
title:  Gud och människan tillsammans
date:  01/08/2022
---

Vad är det bästa du någonsin gjort? Allt talar för att det du presterat inte bara hänt därför att du lyckats ta dig ur sängen på morgonen. Om vi ska uppnå något som är värdefullt i livet krävs det tid och kraft. Det är inte annorlunda för oss som Jesus lärjungar.

`I Kol. 1:28, 29 skriver Paulus om hur Gud verkar i honom, men han visar att mänskliga ansträngningar också är inblandade. Hur? Läs 5 Mos. 4:4; Luk. 13:24; 1 Kor. 9:25; Heb. 12:4.`

I Kol. 1:29 får vi en intressant inblick i hur Paulus ser sin relation med Gud i det han gör. Han säger att han kämpar, men med Guds kraft. Det ord som har översatts med ”strävar” betyder ”att bli trött” eller ”att bli utmattad”. Det brukar särskilt användas om idrottare som tränar. Ordet för ”kämpar” kan betyda ”anstränger sig”. Vi har alltså bilden på en idrottsman som anstränger sig för att vinna. Men så vänder Paulus på steken, för han kämpar inte med allt han har utan med allt som Gud ger honom. Här är en enkel slutsats om Paulus verk: det är ett verk med stora personliga ansträngningar och disciplin, men det utförs i Guds kraft. Relationen verkar på precis samma sätt som när vi strävar efter att likna Jesus.

Det här är viktigt att tänka på, för vi lever i en värld där vi vill få mer och mer med mindre och mindre ansträngningar. Den tanken smyger sig in i kristendomen också. En del kristna evangelister lovar att bara du tror så kommer den heliga Anden att falla över dig med förunderlig övernaturlig kraft och utföra stora underverk. Men det kan vara en farlig halvsanning, för det kan leda oss till att tro att vi bara behöver vänta på att Guds kraft ska komma medan vi sitter bekvämt i våra fåtöljer!

`Hur har du upplevt den strävan och kamp som Paulus skriver om? Vad har Gud uppmanat dig att kämpa med? Hur kan du lära dig att följa Guds vilja?`