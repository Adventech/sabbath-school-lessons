---
title:  Missionsnytt
date:  05/08/2022
---

#### En kyrka i hemstaden

Det var sent på kvällen och dags för Simone att ta sin rast på sjukhuset i södra Brasilien där hon arbetade som sjuksköterska.

TV:n var påslagen i personalrummet, och Simone tänkte byta kanal. Men innan hon hann göra det märkte hon att en äldre man talade. Det han sa fångade hennes intresse. Han pratade om hälsa, och det ville Simone höra mer om. Programmet sändes på kanalen Novo Tempo som är en del av Hope Channels nätverk. Novo Tempo sänder program på portugisiska i Brasilien.

Från den kvällen såg Simone på Novo Tempos program regelbundet. Hon gillade programmen, och hon blev samtidigt intresserad av Adventistsamfundet.

Under tiden hade Simone bett Gud om att hon skulle få en tillsvidareanställning. Hon fick bara tillfälliga jobb på olika sjukhus och tog andra personals skift nu och då.  Hon längtade efter ett eget fast arbete så att hon kunde köpa ett hem och få ekonomisk trygghet för sina två döttrar, Jaqueliny och Ana Claudia.

”Käre Gud”, bad hon, ”snälla hjälp mig att hitta ett fast jobb.”

Men Simone fick bara ett erbjudande om ytterligare en tidsbegränsad anställning. Den här gången i en stad som låg cirka 150 mil därifrån i centrala Brasilien. Simone tittade fortfarande på Novo Tempo och bestämde sig för att leta efter en adventistkyrka i den nya staden. Men utan att lyckas.

Då ändrade Simone sina böner. I stället för att be om att få ett fast jobb bestämde hon sig för att be Gud om att det skulle byggas en ny adventkyrka i hennes stad.

”Käre Gud”, bad hon, ”låt det byggas en adventkyrka här.”

En kort tid senare fick Simone ett erbjudande om att arbeta en tid som sjuksköterska i ännu en stad. Hon och hennes döttrar behövde inte flytta så långt den här gången. Staden Uruíta låg bara 25 minuter bort med bil. Simone hoppades hitta en adventistkyrka i den nya staden, men återigen fanns det ingen. Så hon fortsatte att be och bad Gud att en adventistkyrka skulle öppnas i staden.

”Käre Gud”, bad hon, ”låt det byggas en adventistkyrka här.”

När Simone åkte hem från jobbet på sjukhuset en dag såg hon en skylt utanför en byggnad i stadens centrum. På skylten stod det ”Novo Tempo”. I Brasilien har många adventkyrkor skyltar med texten ”Novo Tempo”.

Simone kunde inte tro sina ögon! Äntligen fanns det en adventkyrka i hennes stad. Hon gick raka vägen in i kyrkan som hade invigts en kort tid tidigare. Hon presenterade sig för de två pastorerna, Luis och Israel.

”Jag har länge bett att en adventkyrka skulle finnas i staden där jag bor!” utbrast hon.

Pastorerna var glada över att få träffa Simone. Och de gladde sig över att höra att hon hade lärt sig om Adventistsamfundet genom Novo Tempo.

Tack för att du planerar för att ge en generös missionsgåva den 24 september! Våra gåvor kommer att användas till att bygga fyra nya adventkyrkor i Brasilien så att fler människor, som Simone, kan hitta en adventkyrka i sina hemstäder.