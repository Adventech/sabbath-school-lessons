---
title:  Vi måste hålla ut
date:  04/08/2022
---

`Läs berättelsen i 1 Mos. 32 om när Jakob kämpar med Gud. Vad visar den om uthållighet till och med i motgång? Tänk på sammanhanget och Jakobs situation innan du svarar.`

Vi vet vad som är rätt och vill göra det rätta, men när vi hamnar i svårigheter kan det vara svårt att hålla fast vid Gud och hans löften. Det beror på att vi är svaga och rädda. En viktig tillgång för oss kristna är därför uthållighet, det vill säga förmågan att fortsätta fastän vi vill ge upp.

Jakob är ett av de bästa exemplen på uthållighet i Bibeln. Många år tidigare har han lurat sin bror Esau och förmått sin far till att ge honom förstfödslorätten, och ända sedan dess har han flytt av rädsla för Esaus önskan att döda honom (1 Mos. 27). Fastän han fått underbara löften om Guds ledning och välsignelse i drömmen om trappan som leder till himlen är han fortfarande rädd (1 Mos 28). Jakob vill desperat få Guds försäkran om att Gud tar emot honom, och att de löften han fått många år tidigare fortfarande gäller. När han slåss med en man som faktiskt är Jesus får han ett slag så att höften går ur led. Därefter kan det inte ha varit möjligt att slåss mer, för smärtan måste ha varit ytterst plågsam. Det måste ha övergått från slagsmål till att hålla fast. Jakob håller fast vid Jesus under outhärdlig smärta tills han får försäkran om att Jesus välsignar honom. Jesus säger till honom: ”Släpp mig ... dagen gryr!” (1 Mos. 32:26).

Jakob får sin välsignelse därför att han håller fast trots smärtan. Så är det för oss också. Gud kanske också får vår ”höft” att gå ur led, och sedan ber han oss att hålla fast vid honom i smärtan. Gud låter de smärtsamma ärren fortsätta – Jakob haltar fortfarande när han möter sin bror. Utåt sett är det en svaghet, men för Jakob är det ett tecken på hans styrka.

`Vilka praktiska val kan du göra (föreningsliv, livsstil, läsning, sunda vanor, det andliga livet) som hjälper dig att hålla fast i Gud mitt i svårigheter och frestelser?`