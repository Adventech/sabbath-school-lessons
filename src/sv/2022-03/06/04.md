---
title:  En fostrad vilja
date:  02/08/2022
---

En av viljans största fiender är känslorna. Vi lever alltmer i en kultur som bombarderas av bilder och musik som riktar sig till våra sinnen och väcker våra känslor – vrede, fruktan eller lust – utan att vi märker det. Hur ofta tänker vi inte: ”Vad känner jag för att äta i kväll?” ”Vad känner jag för att göra i dag?” ”Känns det bra att köpa det här?” Vi involverar känslorna alltmer i våra beslut. Känslor behöver inte vara fel, men det jag känner kan ha väldigt lite att göra med vad som är rätt eller bäst. Våra känslor kan faktiskt ljuga för oss. ”Hjärtat är bedrägligast av allt” (Jer. 17:9). Känslorna kan ge en falsk bild av verkligheten och få oss att göra dåliga val och skapa ett eldprov åt oss.

`Vilka exempel kan du tänka på i Bibeln där människor har gjort val som grundar sig på känslor snarare än på Guds ord? Vad blev följderna? Läs till exempel 1 Mos. 3:6; 2 Sam. 11:2–4; Gal. 2:11, 12.`

`Vad bekymrar Petrus sig för i 1 Pet. 1:13, och vad vill han att hans läsare faktiskt ska göra?`

Petrus förstår att tankarna är rodret som vi styr vår kropp med. Om vi tar bort det som styr tankarna blir vi styrda av känslor som kommer över oss. Tänk dig att du går på en smal stig och är på väg hem till Herden. Längs vägen går många stigar i olika riktningar.  En del går till platser som vi inte vill gå till. Andra ser frestande ut. De tilltalar våra känslor och önskningar. Men om vi väljer någon av dem lämnar vi den rätta stigen och går åt ett håll som det kan vara ytterst svårt att lämna.

`Vilka viktiga beslut står du inför? Ställ en ärlig fråga till dig själv: ”Hur kan jag veta om jag grundar mina val på känslor i stället för på Guds ord?”`