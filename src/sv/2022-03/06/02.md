---
title:  Sanningens ande
date:  31/07/2022
---

Har du någonsin bett ”Gode Gud, gör mig till en god människa” och sedan verkar inget ändra sig? Hur är det möjligt att vi ber att Guds förändrande kraft ska verka i oss, men våra liv ser ändå ut att vara likadana som tidigare? Vi vet att Gud har obegränsade, övernaturliga resurser som han gärna vill ge oss. Vi vill verkligen dra fördel av det, men ändå ser vårt liv inte ut att förändras enligt Guds erbjudande.

Varför? Ett skäl är skrämmande enkelt. Anden har obegränsad makt att förvandla oss, men våra val kan begränsa det Gud gör.

`I Joh. 16:5–15 kallar Jesus den heliga Anden för ”sanningens ande” (vers 13). Vad visar det att den heliga Anden gör för oss?`

Den heliga Anden kan visa oss våra synder, men han kan inte tvinga oss att vända om. Han kan visa oss sanningarna om Gud, men han tvingar oss inte att tro på dem eller följa dem. Om Gud tvingade oss skulle vi förlora vår fria vilja, och Satan skulle då anklaga Gud för att manipulera oss.

I början av striden i himlen tvingar Gud inte Satan eller någon av änglarna till att tro att han är rättfärdig och god och inte heller till att vända om. I trädgården i Eden där så mycket står på spel visar Gud mycket tydligt sanningen om trädet mitt i trädgården. Men han hindrar inte Eva och Adam från att använda sin fria vilja för att inte lyda. Gud handlar inte annorlunda med oss i dag. Anden visar sanningen om Gud och synden och säger: ”Vad ska du nu göra med tanke på vad jag har visat dig?”

Det är likadant när vi går igenom en svår prövning. Ibland finns den just därför att vi inte har lytt Gud eller vänt om från våra synder. Om Gud ska verka i sådana fall måste vi medvetet välja att vända om och lyda honom för att hans makt ska förvandla oss.

`Vad har ”sanningens ande” övertygat dig om den senaste tiden? Hur noga lyssnar du på honom? Och viktigast av allt, vad väljer du att göra med din fria vilja?`