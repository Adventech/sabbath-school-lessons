### Den korsfäste skaparen

"Allt blev till genom det, och utan det blev ingenting till av allt som finns till" (Joh. 1:3).

"Allt" blev till genom det, det vill säga Jesus, och ändå står det i Bibeln att Jesus grät (Joh. 11:35). Gråter Skaparen? Dessutom är han "föraktad och övergiven av alla, en plågad man" (Jes. 53:3). Skaparen – en plågad man, föraktad och övergiven? En gång ropar han: "Min Gud, min Gud, varför har du övergivit mig?" (Matt. 27:46).

Hur kan det här hänga ihop? Det beror på att Jesus som är vår skapare också är vår räddare, och som sådan är han en korsfäst Gud – Skaparen blir människa och som människa genomlider han ett liv av uppoffringar och möda som slutar med att han blir hängd på ett romerskt kors.

Vår skapare i vilken "vi lever, rör oss och är till", lider som människa mer än någon av oss någonsin kan göra (Apg. 17:28). Vi kan bara uppleva våra egna sorger och våra egna bekymmer. På korset var det "våra sjukdomar han bar, våra plågor han led" (Jes. 53:4).

Allihop. Det är den mest förunderliga händelsen i hela den kosmiska historien.

Mot den bakgrunden (där en korsfäst Gud hägrar över oss) ska vi de närmaste månaderna försöka att bättre förstå det oförståeliga – vårt eget lidande, de lidanden som de kristna som har lämnat sitt liv åt Jesus genomgår. 

Vi hävdar inte att vi har alla svaren eller ens många. Vi hävdar bara att "Gud är kärlek" och att vi, fastän sådant här händer, kan lita på Gud trots dem och faktiskt växa genom dem hur smärtsamt det än kan vara (1 Joh. 4:8).

Det här kvartalet ska vi studera Guds ord och se hur andra människor lyst i sin tro fastän de stått inför förtvivlan, bedrägeri, besvikelser, förluster, orättvisor och övergrepp (låter något av det bekant?). Hur har de klarat sig? Vad har de lärt sig? Vad kan vi lära oss av dem?

När vi ser på de människorna, deras erfarenheter, deras kamp och deras trosprövningar (som kanske påminner om våra egna) ska vi alltid se på dem mot bakgrund av det som hände på korset. Vi måste alltid komma ihåg att vad någon än står inför så har Jesus, vår skapare och frälsare, gått igenom något värre.

Vår Gud är en lidande Gud. Till och med den franske författaren Albert Camus (1913–1960) som knappast var kristen förstår betydelsen av Jesus död på korset och av Guds lidanden där: "Kvällen på Golgota är viktig i människans historia därför att gudomen avstod från sina traditionella förmåner och drack dödens pina till sista droppen, inklusive förtvivlan" (Albert Camus: The Rebel, 1991, s. 33). Eller som Ellen White uttrycker det: "Korset visar oss med våra tröga tankar vilken smärta som synden har orsakat Gud ända sedan den uppstod" (Ellen White: Vägen till mognad, s. 283).

Våra studier är inte ett försvar för att existensen av en god och allsmäktig Gud är förenlig med yttringar av ondska och olycka i världen. Snarare är de ett försök att hjälpa oss på vår väg genom det oundvikliga lidande vi alla står inför här i en värld där det är lika lätt att synda som det är att andas. Det vi ska göra är att visa att smärta, lidande och förlust inte betyder att Gud har övergett oss, utan det betyder bara att vi som troende nu delar andra fallna människors öde. Skillnaden är att vi genom Jesus och det hopp han ger oss kan hitta mening och mål i det som verkar meningslöst och hopplöst och att vi, fastän vi inte kan föreställa oss hur, kan lita på löftet att "Gud på allt sätt hjälper dem som älskar honom att nå det goda" (Rom. 8:28). Det är den Gud som har skapat allting samtidigt som han också har lidit så oändligt mycket (och det är därför vi älskar honom).