---
title:  Ersättare för Gud
date:  15/09/2022
---

När vi litar på vår egen kraft glömmer vi lätt Gud och förlitar oss på vår egen kraft. Vi kan också förlita oss på något annat som får ta Guds plats. Somliga som känner sig deppiga går ut och shoppar för att bli gladare. Andra söker berömmelse när de känner sig ofullständiga. Åter andra har problem med sin make eller maka och söker någon annan gemenskap och spänning. Mycket av detta kan lätta trycket, men det löser inte nödvändigtvis problemet eller lär oss hur vi ska handla bättre nästa gång. Det är bara Guds kraft som kan göra det. Problemet är att vi ofta litar på ersättare i stället för på Gud själv.

Här är tre ersättare som vi ibland använder i stället för Gud:

- Vi använder mänsklig logik eller hänvisar till tidigare erfarenheter när vi i stället behöver nya uppenbarelser från Gud.
- Vi utestänger problemen från våra tankar när vi i själva verket behöver Guds lösningar på dem.
- Vi flyr från verkligheten för att undvika Gud när vi i stället behöver gemenskap med honom för att få hans kraft.

Sakarja hjälper oss att se det som är viktigast. Efter många år utomlands har de landsförvisade äntligen återvänt från Babylon, och genast börjar de bygga upp templet igen. Men de får otroligt starkt motstånd (bakgrunden till det som händer finns i Esra 4–6). Därför ger Sakarja ett budskap för att uppmuntra Serubbabel som leder arbetet.

`Läs Sak. 4. Vad menar Gud i vers 6? Hur kan den heliga Anden påverka avslutningen av byggandet? Vad lär det oss om relationen mellan den heliga Anden och det praktiska vi gör?`

Gud hindrar inte motståndarna till tempelbygget, och han skonar inte heller Serubbabel från den stress som det medför. Gud skyddar oss inte alltid från motstånd. Men när motståndet kommer kan Gud använda det som en prövning för att lära oss att lita på honom.

`Vad är din första reaktion när du drabbas av stress? Mat? TV? Bön? Gud? Vad visar ditt svar dig om vad du behöver lära dig eller förändra?`