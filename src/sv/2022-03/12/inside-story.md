---
title:  Missionsnytt
date:  16/09/2022
---

#### Vad drömmer du om?

Det är december och jag befinner mig i Deir ez-Zour i nordöstra Syrien. Staden var under belägring i tre år, och stora delar av den är totalt förstörda. Sakta börjar nu staden återgå till ett mer normalt tillstånd, som det är i många delar av Syrien efter över sex år av krig.

Resan till Deir ez-Zour är inte lätt. Det finns många polis-stopp på vägen. Man kör förbi hus och fastigheter som är totalt demolerade. Detta är verkligen en efterkrigszon.

Det är kväll och jag och mina kollegor från ADRA Syrien är hemma hos Ali, 25 år gammal, och hans familj i deras enkla hem. För Ali är det en speciell dag. Han föddes nämligen förlamad från midjan och ner, och under kriget blev livet extra plågsamt för honom och familjen som fick lyfta och bära honom runt beroende på säkerhetssituationen i just den stunden. Hans far och bror berättar om hur svårt det har varit, både för Ali och för dem.

Skolorna har börjat öppna igen, och Ali studerar just nu historia, litteratur och marknadsföring, vilket han är så otroligt lycklig för. Hans bror bär honom till och från skolan och stöder honom på alla sätt.

Vi har tagit med en elektrisk rullstol som ska hjälpa Ali att ta sig fram på egen hand. Jag frågar honom vad han drömmer om att bli när han är klar med sina studier. Han svarar att det enda han drömt om är att få en elektrisk rullstol. Min första tanke är att han har missförstått min fråga eller bara är artig. Men när hans far och bror lyfter upp honom i rullstolen brister han ut i okontrollerade glädjetårar som aldrig tar slut, och hela hans familj gråter med honom. Och jag inser då att det faktiskt var precis detta han hade drömt om.

Vad drömmer du om – är det rikedomar, större hus, bättre bil? Eller är det att med ditt överflöd stödja människor som Ali att få det han har drömt om – ett värdigt liv!

Jesus sa att ”vad ni har gjort för någon av dessa minsta som är mina bröder, det har ni gjort för mig” (Matt. 25:40). Att se en okänd bror som Ali bli så överlycklig över det vi i ADRA har kunnat stödja honom med ger enorm tillfredsställelse. Att veta att Jesus värdesätter det lika mycket som om det var han som var Ali och hade blivit född förlamad gör tanken svindlande.

Människors drömmar är olika beroende på deras bakgrund, livssituation och var i världen de befinner sig. Att vi kan hjälpa människor som har det svårt är en välsignelse, en som ofta ger en tårar i ögonen.