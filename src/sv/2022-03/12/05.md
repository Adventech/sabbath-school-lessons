---
title:  Självsäkerhet
date:  14/09/2022
---

När Eva syndar i trädgården i Eden är det inte bara därför att hon tvivlar på Guds ord. Kärnan i problemet är att hon tror att hon vet tillräckligt för att besluta vad som är gott och rätt för henne. Hon litar på sitt eget omdöme. När vi litar på oss själva i stället för på Gud drar vi på oss alla möjliga problem.

Berättelsen om Saul beskriver vägen till självsäkerhet och den tragedi som snabbt följer. Samuel smörjer Saul till Guds kung (1 Sam. 10:1) och sedan ger han honom specifika instruktioner (1 Sam. 10:8), men Saul lyder inte.

`Läs resten av berättelsen i 1 Sam. 13:1–14. Vad gör Saul som leder till hans fall?`

Tre steg leder snart Saul till att bli självsäker när han har blivit kung. Problemet är att inget av stegen är särskilt dåligt i sig. Ändå finns det frön till tragedi i dem därför att Saul tar stegen oberoende av Gud. Lägg märke till ordningsföljden när Saul faller.

- Saul säger ”jag såg” hären splittras men Samuel har inte kommit (vers 11). Han känner sig pressad och utvärderar med egna ögon vad som sker.
- Saul övergår från ”jag såg” till ”jag tänkte” att filisteerna skulle besegra Israel (vers 12). Det han ser med egna ögon formas till ord om vad han antar ska ske.
- Saul övergår från ”jag tänkte” till ”då tog jag mod till mig” och bar fram brännoffret (vers 12). Det Saul tänker blir till känslor.

Vi har alla gjort likadant. Vi litar på våra ögon, och det leder oss till att lita på våra tankar som leder oss till att lita på våra känslor. Sedan handlar vi efter känslorna.

`Varför tror du att det är så lätt för Saul att följa sitt eget omdöme fastän Gud har gett honom tydliga instruktioner som fortfarande ekar i huvudet på honom? Om vi vet att vi är så svaga och har så ofullkomlig kunskap, varför fortsätter vi ändå att lita på oss själva? Vad kan vi göra för att lära oss att lita mer på Guds befallningar än på oss själva?`