---
title:  Guds närvaro
date:  09/08/2022
---

> <p></p>
> ”Jag är Herren, din Gud, jag tar dig vid handen och säger till dig: Var inte rädd, jag hjälper dig” (Jes. 41:13).

Någon har sagt: ”När Gud verkar vara långt borta, vem är det då som har flyttat sig?” När vi får problem antar vi att Gud har lämnat oss. Sanningen är att han inte har gått någonstans alls.

För judarna i sin exil verkar Gud långt borta. Ändå försäkrar Gud dem genom Jesaja att han ska befria dem. Fastän det ska ta många år innan de återvänder till Jerusalem vill Gud att hans folk ska veta att han inte har flyttat sig från dem och att de har all anledning att hoppas.

`Läs Jes. 41:8–14. Vilka skäl att hoppas kan du se för människor som ivrigt väntar på att bli befriade? Hur kan löftet hjälpa oss medan vi väntar på att vår tid på jorden ska ta slut?`

En av de starkaste bilderna finns i Jes. 41:13. Universums Gud säger att hans folk inte ska vara rädda, för han är den som tar dem i handen. Det är en sak att föreställa sig att Gud leder händelserna på jorden från en stor tron många ljusår bort från vår jord. Men det är en helt annan sak att inse att han är nära nog för att hålla sina kära barn i handen.

När vi har mycket att göra kan det vara svårt att tänka på att Gud är så nära oss. Men när vi minns att han är Immanuel, Gud med oss, blir det annorlunda. När Gud är med oss är också hans syften, hans löften och hans förvandlande kraft med oss.

`Gör ett experiment de närmaste dagarna. Försök så ofta du kan att komma ihåg att universums Gud är tillräckligt nära dig för att hålla dig i handen, och att han lovar dig att hjälpa dig. Skriv upp hur det förändrar ditt sätt att leva. Samtala gärna om det i studiegruppen på sabbaten.`