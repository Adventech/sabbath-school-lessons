---
title:  Det är vår Far
date:  08/08/2022
---

> <p></p>
> ”Har du frågat Gud vad han ska göra? Det berättar han aldrig. Gud berättar inte för dig vad han ska göra, utan han uppenbarar för dig vem han är” (Oswald Chambers: My Utmost for His Highest, den 2 januari 1963).

`Vad tror du att Chambers menar?`

Jobs bok börjar med att han drabbas av en stor personlig tragedi. Han förlorar allt utom sitt liv och sin fru, och hon föreslår: ”Förbanna Gud och dö!” Sedan följer ett samtal där hans vänner försöker ta reda på varför allt händer.

Hela tiden förblir Gud tyst. Så dyker plötsligt Gud upp: ”Vem är du som höljer min visa plan i mörker med ord utan förnuft?” (Job 38:2). Sedan ställer han ett 60-tal frågor som får oss att gapa. Läs snabbt igenom frågorna i Job 38 och 39.

Efter den sista frågan svarar Job: ”Jag är så liten, vad kan jag svara dig? Jag sätter handen för munnen. Gång på gång har jag talat, nu säger jag inte mer” (Job 39:36–38).

Men Gud är inte färdig utan börjar om och ställer en rad allvarliga frågor efter varandra.

`Läs Jobs slutsvar i Job 42:1–6. Vad är det Gud försöker säga till Job, och hur påverkar det honom?`

Gud svarar inte på Jobs vänners frågor om varför utan ger en bild av sin storhet i skapelsen. Fler svar behöver Job definitivt inte. Behovet av förklaringar överträffas av en fantastisk bild av Guds storhet. Hopp och uppmuntran kan komma av att vi inser hur lite vi vet. Instinktivt försöker vi finna tröst i att veta allting, och därför blir vi besvikna när vi inte gör det. Men ibland använder Gud vår okunnighet för att vi ska inse att det bara är hos någon som är mycket större än vi själva som vi kan känna oss trygga.

`Händer det något som du inte förstår nu? Tänk då på hurdan Gud är. Hur kan det ge dig det hopp som du behöver för att hålla ut i det som nu verkar obegripligt?`