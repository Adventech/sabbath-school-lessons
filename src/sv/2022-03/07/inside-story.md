---
title:  Missionsnytt
date:  12/08/2022
---

#### Sabbatsultimatum

Diogo var väldigt fattig. Han klarade sig knappt från den ena avlöningsdagen till den nästa, men hans arbetsgivare hade gett honom ett ultimatum: arbeta på sabbaten eller få sparken. Vad skulle han göra?

Diogo hade gift sig några månader tidigare. Han hade inte råd att hyra ett hus i sitt hemland Brasilien. Så han och hans brud flyttade in hos en moster som inte tog ut någon hyra. På den tiden arbetade Diogo som praktikant på sin arbetsplats.

Sedan blev Diogos fru, Nayara, gravid. Han började leta efter ett bättre betalt jobb. Men hans verkliga dröm var att driva sin egen affärsrörelse.

Diogo talade med Gud om sin dröm. ”Käre Gud”, bad han, ”snälla hjälp mig att hitta ett jobb där jag kan tjäna tillräckligt för att kunna uppfylla min dröm om ett eget företag.”

Eftersom det var viktigt för Diogo att fira sabbaten var det inte lätt att få jobb. Ingen verkade vilja anställa någon som inte ville jobba på lördagarna.

Men Diogo gav inte upp, och han fortsatte att be. Och en dag fick han veta om en bensinstation som behövde anställa en säkerhetsvakt. Han berättade för ägaren att han var adventist och inte arbetade på lördagarna. Genom Guds nåd gick ägaren med på Diogos villkor och han fick jobbet.

Bensinstationen låg rätt långt från Diogos hem. Han åkte motorcykel till jobbet och arbetade varje natt, utom fredagsnätterna. Det var en farlig resa till jobbet och ett farligt jobb. Men Diogo behövde verkligen jobbet.

En dag sa bensinstationsägaren till Diogo att han inte längre kunde låta honom vara ledig på sabbaten. Vad skulle Diogo göra? Diogo svarade att han i så fall inte längre kunde arbeta på bensinstationen.

Diogos adventistförsamling hade nyligen börjat engagera sig i Caleb Mission Project. Det är ett evangeliskt program skapat av Sydamerikanska divisionen som uppmuntrar samfundsmedlemmar att delta i uppsökande verksamhet genom hembesök, bibelstudier och andra aktiviteter. Diogo hade alltid tyckt om samhällstjänst, och han tänkte: ”Eftersom jag inte har ett jobb har jag tid att arbeta som volontär!” Men sedan kom han ihåg att arbete som volontär skulle lägga till extra utgifter till hans redan hårt belastade budget. Dessutom hade han en nyfödd dotter och drömde fortfarande om att starta sitt eget företag.

Efter mycket bön bestämde sig Diogo dock för att arbeta för Caleb Mission Project. Han kände en kallelse till missionsverksamhet och ville vara trogen Jesus uppmaning till att sprida evangeliet.

När Caleb Mission Project avslutades upptäckte Diogo att han hade en del pengar kvar trots de extra utgifterna. De räckte till att starta en affärsrörelse.

Gud har välsignat Diogo. De senaste fyra åren har han drivit ett framgångsrikt bageri. Han hjälper också till att leda en adventistförsamling i Brasilien. Församlingen organiserar ett Caleb Mis-sion Project varje år, och många ungdomar har blivit döpta som ett resultat. Diogo säger: ”Jag har lärt mig att när vi låter Gud leda i våra liv, oavsett hur ologiska hans planer verkar, tar han hand om oss.”