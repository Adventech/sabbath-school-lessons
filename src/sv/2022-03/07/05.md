---
title:  Guds planer för oss
date:  10/08/2022
---

`Alla vill ha ett hopp. Men var finns det? För somliga i en väns leende. För andra i ekonomisk trygghet eller i ett stabilt äktenskap. Var brukar du söka efter hopp och uppmuntran?`

Profeten Jeremia skriver till människor som har förlorat hoppet i sin fångenskap. ”Vid Babylons floder satt vi och grät, när vi tänkte på Sion” (Ps. 137:1). Men fastän de är förtvivlade ger Jeremia dem skäl att inte ge upp hoppet.

I Jer. 29:1–10 nämns det tre viktiga skäl till hopp.

- Gud säger till sitt folk att de inte ska ge upp hoppet eftersom deras situation inte är följden av någon tillfällighet eller något oförutsägbart ont. Gud säger att han själv har fört dem bort från Jerusalem till Babylonien (Jer. 29:4). Fastän ondskan tycks finnas omkring dem har Gud hela tiden hållit dem i handen.
- Gud säger till sitt folk att de inte ska ge upp hoppet eftersom han kan verka mitt i deras svårigheter. ”Gör allt för att den stad jag har deporterat er till skall blomstra, och be till Herren för den. Ty dess välgång är er välgång” (Jer. 29:7).
- Gud säger till sitt folk att de inte ska ge upp hoppet eftersom han ska avsluta deras landsförvisning vid en specifik tid. ”Så säger Herren: Först när sjuttio år har gått för Babylonien skall jag ta mig an er och uppfylla mitt löfte att föra er tillbaka” (Jer. 29:10).

När Gud har förklarat att han har lett dem i det förflutna, att han leder dem i nuet och att han ska leda dem i framtiden visar han vilken kärleksfull omsorg han har om sitt folk (Jer. 29:11–14).

`Byt ut orden ”er”, ”ert” och ”ni” mot ditt eget namn och läs Jer. 29:11–14 igen som om Gud ger löftena till just dig. Tillämpa hans löften på de problem du kanske har nu.`