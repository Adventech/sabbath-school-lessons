---
title:  Missionsnytt
date:  22/07/2022
---

#### Gud har kontroll

Carol kom till sin vän Kurt med ett stort problem. Någon försökte stjäla hennes hus i staden Trinidad i Bolivia, och hon behövde Kurts hjälp.

Carol hade tidigare flyttat från Bolivia till Brasilien där hon hade blivit antagen till en forskarutbildning. Carol och Kurt hade varit arbetskamrater medan de hade utbildat blivande läkare vid universitetet.  Carol och hennes man hade också drivit en hälsoklinik i Trinidad.

När Carol och hennes man flyttade till Brasilien för att Carol skulle vidare-utbilda sig sålde de inte sitt hus utan anförtrodde det åt en vän som de litade på. Huset var värt mycket pengar, eftersom det låg bara tre kvarter från stadens centum. Även marken som huset stod på var värd mycket pengar. Vännen flyttade in i huset och uttryckte intresse för att köpa det och den omgivande marken. Carol lånade honom pengar för att hjälpa till med köpet.

Det var så Carols problem började. När hon återvände till Bolivia på besök något år senare upptäckte hon till sin bestörtning att vännen hade inlett en rättslig process för att bli ägare till huset och marken utan att köpa dem. Han utnyttjade usucapion, en juridisk process som gör det möjligt för en person att förvärva titeln till en fastighet helt enkelt genom att bo i den under en lång, oavbruten tidsperiod.

Carol gick till domstolen, men tvisten drog ut på tiden. Efter fem år hade Carol blivit klar med sin forskarutbildning och fått ett bra jobb i Brasilien. Hon och hennes man köpte ett hus i Brasilien och bosatte sig där. Men de hade inte längre råd att driva rättsprocessen om äganderätten till sitt hus i Bolivia. Det var därför Carol vände sig till sin vän Kurt.

”Jag vill ge fastigheten till ditt samfund”, sa hon.

Carol och hennes man hade flera år tidigare velat bygga en hälsoklinik på tomten. Men nu när hon bodde i Brasilien ville hon att Adventistsamfundet skulle få tomten och fastigheten och bedriva hälsoverksamhet där istället för henne.

Kurt rådgjorde med samfundsledarna, och de gick med på att ta emot gåvan. Men det skulle visa sig att det inte skulle gå smidigt att avsluta affären. Domstolsförhandlingarna pågick i ytterligare fem år, och till slut hamnade ärendet i Bolivias högsta domstol. Fallet var mycket tidskrävande, men Gud grep in och inom bara 30 dagar dömde Högsta domstolen till adventistkyrkans fördel.  Samfundet fick titeln till fastigheten och kunde börja lägga planer för att bygga en kyrka och ett livsstilscenter. Ett av detta kvartals speciella missionsprojekt blir att bygga en kyrka och ett livsstilscentrum i Trinidad.

”Gud vet när tiden är inne och det är dags för hans planer att genomföras”, säger Kurt. ”Gud har kontroll. Må hans vilja alltid ske på jorden precis som den sker i himlen.”