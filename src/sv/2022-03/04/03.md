---
title:  Tron i den renande elden
date:  18/07/2022
---

Det är en sak att befinna sig i striden, men det är en helt annan sak att inte veta vilka krafter som ställer upp i striden. På ett sätt måste vi kristna ta ställning till det. Vi vet att det finns krafter i världen. Vi känner dem i vårt liv, och ändå måste vi gå framåt i tro och lita på ”den Osynlige” (Heb. 11:27).

`Vad är kärnan i Jobs kamp (Job 23:1–10)? Vad är det han inte ser? Vad tar han ändå till sig i tro trots alla prövningar?.`

Till och med mitt i sina förfärliga prövningar litar Job på Gud. Job har trots allt bestämt sig för att hålla ut. En av de saker som gör honom uthållig är guld. Inte någon guldmedalj, utan snarare ser han in i framtiden och förstår att om han håller fast vid Gud kommer han att segra och framstå som rent guld. Hur mycket Job vet om vad som sker bakom kulisserna vet vi inte, men hur mycket som än är dolt för honom så uthärdar han den renande elden.

Oroar du dig för den hetta som omständigheterna kan skapa? Kanske tycker du precis som Job att Guds hetta verkar oförklarlig. Det kan vara svårt att anpassa sig till ett nytt jobb eller ett nytt hem. Det kan vara svårt att klara av att du blir illa behandlad på jobbet eller i din egen familj. Det kan vara sjukdom eller ekonomisk förlust eller något annat som skapar dina svårigheter. Även om det är svårt att förstå kan Gud använda prövningar för att rena dig och få dig att återspegla hans bild i din karaktär.

Att vara ren som guld verkar vara uppmuntrande för Job. Det är något han har i tankarna och som hjälper honom genom bekymren. Det är ett mäktigt vittnesbörd om hans karaktär att han mitt i sin smärta och sitt lidande vet att reningsprocessen är verklig. Det finns mycket han inte förstår, men han vet att prövningarna renar honom.

`Har dina prövningar renat dig? Hur? Vilka andra sätt finns det som du kan bli renad på förutom genom lidande?`