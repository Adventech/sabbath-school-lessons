---
title:  Prövning genom eld
date:  14/07/2022
---

Det var en gång en ung man som vi kan kalla Alex. Han hade gått igenom en besvärlig tonårstid med knark, våld och till och med en tid i fängelse. Men tack vare vänligheten hos en församlingsmedlem (som Alex hade stulit från) fick han höra talas om Gud och överlät sig åt Jesus. Fastän han fortfarande hade problem och kamp, och fastän delar av hans förflutna fortfarande höll sig kvar, var Alex en ny människa i Jesus. Han älskade Gud och ville visa sin kärlek genom att följa buden (1 Joh. 5:1, 2). Vid ett tillfälle kände Alex sig kallad till att bli pastor. Allt pekade på att det var rätt. Han svarade ja på Guds kallelse.

På högskolan gick allt bra till att börja med. Sedan gick det ena efter det andra på tok, och livet började strula. Pengarna började ta slut, och en nära vän kom med falska anklagelser mot honom och skadade hans rykte. Därefter blev han sjuk och ingen visste vad det var. Men det påverkade hans studier till den grad att han blev rädd för att behöva sluta studera helt. Till råga på allt kämpade han mot svåra frestelser med knark som var lätt att få tag i samhället där han bodde. Vid ett tillfälle föll han till och med för frestelsen.

Alex kunde inte förstå varför allt det här hände, särskilt när han visste att Gud hade lett honom till högskolan redan från början. Hade Alex fel? Var i så fall hela hans erfarenhet med Gud ett enda stort fel? Han började t.o.m. tvivla på det mest grundläggande i sin tro.

`Föreställ dig att Alex kom till dig mitt i sin kris och bad om råd. Vad skulle du säga? Vad har du upplevt som kan hjälpa någon som Alex? Vilka bibeltexter kan du använda? Kan följande texter hjälpa till i en sådan situation? Ords. 3; Jer. 29:13, 14; Rom. 8:28; 2 Kor. 12:9; Heb. 13:5.`

Nästan alla som följer Gud går igenom kriser och frestas att tvivla på att Gud leder. I de situationerna är det viktigt att hålla fast vid löftena, att berätta om hur Gud har lett i det förflutna och att be om tro och tålamod. Gud ger aldrig upp med oss. Det är vi som måste kämpa mot frestelsen att ge upp tilliten till honom.