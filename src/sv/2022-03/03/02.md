---
title:  Till det utlovade landet via en återvändsgränd
date:  10/07/2022
---

> <p></p>
> ”Då farao närmade sig upptäckte israeliterna att egypterna var på marsch mot dem. De blev förfärade och ropade till Herren” (2 Mos. 14:10).

Har du någonsin blivit lurad eller ledd in i en fälla eller en återvändsgränd? Ibland kan det vara kul att bli överraskad av ett rum fullt av vänner som alla ropar: ”Grattis på födelsedagen!” Vid andra tillfällen kan en liknande upplevelse nästan vara en chock eller till och med mycket obehaglig. Det kan vara mobbare i skolan eller arbetskamrater som oväntat försöker få oss att verka skyldiga.

Från den dag då israeliterna lämnar Egypten tills de kommer fram till det utlovade landet är Gud med dem. ”Om dagen gick Herren framför dem i en molnpelare för att visa dem vägen, och om natten gick han i en eldpelare för att lysa dem” (2 Mos. 13:21). Gud själv leder dem på varje etapp av resan. Men se vart han först leder dem: till en plats där havet ligger framför dem, en plats med berg på båda sidor och faraos här inom synhåll strax bakom dem!

`Varför ledde Gud israeliterna till en plats där han visste att de skulle bli skräckslagna? 2 Mos. 14.`

När vi följer ”pelaren” är det inte säkert att vi är glada hela tiden. Det kan innebära svåra upplevelser, för övning i rättfärdighet får oss att pröva våra hjärtan som till naturen är så bedrägliga (se Jer. 17:9). Svaret på om Gud leder är inte nödvändigtvis frånvaron av prövningar utan snarare en öppenhet för Guds ledning och att vi ständigt underordnar oss honom.

`Vilka lärdomar drar israeliterna av erfarenheten? 2 Mos. 14:31.`

Varför är det ibland svårt att lita på Gud fastän vi kanske känner till många av hans underbara löften till oss? Tänk på någon svår situation som du tror att Gud har lett dig in i för att lära dig att tro på honom och ha respekt för honom.