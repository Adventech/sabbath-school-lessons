---
title:  Ett bestående arv
date:  13/07/2022
---

`Vilket budskap ger Petrus i 1 Pet. 1:6, 7?`

Petrus skriver till människor som kämpar sig genom svårigheter och ofta känner sig mycket ensamma. Han skriver till ”de utvalda som lever skingrade, som främlingar, i Pontos, Galatien, Kappadokien, Asien och Bithynien, utvalda enligt Guds, vår faders, plan” (1 Pet. 1:1, 2). Det här området utgör i dag västra Turkiet. Några verser senare skriver Petrus att han vet att de går igenom ”prövningar av olika slag” (vers 6).

`Vad menar Petrus med ”främlingar” och ”skingrade”? Hur kan det öka deras prövningar?`

På den tiden är det något nytt att vara kristen. Det finns inte många troende, och de som finns befinner sig på olika platser där de är i klar minoritet och i bästa fall blir missförstådda och i värsta fall förföljda. Men Petrus försäkrar dem att prövningarna inte kommer på måfå. En ren tro är målet för dem som håller ut i prövningarna.

`Vilken försäkran försöker Petrus ge människorna mitt i prövningarna (1 Pet. 1:6–9)? Vilket hopp kan den ge oss?`

Hur kan man jämföra alla deras prövningar och alla deras lidanden med den evighet som väntar dem när Jesus kommer tillbaka? Petrus ord till dem är Guds ord till oss oavsett vad vi står inför. Hur svåra eller smärtsamma våra prövningar än är, får vi aldrig förlora det verkliga slutet ur sikte, evigt liv i en ny himmel och en ny jord utan smärta, lidande eller död. Med ett sådant löfte till oss, ett löfte som Jesus garanterar för oss med sin död, är det viktigt att vi inte förlorar vår tro utan i stället mitt i prövningarna ber Gud att rena oss från allt som hindrar vår tro.