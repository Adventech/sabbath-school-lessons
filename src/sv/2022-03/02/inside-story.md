---
title:  Missionsnytt
date:  08/07/2022
---

#### Underverk under pandemin

Bolivia sattes i karantän mitt under covid-19-pandemin. Alla kyrkor stängdes, och gudstjänster och annan kyrklig verksamhet förbjöds för att bromsa spridningen av viruset.

Eftersom det inte var möjligt att samlas i kyrkan började smågrupper träffas i olika hem i El Alto. Det är Bolivias näst största stad.

Guillermo bad innerligt. Hur kan människor få välsignelsen av att fira gudstjänst tillsammans mitt i en pandemi utan att riskera varandras hälsa?

Medan Guillermo bad fick han en idé. Varför inte lämna staden och fira gudstjänst tillsammans utomhus på en öde plats?

Efter mycket bön, och med flera församlingsmedlemmars hjälp, beslutade Guillermo sig för att fira gudstjänster på en av de många kullarna som låg runt staden. Gruppen valde en kulle som på aymaraspråket kallas ”Waña Quta”, eller ”Torra sjön”. Platsen ligger vid foten av ett snötäckt berg.

Åtta män från adventistförsamlingen kom till det första sabbatsmötet. Männen blev inte besvikna över att vara så få, utan de fortsatte att träffas varje sabbat. Så småningom kom fler människor till mötena. Och efter tre månader hade gruppen vuxit till 100 personer, inklusive adventister, andra frikyrkliga och medlemmar av flera andra kristna samfund.

Kyla, regn och trötthet avskräckte inte män och kvinnor, ungdomar eller barn, från att göra den två kilometer långa vandringen uppför kullen varje sabbat. En enda tanke fanns i deras sinnen: ”Låt oss fortsätta att gå. Gud är med oss.” De litade på Gud genom tillbedjan, fasta och bön. De böjde knä på kullen och bad innerligt till Herren.

De upplevde en enorm välsignelse av att träffas på kullen varje sabbat. Många människor som befann sig mitt i en kamp mot arbetslöshet och sjukdom sökte Herren. De lämnade kullen med tårar i ögonen och tillförsikt om att Gud hade kontroll över situationen i världen och skulle göra stora underverk i deras liv. De uppmuntrade varandra genom att upprepa orden i Filipperbrevet 4:19: ”Min Gud skall med sin härliga rikedom i Kristus Jesus fylla alla era behov”.

När världen saktade ner på grund av pandemin sattes inte det eviga evangeliet på paus. Som ett resultat av mötena på kullen under pandemin gav 13 män-niskor sina liv till Herren och blev döpta. Idag har den trogna bergstoppsgruppen blivit en församling med fler än 50 medlemmar. Den träffas varje sabbat i en hyrd hall.

Trots pandemin sprider sig evangeliet i El Alto, Bolivias näst största stad. Men i delar av El Alto där det finns många adventister finns det inte någon adventkyrka. Ett av detta kvartals speciella missionsprojekt är att bidra med våra gåvor den 24 september till att bygga en kyrka i en av dessa stadsdelar.