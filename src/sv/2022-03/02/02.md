---
title:  Överraskningar
date:  03/07/2022
---

> <p></p>
> ”Mina kära, bli inte överraskade av det eldprov ni måste gå igenom, som om det vore något oväntat som hände er” (1 Pet. 4:12).

Överraskningar kan komma på flera sätt. En bil kan gira över vägen mot dig. Du får ett oväntat meddelande om att du har förlorat jobbet. Ett medicinskt test ger oväntade dåliga nyheter. Du blir lurad av den som du älskar och som du trott älskar dig. Smärtan kan vara mycket stark, men den är alltid värre om den kommer som en överraskning.

Den här veckan ska vi se på några smärtsamma situationer eller eldprov som inte borde vara någon överraskning för oss.

Det grekiska ordet för ”överraskade” i 1 Pet. 4:12 betyder att något främmande kommer. Petrus uppmanar sina läsare att inte tro att glödande eldprov är något oväntat i det kristna livet. Snarare ska vi se dem som normala. Vi kan och bör förvänta oss dem. Ordet för ”eldprov” innebär något som bränns. Känslan av att vi lider för vår tro kan ses som en smältprocess i en smältdegel.

`Läs 1 Pet. 4:12–19. Vad ger Petrus för budskap?`

Många är förvånade över att de får lida, för vi har ofta en förenklad syn på det kristna livet. Vi vet att det finns två sidor – Gud som är god och Satan som är ond. Men ofta lägger vi sedan automatiskt allt som verkar bra på Guds sida och allt som verkar dåligt på Satans sida. Men livet är inte så enkelt. Vi kan inte använda känslorna för att avgöra vad som hör till Gud och vad som hör till Satan. Ibland är det svårt att vandra med Gud. Det kan också verka som om vi kan få stora belöningar om vi följer Satan. Till och med den rättfärdige Job frågar Gud trots sitt lidande: ”Varför får de onda leva? Med åldern blir de bara mäktigare” (Job 21:7).

`Petrus syftar på prövningar som kommer till följd av att man tar ställning för Jesus. Men prövningar kan också drabba oss av andra anledningar. Hur hjälper 1 Pet. 4:12–19 dig att taktfullt förklara för dina vänner varför de inte ska bli förvånade över smärtsamma prövningar?`