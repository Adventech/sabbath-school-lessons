---
title:  Missionsnytt
date:  01/07/2022
---

#### Jesus räddar en familj

En söndag flydde Anabelle tårögd från sitt hem. Hon vandrade förtvivlat längs gatorna i Cochabamba i Bolivia. Det fanns ingen frid hemma. De ständiga grälen mellan Anabelle och hennes man påverkade deras två döttrar, och hon stod inte ut längre. Skilsmässa verkade vara den enda lösningen för hela familjens bästa.

Medan Anabelle planlöst gick omkring på stan kom hon plötsligt ihåg att hon hade hört talas om att sjundedagsadventisterna erbjöd familjerådgivning. Anabelles familj tillhörde ett annat samfund, men trots det bestämde hon sig för att söka hjälp i den lokala adventistkyrkan.

I kyrkan lyssnade pastorn tålmodigt medan Anabelle grät och talade om sina många problem hemma. När hon var klar erbjöd han sig att be för henne och hennes familj.

”Bara Jesus kan rädda ditt äktenskap”, sa han.

Efter bönen lovade han att besöka Anabelles hem.

Nästa dag knackade pastorn på hos familjen. Anabelles man gick med på rådgivning, och Anabelle ringde sina två döttrar som kom hem för att delta i samtalet. De inledde sin första familjerådgivningssession med bön.

”Käre Gud”, bad Anabelle, ”snälla, gör förändringar i vårt hem.”

På pastorns instruktion öppnade familjen sina biblar och han höll ett bibelstudium.

Anabelle fällde många tårar under den första sessionen. Hon kände sig maktlös. Hon visste att hon behövde överlämna sig helt till Gud. Men så snart hon hörde sin man tala, kände hon bara ilska. Det verkade vara en omöjlig situation.

”Käre Gud”, bad Anabelle, ”snälla, gör förändringar i vårt hem.”

När familjerådgivningen avslutades efter den sista sessionen sa en av döttrarna att hon ville ge sitt hjärta till Jesus och bli döpt. Pastorn bjöd in familjen till sabbatsgudstjänsterna i adventistkyrkan. Hela familjen gick dit, och dottern som ville bli döpt gick med i scoutklubben. Senare döptes hon också.

Sedan kom covid-19-pandemin, och myndigheterna införde strikt karantän i tre månader. Men mitt under pandemin svarade Gud på Anabelles böner, och något hände i hennes hem. Både Anabelle och hennes man förändrades mycket. Jesus välsignade verkligen deras hem. Elva månader efter att ha flytt sitt hem i förtvivlan blev Anabelle döpt tillsammans med sin man och deras andra dotter.

Anabelle prisar och tackar Gud för hans kärlek och barmhärtighet. Hon vill uppmuntra andra familjer att genom bön låta Gud leda i sina liv.

”Ingenting är omöjligt för honom. Sätt Gud först och gör hans vilja. Gud är trofast, och han är en trygg viloplats för alla familjer som litar på honom”, säger Anabelle.

Ett av detta kvartals speciella missionsprojekt är att bygga en ny kyrka i Anabelles hemstad Cochabamba i Bolivia.