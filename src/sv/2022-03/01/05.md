---
title:  'Oväntad omväg 2: det dukade bordet'
date:  29/06/2022
---

> <p></p>
> ”Du dukar ett bord för mig i mina fienders åsyn, du smörjer mitt huvud med olja och fyller min bägare till brädden” (Ps. 23:5).

I livet stöter vi med säkerhet på fiender. Hur reagerar du då? Har du legat vaken på natten och vridit och vänt på dig och drömt om olika sätt att hämnas på dem som vill skada dig eller förstöra det du har gjort? Det kan vara svårt för oss kristna att veta hur vi ska behandla fiender.

`Vilka fiender har du haft i ditt liv? Hur har du reagerat när de har velat skada dig eller dem du bryr dig om? Hur bra har du följt Jesus ord till oss i Matt. 5:44 eller Paulus ord i Rom.12:18–21?`

I Psalm 23:5 visar David ett intressant sätt att behandla fiender. Han låtsas som om de inte är där och ser i stället på vad Gud gör för honom. Gud är där och förbereder en fest för honom. När en hedrad gäst kommer till en fest på Bibelns tid smörjer värden gästens huvud med olja när gästen går in i festsalen. Det är en blandning av parfym och olivolja. Sedan får gästen mer mat än han kan äta.

`Hur kan de tre föremålen (bordet, oljan och bägaren) i Psalm 23:5 påminna oss om hur Gud sörjer för oss till och med när vi befinner oss i dalen?`

Paulus skriver: ”Det är inte mot varelser av kött och blod vi har att kämpa utan mot härskarna, mot makterna, mot herrarna över denna mörkrets värld, mot ondskans andekrafter i himlarymderna” (Ef. 6:12). En del fiender ser vi, andra ser vi inte fastän vi tycker att de omger oss. Men när vi är tillsammans med Herden kan inte en enda fiende stjäla det han gett oss vare sig den är synlig eller osynlig.

`Tänk på hur Herden har behandlat dig när du haft fiender. Vad kan få dig att tacka till och med i svårigheterna?`