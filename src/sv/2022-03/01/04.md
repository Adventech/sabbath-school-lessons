---
title:  'Oväntad omväg 1: dalen'
date:  28/06/2022
---

> <p></p>
> ”Inte ens i den mörkaste dal fruktar jag något ont, ty du är med mig, din käpp och din stav gör mig trygg” (Ps. 23:4).

Det skulle vara skönt om de rätta vägarna bara slingrade sig på grässtränderna längs svala åar. Men det är inte den bild som David målar upp. Längs vägarna ligger de mörka dalarna – och dit vill vi inte gå. Vissa tider på året kommer oväntade och överväldigande skyfall över uttorkade flodbäddar och raviner i Israel. Sådana platser brukar också vara smala med branta sidor som stänger ute ljuset. Därför är mörkret här en bild på mycket mörk skugga eller djupt mörker.

`Tänk på de gånger du själv har befunnit dig i en mörk dal. Hur kändes det? Blev du rädd fastän du visste att Herden fanns där? Vilka bibeltexter kom du att tänka på och varför?`

`Hur tror du att fåren hamnade i dalen? Tror du att de gick dit självmant, eller ledde Herden dem den vägen? Förklara ditt svar.`

Den belgiskfödda missionären Elisabeth Elliot skriver: ”Ett lamm som plötsligt märker att det befinner sig i en mörk dal kanske drar slutsatsen att det blivit vilselett. Det behöver gå rakt igenom mörkret för att lära sig att inte frukta. Herden är fortfarande hos det” (Elisabeth Elliot: Quest for Love, 1996, s. 218).

`Har du någonsin känt att du blivit ledd vilse ner i den mörka dalen? Hur har du umgåtts med Gud då? Varför tror du att Herden kanske är villig att riskera att bli missförstådd när han låter oss gå ner i den mörka dalen?`