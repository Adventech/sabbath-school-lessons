---
title:  Platser på vägen
date:  27/06/2022
---

Han ”leder mig på rätta vägar, sitt namn till ära” (Ps. 23:3).

Tänk dig att ”rätt väg” sträcker sig framför dig långt in i fjärran. Du kan inte se var den tar slut, men du vet att vid resans slut finns hemmet, Guds hem. Om du tittar lite mer noggrant, ser du då vart småvägarna leder? Några vägar ser du tydligt, medan andra är helt skymda av stora och farliga hinder. Ibland försvinner vägen över en backe. En del vägar är lätta att gå på, andra är svåra. Precis så var det för israeliterna som vandrade från Egypten till det utlovade landet, och precis så beskrivs vägarna i den här psalmen.

`Läs Psalm 23 och ta reda på vilka ställen David ser fåren gå genom när de följer ”rätta vägar” på sin väg till Herrens hus.`

Men varför kallas vägarna för ”rätta vägar”? Här är fyra viktiga skäl. För det första är de rätta vägar därför att de leder till rätt mål – Herdens hem. För det andra är de rätta vägar därför att de håller oss i kontakt med rätt person – Herden själv. För det tredje är de rätta vägar därför att de tränar upp oss till att bli rätt människor som liknar Herden själv. För det fjärde är de rätta vägar därför att de utgör bevis på det rätta – när vi blir rätt människor tackar vi Gud för det. De är rätta vägar oavsett om de är lätta att gå på eller inte.

Det är viktigt att vi förstår att när Gud leder oss är det inte bara fråga om att han levererar ett paket till rätt adress. Det handlar om mycket mer än bara ledning och beskydd. Precis som i många exempel i Bibeln där Gud leder sitt folk handlar det om att han tränar människor till att bli rättfärdiga, oavsett om det är fråga om att leda Abraham enligt sina löften eller om att leda israeliterna med en molnpelare eller en eldpelare.

`Hur medveten är du om att Herdens viktigaste prioritet för dig är att du ska gå på rätta vägar? Hur kan prövningar förändra ditt liv så att du återspeglar Jesus bättre?`