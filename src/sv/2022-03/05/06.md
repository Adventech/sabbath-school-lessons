---
title:  Extrem hetta
date:  28/07/2022
---

Hittills det här kvartalet har vi sett på många exempel på den smältdegel som Gud använder för att rena oss och göra oss mer lika Jesus. Men det finns människor som drar slutsatsen att Gud är en sträng och krävande uppdragsgivare. Somliga säger: ”Vi vet att Gud vill oss väl, men exemplen visar inte särskilt mycket omsorg och kärlek. Snarare verkar Gud mer som en mobbare. Han sätter igång sådant som gör livet besvärligt för oss, och vi kan inte göra något åt det.”

Det är riktigt att i vår syndiga värld förstår vi bara en del av varför saker och ting sker. I himlen ska vi förstå mycket mer, men än så länge måste vi leva med tron på att Gud bryr sig om oss fastän allt inte alltid känns bra (se 1 Kor. 4:5; 13:12).

Jesaja beskriver det här i Jes. 43:1–7. I vers 2 och 3 säger Gud att hans folk ska gå genom vatten och eld. Det är extrema faror, men de påminner om när israeliterna gick genom Sävhavet och Jordan. Det är skrämmande händelser, men de banar vägen till ett nytt liv. Vi kanske förväntar oss att Gud ska säga att han ska skydda sitt folk från faror och leda dem en enklare väg. Men precis som i Psalm 23 säger han att när svåra tider kommer behöver hans folk inte bli överväldigat för han är med dem.

`Se tillbaka på Jes. 43:1–7. Skriv ner olika sätt på vilka Gud lovar sitt folk tröst när de går genom vatten och eld. Vilken bild ger det dig? Vilka löften kan du ta till dig?`

Vi kan sammanfatta det vi har lärt oss om Guds smältdeglar så här:

Guds extrema hetta ska inte förstöra oss utan vår synd. 
				Guds extrema hetta ska inte göra oss förtvivlade utan rena, precis som vi har blivit skapade till att vara. 
				Guds omsorg är konstant och kärleksfull – han lämnar oss aldrig ensamma vad som än händer.

Vad kan du lära dig om Guds handlingar och hans karaktär i Ps. 103:13, 14; Matt. 28:20; 1 Kor. 10:13; 1 Pet. 1:7? Hur har du upplevt att de verserna gäller i ditt liv?