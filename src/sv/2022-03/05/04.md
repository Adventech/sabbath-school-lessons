---
title:  Att överleva genom bön
date:  26/07/2022
---

`Vad är orsaken till Jobs lidanden? Job 1:6–2:10.`

Här händer något ovanligt. Änglarna kommer till Gud och Satan är med dem. Gud frågar Satan var han har varit och Satan svarar att han ”har vandrat kors och tvärs över jorden” (Job 1:7). Då frågar Gud: ”Lade du märke till min tjänare Job?” Frågan i sig är inte konstig, men det konstiga är vem som frågar. Det är inte Satan utan Gud som pekar ut Job som den som ska bli prövad. Gud vet vad som ska komma och gör Satan uppmärksam på Job. Job har ingen aning om hur hett hans eldprov håller på att bli. Det är helt klart att det är Satan och inte Gud som orsakar Jobs lidande, men det är också klart att Gud ger Satan sin uttryckliga tillåtelse att förstöra Jobs ägodelar, hans barn och hans hälsa. Om Gud tillåter att Job lider, vilken skillnad gör det då om det är Gud eller Satan som vållar lidandet? Hur kan Gud vara rättfärdig och helig när han låter Satan utsätta Job för sådan smärta? Är detta ett specialfall, eller är det typiskt för hur Gud behandlar oss än i dag?

`Hur reagerar Job på prövningarna i Job 1:20, 21?`

Vi kan reagera på lidande på två sätt. Vi kan bli bittra och arga och vända ryggen åt en Gud som vi tror är grym eller obefintlig, eller också kan vi hålla oss allt fastare vid Gud. Job reagerar på katastrofen genom att stanna kvar hos Gud och tillbe honom.

I Job 1:20, 21 ser vi tre aspekter på tillbedjan som kan hjälpa oss när vi lider. För det första accepterar Job att han är hjälplös, och han förstår att han inte kan ställa några krav: ”Naken kom jag ur min moders liv, naken vänder jag åter.” För det andra erkänner Job att Gud fortfarande styr: ”Herren gav och Herren tog.” För det tredje avslutar Job med att åter bekänna sin tro på att Gud är rättfärdig: ”Lovat vare Herrens namn.”

`Går du igenom någon prövning? Följ i Jobs fotsteg! Hur kan det hjälpa dig?`