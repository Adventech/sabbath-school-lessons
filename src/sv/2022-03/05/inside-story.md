---
title:  Missionsnytt
date:  29/07/2022
---

#### Avtryck på våra hjärtan

Tillsammans med kollegorna från ADRA Jemen har vi kört igenom områden som är totalt demolerade av det långa, pågående kriget i landet. Stora hål syns på sidorna av byggnader där granater har detonerat. Murstenar, träbitar och stålkonstruktioner är vanställda och brända. Vi kör förbi, och vi tänker på alla människor som en gång hade sina hem i dessa byggnader, finns de vid liv – var är de nu?

Vid utkanten av staden hittar man dem, internflyktingarna som har varit tvungna att fly när kriget tog ifrån dem hus och hem. När de inte längre vågade stanna kvar med tanke på lufträderna som helt plötsligt kunde vända en helt vanlig dag till en mardröm.

ADRA Jemen har ett av sina distributionscentrum just på denna plats, och det är dit vi är på väg. Vi blir tvungna att gå igenom små och stora tält som människor har satt upp som temporära hem. Barn finns det gott om, och deras hår är tovigt, deras händer smutsiga.

Som oftast har jag med mig lite god-saker till barnen. Jag tar lite bilder på dem och visar dem sedan bilderna. Jag sätter mig ned på huk, och en liten flicka lägger sin hand på mitt ena ben för att kunna se bättre. Hon är så liten och har svårt att se som de större barnen som kan stå bakom min rygg.

Barnen suger på sina karameller och skrattar när jag visar dem bilder på dem själva. Den lilla flickan är tyst, hon tittar storögt på bilderna. Hon är fullt upptagen med att njuta av den lilla sötsaken hon just fått. Hon tittar upp i mitt ansikte och ler.

Vi går vidare efter en stund och tittar på distributionscentrum, på paketen som familjerna får för att klara livhanken. Vi pratar med människorna som bor runt omkring, hör deras berättelser. Många har levt normala liv, skött sina små jordbruk, arbetat som lärare, som taxichaufförer, i butik. Så kom kriget och förstörde allting och demolerade hela deras liv till att försöka överleva dagen!

När jag sätter mig i bilen på väg tillbaka till ADRA-kontoret tittar jag ner på mina byxor och ser att den lilla flickans smutsiga hand har lämnat ett avtryck – en liten hand är klart markerad på mina ljusa byxor. Detta berör mig så djupt att jag nästan börjar gråta. Vad hade inte jag gjort för denna lilla flicka om hon varit en av mina döttrar?  Jag skulle gjort allt för att rädda hennes liv i ett land där föräldrar har det så svårt att de ibland måste välja vilket eller vilka av deras barn som ska få överleva. (Över 16 miljoner män-niskor i Jemen är matosäkra och många på randen till svält!)

När jag kommer hem hänger jag mina byxor över en stol. De är det första jag ser när jag vaknar, de är det sista jag ser när jag lägger mig. Märket av den lilla flickans hand ger avtryck på mitt hjärta. Det påminner mig om varför jag arbetar med det jag gör. Det får mig att förstå varför Jesus kom till denna jord – från himlen, där han hade allt, till denna planet där han valde att uppleva fattigdom, hunger och törst – för min skull – för din skull! ADRA arbetar för att förändra världen – ett liv i taget!