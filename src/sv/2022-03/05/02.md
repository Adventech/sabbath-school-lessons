---
title:  Abraham går igenom eldprovet
date:  24/07/2022
---

Läs 1 Mos. 22. Plötsligt och utan förklaring uppmanar Gud Abraham att offra sitt eget barn som brännoffer. Kan du föreställa dig hur Abraham känner sig? Mänskligt sett är det upprörande att en helig Gud begär att någon ska offra sin son. Hur går det ihop med Guds löften om ett arv, till och med om Abraham tycker att det är godtagbart? Utan Abrahams son är det ett tomt löfte.

`Varför ber Gud Abraham att ge ett sådant brännoffer? Om Gud vet allting, varför gör han så här?`

Varken Guds begäran eller tidpunkten är slumpartad. ”Gud har sparat sin sista och svåraste prövning för Abraham tills åldern tynger honom och han längtar efter vila” (Ellen White: Det var mycket gott, s. 129). Är detta en vansinnig Guds prövning? Inte alls, för ”Gud tillät den själsångest som han genomled under den förskräckliga prövningens mörka dagar. Av egen erfarenhet skulle han på så sätt kunna göra sig en föreställning om det stora offer som den oändlige Guden har gjort för människans återlösning” (Ellen White: Det var mycket gott, s. 133).

Det här är bara en prövning – Gud har aldrig haft för avsikt att Abraham ska döda sin son. Det visar något mycket viktigt om hur Gud verkar ibland. Han kan be oss att göra något som han aldrig tänkt sig att vi ska fullborda. Han kan be oss att gå någonstans dit han aldrig vill att vi ska komma. För Gud är det viktiga inte nödvändigtvis slutet utan det vi lär oss medan erfarenheten formar oss.

Jesus tänker kanske på Abrahams erfarenhet när han säger till judarna: ”Er fader Abraham jublade över att han skulle få se min dag. Han fick se den och gladde sig” (Joh. 8:56). Abraham kunde ha gått miste om lärdomen och avvisat uppmaningen som om den kom från Satan. Skälet till att Abraham överlever och drar lärdom av händelsen är att han känner igen Guds röst.

`Hur känner du igen Guds röst? Hur vet du när Gud talar med dig? Hur visar han sin vilja för dig?`