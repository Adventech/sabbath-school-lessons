---
title:  Studiehjälp
date:  29/07/2022
---

Läs gärna Ellen White: Det var mycket gott, s. 126–134.

”Gud har alltid prövat sitt folk i lidandets ugn. Det är ugnens hetta som skiljer slagget från det äkta guldet i den kristna karaktären. Jesus iakttar prövningen, och han vet vad som behövs för att rena den dyrbara metallen så att den kan återspegla hans kärleks strålglans. Gud uppfostrar sina barn genom svåra prövningar. Han ser att några har förmågor som kan användas till att föra hans verk framåt, och han sätter dessa personer på prov. Genom sin försyn för han in dem i omständigheter som prövar deras karaktär och uppenbarar för dem bristfälligheter och svagheter som de inte har känt till tidigare. Han ger dem tillfälle att rätta till dessa fel och att förbereda sig för att tjäna honom. Han visar dem deras egen svaghet och lär dem att förlita sig på honom, för han är deras enda hjälp och skydd. På så sätt uppnår Gud sin avsikt. Hans barn uppfostras, utbildas och tuktas och görs redo för att uppfylla det stora syfte som han hade när han gav dem deras förmågor” (Ellen White: Det var mycket gott, s. 110, 111).

”Om vi i Guds försyn kallas till att gå igenom prövningar, låt oss då ta emot korset och dricka den bittra kalken och komma ihåg att det är Faderns hand som håller den vid munnen på oss. Låt oss lita på honom i mörkret lika mycket som i dagsljuset. Kan vi inte tro att han ska ge oss allt som är nyttigt för oss? ... Hur kan vi till och med i det största eländet låta bli att lovprisa Gud när vi tänker på hans kärlek till oss på korset på Golgota?” (Ellen White: Testimonies for the Church, band 5, s. 316).

**Samtalsstart**

Känner du någon som drabbades av lidande och då höll på att förlora sin tro på Gud? Kunde du hjälpa den personen att fortsätta lita på Gud? Hur kunde du hjälpa honom eller henne?

**Förbön**

Be att Gud ska stärka er tro så att ni litar på honom även när ni drabbas av svårigheter.

**Samtalsfrågor**

`Tänk igenom det sista dygnet i Jesus liv. Vad går han igenom? Hur klarar han det? Vilka principer kan vi lära oss av hans exempel och tillämpa på oss själva i vårt eget eldprov?`

`Samtala i gruppen om ifall det finns situationer då vi genom vårt lidande kan tjäna andra som lider. Vilka problem kan vi stå inför i sådana situationer?`

`Ellen White har skrivit: ”Låt oss lita på honom i mörkret lika mycket som i dagsljuset.” Det är lättare sagt än gjort. Hur kan vi hjälpa varandra att utveckla en tro som kan göra det? Varför är det viktigt att lita på Gud även i våra svårigheter?`