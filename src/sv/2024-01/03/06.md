---
title:  Dina vittnesbörd står fasta
date:  18/01/2024
---

`Läs Ps. 19:8; 93:5; 119:165; 1:2, 6; 18:31 och 25:10. Vilken gemensam nämnare hittar du i dem?`

Herrens överhöghet i världen som högste skapare, kung och domare har teologiska konsekvenser för tillförlitligheten i hans vittnesbörd. Vittnesbörden (hebreiska ’edut, ”dekret”, ”lag”) avser den samling lagar och stadgar som Herren styr sitt folks religiösa och sociala liv med (2 Mos. 32:15). De ”står fasta” (Ps. 93:5, nuB) vilket återspeglar att Guds tron och världen som Gud har skapat och upprätthåller är stabil och beständig (Ps. 93:1, 2). Det hebreiska ordet som översatts med ”fasta” (som också det svenska ordet amen härstammar från) förmedlar tanken om tillförlitlighet, trofasthet och beständighet (2 Sam. 7:16; 1 Krön. 17:23). Guds lagar är oföränderliga och oförstörbara.

Gud garanterar att hans löften och befallningar är okränkbara. Guds trofasthet ger oss fullständig tillförsikt genom att garantera att hans styre är oföränderligt. Samtidigt är den fullständigt krävande, eftersom Gud förväntar sig att folkets gensvar ska vara tillit och lydnad till honom.

Samtidigt beskrivs bristen på rättvisa i världen poetiskt som att jordens grundvalar skakas (Ps. 18:8; Jes. 24:18–21). Guds lag undervisar människorna om ett rättfärdigt liv som kan bestå i Guds dom. De rättfärdiga kommer alltså inte att bli skakade eftersom de är fast rotade i Guds lag. Den ger stabilitet och trygghet, och deras hjärtan är orubbliga (hebreiskans kun betyder också ”vara fast”, ”vara trygg”) i Herren (Ps. 112:1, 6, 7). Ingenting kan få dem som håller Guds lag att falla (Ps. 119:165). Det visar på Guds beskydd och vägledning i livet (Ps. 1:2, 3, 6).

Guds ord beskrivs som en lampa för psalmistens fötter, och det skyddar honom från fiendernas dolda snaror (Ps. 119:105, 110). Den stora frid som de som älskar Guds lag åtnjuter (Ps. 119:165) beror självfallet inte på en total avsaknad av prövningar (Ps. 119:161). Den härstammar snarare från att man förblir i Guds närvaro och har en sund relation med honom.

`På vilka praktiska sätt har det hjälpt dig i ditt liv att hålla Guds lagar, regler och vittnesbörd? Har du å andra sidan någon erfarenhet av konsekvenser av att ha brutit mot dem?`