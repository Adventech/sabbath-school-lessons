---
title:  För evigt minns han sitt förbund
date:  17/01/2024
---

`Tanken om Guds dom väcker en viktig fråga: Hur kan Guds folk ha frid med Gud och frälsningsvisshet i domen? Läs Ps. 94:14; 105:7–10; Dan. 7:22.`

Guds folk är tryggt eftersom Herren har ställt sin boning i Sion (Ps. 76:2, 3) och upprättat sitt eviga förbund med dem som sin dyrbara egendom (Ps. 94:14; 105:8–10). Gud lovar inte bara att inte förkasta sitt förbundsfolk. Han arbetar aktivt för att se till att de är trygga i honom. Han förlåter deras synder (Ps. 103:3). Han undervisar, välsignar och ger styrka åt sitt folk (Ps. 25:8–11; 29:11; 105:24). Guds domar ges för att leda folket till rättfärdighet och för att visa att Gud bryr sig om dem (Ps. 94:8–15).

Psalm 105 som helhet visar hur trogen Herren varit mot sitt förbund i Israels historia. I allt som hände, både gott och ont, fanns Gud där. Genom sin försyn ledde han Josef till Egypten, och genom honom räddade Gud sitt folk och länderna i närområdet under den svåra hungersnöden (Ps. 105:16–24). Herren kallade Mose till att leda sitt folk ut ur Egyptens slaveri, vilket han gjorde genom tecken och under å deras vägnar (Ps. 105:25–38).

Herren gav sitt folk landet de hade blivit lovade (Ps. 105:11, 44) och sitt ständiga beskydd (Ps. 105:12–15). Han förökade dem (Ps. 105:24), befriade dem från deras överherrar (Ps. 105:37, 38) och försåg dem med deras dagliga behov (Ps. 105:39–41). Herren har utan tvekan fullständig kontroll över allt som rör hans folk – en sanning som psalmförfattarna ville att hans folk aldrig skulle glömma.

När Gud minns sitt förbund handlar det om mer än att bara känna till eller komma ihåg eftersom det alltid leder till handling (1 Mos. 8:1; 1 Sam. 1:19; Ps. 98:3; 105:42–44). När folket uppmanas att minnas Guds under och domar innebär det på samma sätt att de bör leva på ett sätt som ärar Gud.

I detta förbund är Israels främsta kallelse att förbli troget mot förbundet genom att hålla Guds lagar (Ps. 78:5–7; 105:45). Guds folk är också kallat att vittna om Gud för andra nationer, eftersom Herren vill att alla länder ska ansluta sig till hans folk Israel (Ps. 105:1, 2). Världen är således trygg i den allsmäktige och barmhärtige Gudens beskyddande förbund (Ps. 89:29–35).

`Vad har Jesus gjort för oss så att dessa löften som gavs till det gamla Israel kan gälla oss idag? (Se Gal. 3:26–29. Se även 2 Pet. 1:4 och 2 Kor. 1:20, red.anm.).`