---
title:  Missionsnytt
date:  19/01/2024
---

#### Fotboll på sabbaten

Fotbollen var Cleanings passion. I sin hemstad i nordöstra Indien spelade han alltid fotboll efter skolan. När han flyttade till en annan stad för att förbereda sig för de nationella slutproven träffade han andra tonåringar som gillade fotboll och spelade med dem på lördagarna.

Men Cleaning blev förvånad över att höra människor sjunga psalmer och be till Gud inte långt ifrån fotbollsplanen där han spelade på lördagarna. Fotbollsplanen låg granne med en adventistskola och adventkyrka.

Cleaning hade vuxit upp i en kristen familj. Han hade gått i kristna skolor. Men han hade aldrig hört talas om kristna som firade gudstjänst på lördagarna.

Cleaning blev godkänd i sina nationella prov i slutet av tionde klass. Han ansökte om en plats i elfte klass på en skola i samma stad men blev inte antagen. Besviken frågade han två vänner om råd. Båda pojkarna planerade att studera på adventistskolan som låg bredvid fotbollsplanen. De uppmuntrade honom att också söka dit.

Cleaning blev antagen. På skolan upptäckte han varför människorna hade sjungit psalmer och bett till Gud i kyrkan medan han spelade fotboll på lördagarna. I Första Moseboken 2 läste han att Gud hade välsignat den sjunde dagen i veckan, lördagen, i slutet av skapelseveckan. Han läste de tio budorden i Andra Moseboken 20 där Gud påminner sitt folk om vikten av att fira sabbaten. Han insåg att Jesus själv tro-get hade firat sabbaten medan han levde på jorden och hade aldrig ändrat gudstjänstdagen till söndagen eller någon annan dag.

Cleaning berättade för sina föräldrar att han ville gå med i adventistförsamlingen. Hans mamma sa bara att det inte var nödvändigt att han blev adventist. Hans pappa reagerade starkt emot idén.

"Om du väljer att bli adventist kommer du inte längre att höra till den här familjen", sa han.

Så efter studenten skrev Cleaning in sig på en icke-kristen högskola i samma stad. Men han trivdes inte.

Medan Cleaning spelade fotboll en dag berättade en lagkamrat som var adventist om 1000 Missionary Movement. Det är en organisation som sänder ut adventistungdomar som studentmissionärer. Cleaning gillade tanken på att arbeta som studentmissionär.

Snart blev han medlem i adventistförsamlingen. Han tillbringade åtta månader som studentmissionär och undervisade barn i fjärde klass.

Hans föräldrar var inte glada över att han hade blivit adventist. Men nu var han vuxen och bodde inte längre hemma hos familjen.

Efter en tid fick Cleaning en längtan i sitt hjärta att bli pastor. I dag studerar han på Spicer Adventist University där han läser andra året av sin pastorsutbildning.

"Mitt mål är att bli pastor och att nå unga människor i samhället genom fotboll", säger han. "Många unga människor älskar fotboll. Genom den här sporten vill jag nå unga människor och föra dem till Jesus Kristus."

Ett av det här kvartalets missionsprojekt är att bygga eller återuppbygga sex adventistskolor i Indien som skolan där Cleaning först lärde sig om sabbaten. Tack för era gåvor!