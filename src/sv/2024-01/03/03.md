---
title:  Herren är konung
date:  15/01/2024
---

Nära knuten – i själva verket oskiljaktigt knuten – till att Herren är skapare är tanken att Herren är enväldig härskare. Uttrycket ”Herren är konung!” kungörs högtidligt i Ps. 93:1; 96:10; 97:1 och 99:1. Men det genljuder genom hela Psaltaren.

Herren är klädd i härlighet, höghet och makt (Ps. 93:1; 104:1). Moln och töcken omger honom (Ps. 97:2), men han sveper också sig själv ”i ljus som i en mantel” (Ps. 104:2). Dessa metaforer upphöjer konungens makt och majestät och är noggrant valda för att ge uttryck för Guds unika storslagenhet som ligger bortom mänsklig förståelse.

`Läs Psalm 97. Vad kännetecknar Herrens rike? (Ps. 97:2, 10) Vad härskar han över? (Ps. 97:1, 5, 9)`

Herrens rike syns i hans skapelseverk (Ps. 96:5), frälsning (Ps. 98:2) och dom (Ps. 96:10). Herren upprättar sitt herravälde över hela världen (Ps. 47:7–10). Guds rike är ett evigt rike som saknar motstycke i makt och majestät (Ps. 45:7; 93:1, 2; 103:19). Herrens rike är grundat på barmhärtighet, rättvisa och rättfärdighet och bringar ordning och stabilitet i den skapade världen (Ps. 98:3; 99:4). I Guds välde förenas både himmelska och jordiska tillbedjare i lovprisning av Gud (Ps. 103:20–22; 148). Många psalmer framställer att hela mänskligheten erkänner Guds envälde (Ps. 96:10; 97:1; 99:1; 145:11–13).

Men det är inte alla människor, eller ens jordiska härskare, som gör det, åtminstone inte för tillfället. Herrens välde utmanas ständigt av de ogudaktiga som förnekar och hånar Herren och förtrycker hans folk (Ps. 14:1; 74:3–22). Psalmisten utmanas av vissa onda människors välstånd och oroas av Guds överseende. Ändå litar han på Guds ofelbara allmakt och fortsätter att växa, förvissad om Guds rättfärdiga domar (Ps. 68:22; 73:17–20). I tro gläder sig Guds folk åt att Guds rike har invigts genom Kristus frälsningsverk och väntar på rikets fullbordan vid Kristus andra ankomst (Matt. 12:26–28; 1 Kor. 15:20–28).

`”Ni som älskar Herren, hata det onda!” (Ps. 97:10, FB). Varför borde vår kärlek till Gud få oss att hata det onda? Hur hänger dessa två begrepp ihop?`