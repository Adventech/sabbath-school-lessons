---
title:  Gud är domare
date:  16/01/2024
---

`Läs Psalm 75. Varför är de ogudaktigas övermod meningslös?`

Som enväldig kung är Herren också lagstiftare (Ps. 99:7) och domare (Ps. 98:9, FB; Ps. 97:2). De ogudaktiga hotar ständigt den rättvisa ordning som Gud har upprättat i världen, men Herren kommer att döma världen och göra slut på ondskans makt (Ps. 75:9–11; 96:13).

I Psalm 75 finns flera metaforer som visar att de ogudaktiga oåterkalleligen kommer att förgöras. Bilden av en bägare med jäsande vin (Ps. 75:9) illustrerar hur intensiv Guds vrede är (Jer. 25:15; Upp. 14:10). Att hugga av de ogudaktigas horn skildrar slutet på deras makt och herravälde, medan de rättfärdigas horn ska upphöjas (Ps. 75:11). Gud säger att han ”väljer [sin] tid” (Ps. 75:3) för sin dom. Denna verkställande dom kommer uppenbarligen att äga rum vid tidens slut (Ps. 96:13; 1 Kor. 15:23–26).

Herren undersöker människors hjärtan som en del av sin dom. (Se Ps. 14:2.) Det påminner om 1 Mos. 6:5, 8. Båda texterna visar att verkställandet av Guds dom över världen föregås av att Gud undersöker människornas liv och ser vem han kan rädda. Detta sker vid domen före Jesus återkomst, då Gud ger de rättfärdiga upprättelse och fastställer de ogudaktigas öde.

Hur fungerar det? För det första räddar Gud sitt folk från de ogudaktiga (Ps. 97:10; 146:9) och ger seger åt de maktlösa (Ps. 149:4). För det andra förintas de ogudaktiga för alltid om de inte omvänder sig (Ps. 97:3). Vissa psalmer beskriver på ett poetiskt sätt hur värdelösa människans vapen är mot den gudomlige domaren (Ps. 76:4–7). Herren är också en förlåtande Gud, även om han straffar människors missgärningar (Ps. 99:8). Även Guds folk (inte bara de ogudaktiga) ska stå till svars inför Gud (Ps. 50:4; 135:14, FB).

Psaltaren förmedlar samma sak som andra bibeltexter, nämligen att Guds dom börjar med Guds folk och innefattar sedan hela jorden (5 Mos. 32:36; 1 Pet. 4:17). Psalmisten vädjar till Gud om att han ska fälla domen över honom men förlitar sig samtidigt på att Guds rättfärdighet ska försvara honom (Ps. 7:9–12; 139:23, 24).

`Psaltaren uppmanar oss att glädja oss i väntan på Guds domar (Ps. 67:5; 96:10–13; 98:4–9, FB). På vilket sätt är Guds dom goda nyheter för dem som har tagit emot frälsningen som Jesus erbjuder oss?`