---
title:  Herren är konung
date:  13/01/2024
---

> <p>Nyckeltext</p>
> ”Herren är konung! Han har klätt sig i höghet. Herren har klätt sig i makt, spänt om sig sitt bälte. Världen står fast, den kan inte rubbas” (Ps 93:1).

### Veckans Huvudtexter
Ps. 8; 100; 97; 75; 105:7–10; Gal. 3:26–29; Ps. 25:10.

Psaltaren framhåller tveklöst den grundläggande tron på att Gud regerar enväldigt. Herren har skapat allt, och han upprätthåller det som han har skapat. Han är den allsmäktige kungen över hela världen, och han styr den med rättvisa och rättfärdighet. Hans lagar och stadgar är goda och ger liv åt dem som håller dem. Herren är en rättvis domare som ser till att världen förblir välordnad, och han gör det genom att belöna de rättfärdiga och straffa de onda, men i hans tid, inte vår.

Guds förbund med Israel spelar en särskild roll i att göra världen trygg, eftersom det förkunnar Herrens frälsning. Herren tog Israel till sig som sin dyrbara egendom och bland alla nationer valde han Israel som sitt folk. Herren är trogen sitt förbund och fortsätter att ta hand om sin hjord trots deras otrohet och ibland öppna uppror.

Herrens enväldiga styre gör alltså världen fast grundad och trygg. Psalmisterna vill att läsaren ska förstå denna grundläggande sanning. Med denna världsåskådning som ledljus strävar psalmisterna efter att växa och tjäna Gud med fullständig hängivenhet.