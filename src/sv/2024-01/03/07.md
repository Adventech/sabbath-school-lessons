---
title:  Studiehjälp
date:  19/01/2024
---

Läs Ps. 86:5, 15 och kapitlet ”Guds kärlek till människan”, s. 7–15 i Ellen Whites bok Vägen till Kristus.

Hur hjälper sanningen om att Gud är kärlek oss att bättre förstå de olika beskrivningarna av Gud och hans gärningar i Psaltaren?

Den här veckans studium har fokuserat på några viktiga beskrivningar av Gud och hans verksamhet som upprätthåller världen och gör den fast och trygg. Psalmisterna pekar på Gud som skapare, kung, domare, frälsare och lagstiftare. Guds roller i världen återspeglas också i flera andra namn och titlar som Gud har. Till exempel herde (Ps. 23:1; 80:2), frälsnings klippa (Ps 95:1) och fader (Ps. 68:6; 89:27). I världen kan vi vara trygga och säkra, även mitt i den stora stridens tumult, eftersom Gud är härskaren och han är trofast i allt han gör och säger. Även om dessa teologiska teman inte på något sätt är uttömmande, ger de en antydan om de olika sätt på vilka Gud uppenbarar sig i Psaltaren.

När vi fortsätter att studera Psaltaren är det viktigt att komma ihåg att läsa Psaltaren i ljuset av Guds kärleksfulla och nådefulla karaktär och hans plan för att rädda och återställa världen. ”Vi ser Guds karaktär i ljuset från korset. När vi studerar den blir det allt klarare för oss att nåd och rättvisa förenas. Gud är barmhärtig, förlåtande och full av medkänsla samtidigt som han står för det som är rätt och rättfärdigt. Vi ser en mängd bevis för denna kärlek. Vi förstår att den är större än den medkänsla och ömhet som en mor kan känna för sitt vilsna barn” (Ellen White, Vägen till Kristus, s. 15). I Psaltaren fortsätter folket att åkalla Gud även när de står inför Guds dom för sitt uppror, eftersom de vet att Guds vrede bara varar en stund, men att hans barmhärtighet är evig (Ps. 103:8, 9).

**Samtalsstart**

Psalmerna säger ofta att Gud är vår kung. Vad betyder det för er? Hur är han kung i era liv?

**Förbön**

Be att Gud ska vara kung i era liv i allt ni gör.

**SAMTALSFRÅGOR**

`Varför är det viktigt att förstå den stora stridens verklighet och närvaro för att vi ska kunna förstå varför det trots Guds slutgiltiga makt och herravälde fortfarande finns mycket tumult och lidande i vår värld? Varför är grundtanken om den stora striden så användbar för oss?`

`Hur formar tron på Gud som skapare vår förståelse av oss själva och vårt förhållande till resten av skapelsen? Vad händer när folket avviker från denna sanning (Ps. 106:35–42)?`

`Vad var felet med folkens avgudar på Bibelns tid (Ps. 115:4–8)? Hur är det med moderna avgudar? Varför är de lika farliga i vår vandring med Herren?`

`Hur ska Guds folk leva när de vet att Guds dom börjar med hans folk? Hur dömer Gud sitt folk och med vilket syfte?`