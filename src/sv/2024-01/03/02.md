---
title:  Herren har gjort oss
date:  14/01/2024
---

`Läs Psalm 8 och Psalm 100. Hur skildras Gud och människor i dessa psalmer? Vad avslöjar dessa psalmer om Guds karaktär?`

Skapelsen har en avgörande roll i Psaltaren för att upprätthålla Guds allmakt. Himlen, som är hans verk, förkunnar hans härlig- het och makt (Ps. 19:2–5; 97:6). Guds namn är väldigt över hela jorden (Ps 8:2, 10). Herren har skapat allting. Han har ingen början (Ps. 93:2) och inget slut (Ps. 102:26–28). Han är evig och överlägsen hedningarnas gudar, som bara är ”verk av människohänder” (Ps. 115:4) och ingenting mer. Avgudarna ”har händer men kan inte gripa” (Ps. 115:7). Om Herren sägs det: ”I hans hand är jordens djup … och fasta landet [har] hans händer format” (Ps. 95:4, 5).

Flera psalmer beskriver Guds makt över de naturkrafter som andra folk trodde var gudomliga (t.ex. Ps. 29; 93; 104). Dessa psalmer bekräftar åter igen påståendet att Herren regerar över hela skapelsen och är enväldig i makt och värdighet. Ps. 100:3 slår mot en knappt märkbar form av avgudadyrkan – självtillit – och betonar att Gud har skapat oss ”och inte vi själva” (FB).

Skapelsen vittnar också om Guds kärlek. Allt som finns har Gud att tacka för sin existens. Han upprätthåller även livet (Ps. 95:7; 147:4–9). Lägg märke till att Gud inte bara lät människor existera, han gjorde även det forna Israel till ”hans folk, fåren i hans hjord” (Ps. 100:3). Begreppet ”hans folk” och ”fåren i hans hjord” visar Guds önskan om en nära relation med sitt folk.

Endast Skaparen har makten att välsigna och få sitt folk att föröka sig. Därför är han den som ensam är värd deras tillbedjan och tillit. Många psalmer uppmanar allt som andas, hela jorden, havet och allt som finns i det att ropa av fröjd inför Herren.

Guds härlighet syns i skapelsen, även i den fallna jordiska skapelsen. Psaltaren visar oss att Gud är den ende som är värd att tillbe.

`”Vad är då en människa att du tänker på henne, en dödlig att du tar dig an honom?” (Ps. 8:5). Vad är ditt gensvar på att Gud är din skapare? Eftersom Gud ger stjärnorna namn (Ps. 147:4), hur mycket mer tror du då att Gud bryr sig om dig?`