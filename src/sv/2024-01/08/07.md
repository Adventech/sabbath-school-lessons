---
title:  Studiehjälp
date:  23/02/2024
---

I vår moderna tid verkar det inte vara lika önskvärt att få vishet som att få lycka. Människor är hellre lyckliga än kloka. Men kan vi verkligen vara lyckliga och leva ett meningsfullt liv utan gudomlig vishet? Psaltaren säger tydligt att vi inte kan det. Den goda nyheten är att vi inte uppmanas att välja mellan vishet och lycka. Gudomlig vishet ger äkta lycka.

Ett enkelt exempel från det hebreiska språket kan illustrera detta. På hebreiska låter ordet ”steg” i plural (’ashurey) väldigt mycket som ordet ”lycka” (’ashrey). Även om vi inte har denna koppling i den svenska översättningen förmedlar den ett kraftfullt budskap: ”steg” som går på Guds väg leder till ett ”lyckligt” liv (Ps. 1:1; 17:5; 37:31; 44:19; 89:16; 119:1). I Bibeln är varken vishet eller lycka ett abstrakt begrepp utan en verklig erfarenhet.

Man hittar dem i en relation med Gud som består i att vörda, prisa, finna styrka i och lita på Gud. I Ps. 25:14 står det att ”De som fruktar Herren blir hans förtrogna, hans förbund skall ge dem insikt”.

”Tacka Gud för de ljusa bilder som han har gett oss. Vi ska samla på löftena om hans kärlek. Vi ska ha dem i vårt minne och tänka på dem hela tiden. Då får vi välsignelse. När vi gör det kan vi se hur Guds son lämnar sin fars tron. Han klär sin gudomlighet i mänskliga kläder. Han tar på sig vår natur så att han ska kunna rädda oss från Satans makt. Vi ser hur han segrar för vår skull. Han öppnar himlen för människan. Han visar oss rummet där Gud har sin tron. Där uppenbaras hans härlighet. Människan föll i synd. Nu lyfts hon ur syndens avgrund. Hon får förbindelse med den evige Guden. När hon har bestått sitt prov får hon den vita dräkten. Det är bara tron på Jesus som kan hjälpa henne genom det provet. Hon blir klädd i Jesus rättfärdighets kläder. Hon blir upplyft till honom på tronen. Det är bilder som Gud vill att vi ska betrakta. Han vill att de ska fylla våra tankar” (Ellen White, Vägen till Kristus, s. 140, 141).

**Samtalsstart**

Samtala om vilken hjälp ni fått av att läsa Bibeln och försöka följa dess råd.

**Förbön**

Be om att Guds vägvisning genom Bibeln ska leda er på rätt väg genom livet och bevara er från att gå vilse.

**SAMTALSFRÅGOR**

`Hur kan Guds Ord bli en källa till glädje och inte bara till undervisning? Hur upplever du att du får hjälp att vara i kontakt med Jesus Kristus, det levande Ordet när du hämtar föda från Guds Ord (Joh. 1:1; 15:5, 7)?`

`Vad händer när människor medvetet och ständigt förkastar Guds undervisning (Ps. 81; Ps. 95)? Varför tror du att det sker?`

`Varför kan de ogudaktigas väg ibland verka mer önskvärd än de rättfärdigas råd (Psalm 141)? Med andra ord, hur hanterar vi det uppenbara faktum att de ogudaktiga ofta verkar ha det väldigt bra?`