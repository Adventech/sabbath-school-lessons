---
title:  Den onda vägens bedräglighet
date:  21/02/2024
---

`Läs Psalm 141. Vad ber psalmisten om?`

Psalm 141 är en bön om beskydd mot frestelser inifrån och utifrån. Psalmisten hotas inte bara av de ogudaktigas planer (Ps. 141:9, 10) utan han frestas också att handla som de ogudaktiga. Hans första svaga punkt är bristen på självbehärskning i vad han säger. Psalmisten ber att Herren ska sätta en dörrvakt för hans läppar (Ps. 141:3). Bildspråket är hämtat från att man på Bibelns tid bevakade stadsportarna som skyddade staden.

Frestelsen handlar också om ifall Guds barn kommer att ta emot de rättfärdigas råd eller låta sig lockas av de ogudaktigas läckerheter (Ps. 141:4, 5). Psalmisten ser sitt hjärta som ett primärt hot eftersom det är där den verkliga striden äger rum. Bara oavbruten bön med fullständig tillit och hängivenhet till Gud kan rädda Guds barn från frestelser (Ps 141:2).

`Läs Ps. 1:1 och 141:4. Hur beskrivs frestelsens progressiva och listiga karaktär här?`

Psalm 141:4 beskriver frestelsens progressiva natur. Först får man lust till det onda. För det andra utför man gudlösa handlingar (hebreiskan understryker handlingens upprepade karaktär). För det tredje smakar man de ogudaktigas läckerheter. Med andra ord upplever man deras onda handlingar som något önskvärt.

I Ps. 1:1 kommer frestelsen för att hindra Guds barn från att vandra på Herrens väg. Den vill få dem att följa de gudlösa, gå syndares väg och slutligen sitta bland hädare. Syndare, gudlösa och hädare- vi ska inte vara som de eller låta dem leda oss bort från Herren.

Psaltaren beskriver frestelsens progressiva, lockande och listiga karaktär, vilket visar att endast ett fullständigt beroende av Herren kan ge en seger. Psaltaren betonar vikten av de ord man talar och lyssnar till i frestelsens stund. Slutet för både de ogudaktiga och de rättfärdiga bör lära människor att söka vishet från Gud (Ps. 1:4–6; 141:8–10). Men i båda psalmerna ligger den slutliga upprättelsen för Guds barn fortfarande i framtiden. Det innebär att de troende uppmanas att tålmodigt lita på Gud och vänta på honom.