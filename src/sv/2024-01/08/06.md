---
title:  Välsignelsen i att leva rättfärdigt
date:  22/02/2024
---

`Läs Ps. 1:1–3; Ps. 112:1–9 och Ps. 128. Vilka välsignelser utlovas till dem som vördar Herren?`

Av de många välsignelser som utlovats till dem som vördar Herren är frid kanske en av de största. Psalm 1 liknar den rättfärdige vid ett träd planterat nära vatten, som bär sin frukt i rätt tid och vars blad aldrig vissnar (Ps. 1:3; Jer. 17:7, 8; Hes. 47:12). Denna liknelse visar oss källan till alla välsignelser, nämligen att förbli i Guds närvaro i hans helgedom och njuta av en oavbruten och kärleksfull relation med Gud. Till skillnad från de gudlösa – vilka framställs som agnar utan stabilitet, plats och framtid – är de rättfärdiga som ett fruktbart träd med rötter, en plats nära Gud och evigt liv.

Ps. 128:2, 3 påminner om det messianska rikets välsignelser. Där är det en symbol för fred och välstånd att sitta under sin vinstock och sitt fikonträd (Mika 4:4). Välsignelsen om frid för Jerusalem (Ps. 122:6–8; 128:5, 6, FB) förmedlar hoppet om att Messias kommer att göra slut på ondskan och återställa freden i världen.

”Bibeln kallar de frälstas arv ett hemland (Heb. 11:14–16). Där leder den himmelska Herden sin hjord till levande vattenkällor. Livets träd bär frukt var månad och trädens löv ger läkedom åt folken. Där finns floder som alltid flyter, klara som kristall, och längs deras stränder kastar lummiga träd sina skuggor över vägar som är förberedda för Herrens återlösta. Vidsträckta slätter övergår i vackra höjder, och Guds berg reser upp sina stolta toppar. På dessa fridfulla slätter, bredvid dessa levande floder, ska Guds folk, som så länge varit pilgrimer och vandringsmän, finna ett hem” (Ellen White, Från mörker till ljus, s. 580, 581).

Nya testamentet visar att detta hopp blir uppfyllt vid Jesus återkomst och när den nya världen skapas (Matt. 26:29; Upp. 21). Även om de rättfärdiga får många välsignelser i detta liv väntar Guds fulla välvilja på dem när Guds rike är helt återställt vid tidens slut.

`Varför är korset och det som hände där garantin för de löften som finns i Nya testamentet om vad Gud har i beredskap för oss? Hur kan vi finna tröst i dessa löften redan nu?`