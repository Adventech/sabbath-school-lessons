---
title:  Herrens prövning
date:  20/02/2024
---

`Läs Ps. 81:8, 9; 95:7–11 och 105:17–22. Vad innebär Guds prövning i dessa texter?`

Meriva är platsen där Israel satte Gud på prov genom att ifrågasätta hans trofasthet och förmåga att tillgodose deras behov (2 Mos. 17:1–7; Ps. 95:8, 9). Psalm 81 gör en fascinerande omkastning och tolkar samma händelse som stunden då Gud prövade Israel (Ps. 81:8). Och på grund av sin olydnad och brist på tillit (Ps. 81:12) bestod folket inte Guds prov.

Hänvisningen till Meriva förmedlar ett dubbelt budskap. För det första ska Guds folk inte upprepa tidigare generationers misstag. I stället ska de lita på Gud och följa hans väg (Ps. 81:14). För det andra kom Gud dem till undsättning när de var i nöd (Ps. 81:8) trots att folket inte bestod provet. Guds frälsande nåd i det förflutna försäkrar framtida generationer om Guds nåd.

Psalm 105 visar att prövningarna var Guds sätt att pröva att Josef litade på vad Gud tidigare hade sagt om hans framtid (1 Mos. 37:5–10, Ps. 105:19). Det hebreiska ordet tsarap, ”gav honom rätt”, i vers 19 ger en känsla av föregående rening eller prövning. Målet med att Gud prövade Josefs tro var alltså att undanröja varje tvivel på Guds löfte och stärka Josefs tillit till Guds ledning.

Målet med Guds fostran är att stärka hans barn och förbereda dem på att löftet blir uppfyllt, som i exemplet med Josef (Ps. 105:20–22). Men om man förkastar Guds instruktioner leder det till en växande envishet och förhärdelse av en hårdnackad människas hjärta.

”Gud kräver en omedelbar och obetingad lydnad för sin lag, men människorna sover eller är paralyserade av Satans förvillelser. Satan föreslår ursäkter och undanflykter och övervinner deras invändningar genom att säga till dem som han sade till Eva i lustgården: “Ingalunda skolen I dö” (1 Mos. 3:4). Olydnaden förhärdar inte enbart den skyldiges hjärta och samvete, men bidrar till att fördärva andras tro. Det som för dem till en början tycktes vara mycket felaktigt, förlorar gradvis detta utseende därför att det ständigt är framför dem, tills de slutligen ifrågasätter om det verkligen är synd och omedvetet faller för samma fel” (Ellen White, Vägledning för församlingen 1, s. 525).

`Hur har du själv upplevt att synden förhärdar hjärtat? Hur kan den tanken dra oss till korset där vi kan finna kraft att lyda?`