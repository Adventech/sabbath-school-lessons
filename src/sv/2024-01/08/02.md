---
title:  Vad du har sagt bevarar jag i mitt hjärta
date:  18/02/2024
---

`Läs Ps. 119:1–16, 161–168. Hur ska vi hålla Guds bud och vilka välsignelser kommer det att innebära?`

Bibeln beskriver ett dagligt liv i tro som en pilgrimsfärd (”vandring”) med Gud på rättfärdighetens stig. Trons liv upprätthålls genom att människan följer ”Herrens lag” (Ps. 119:1) och genom att hon vandrar ”i ditt ansiktes ljus” (Ps. 89:16). Dessa är på intet sätt två olika vandringar. Att vandra i ljuset av Guds ansikte innebär att man upprätthåller Guds lag. Att följa ”Herrens lag” innebär också att man söker Gud av hela sitt hjärta (Ps. 119:1, 2, 10).

Att ha ett ”fläckfritt” liv är i Psaltaren ett annat uttryck för att leva det rättfärdiga livet (Ps. 119:1). ”Fläckfri” är en beskrivning av ett ”felfritt” offer som är godtagbart för Gud (2 Mos. 12:5). På samma sätt ska den rättfärdiga individens liv likt ett levande offer (Rom. 12:1) vara obefläckat av kärlek till synden. Ett liv som överlåts till Gud är också ”oförvitligt”, vilket innebär att personen går i rätt riktning i livet – den riktning som behagar Gud (Ps. 101:2, 6; se även Ps. 18:33).

Att hålla Guds bud har inget att göra med en lagisk efterlevnad av gudomliga regler. Tvärtom innebär det att man får ”insikt” om skillnaden mellan rätt och fel och gott och ont (Ps 111:10; se även 1 Krön. 22:12). Det omfattar hela människan, inte bara yttre handlingar. Att vara ”fläckfri”, hålla Guds bud och söka Gud av hela hjärtat är oskiljaktiga livsinställningar (Ps. 119:1, 2).

Guds bud uppenbarar Guds vilja för världen. De undervisar människor om hur de ska bli visa och leva i frihet och frid (Ps. 119:7–11, 133). Psalmisten gläder sig åt lagen eftersom lagen försäkrar honom om Guds trofasthet (Ps. 119:77, 174).

”De som älskar din lag är fullkomligt trygga, inget kan få dem att falla” (Ps. 119:165). Bilden av att falla representerar ett moraliskt misslyckande. Som lampan för psalmistens fötter (Ps. 119:105) skyddar Guds Ord oss från frestelser (Ps. 119:110).

`Hur visade Kristus Guds Ords kraft i sitt liv (Matt. 4:1–11)? Vad säger detta oss om kraften i ett hjärta som är inställt på att lyda Guds lag?`