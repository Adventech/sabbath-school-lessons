---
title:  Lär oss hur få våra dagar är
date:  19/02/2024
---

`Läs Ps. 90; 102:12 och 103:14–16. Vad är människans problem?`

Den fallna människans tillvaro är bara en dimma i evighetens ljus. Tusen år är i Guds ögon ”som en av nattens timmar” (Ps. 90:4). Jämfört med den gudomliga tiden flyger ett mänskligt liv iväg (Ps. 90:10). De starkaste bland människorna är jämförbara med de svagaste bland växterna (Ps. 90:5, 6; 103:15, 16). Ändå är även detta korta liv fyllt av möda och slit (Ps 90:10). Även sekulära människor som inte tror på Gud sörjer och beklagar att livet är så kort. Särskilt i kontrast till den evighet som finns där ute och som de vet riskerar att fortsätta utan dem.

Psalm 90 ställer människans svåra situation i relation till Guds omsorg om människorna i egenskap av deras skapare. Herren har varit sitt folks tillflykt i alla generationer (Ps. 90:1, 2). Det hebreiska ordet ma’on, ”tillflykt”, framställer Herren som sitt folks skydd eller värn (Ps. 91:9).

Gud håller tillbaka sin rättfärdiga vrede och erbjuder på nytt sin nåd. Psalmisten utbrister: ”Vem känner styrkan i din vrede?” (Ps. 90:11). Det innebär att ingen någonsin har upplevt den fulla effekten av Guds vrede mot synden. Därför finns det hopp för människor att omvända sig och få vishet för ett rättfärdigt liv.

Vishet i Bibeln är inte bara ett uttryck för intelligens utan innefattar också vördnad för Gud. Den vishet som vi behöver är att veta ”att våra dagar är räknade” (Ps. 90:12, FB). Om våra dagar är räknade betyder det att våra dagar är begränsade och att vi vet att de är begränsade. Ett liv i vishet innebär att leva med medvetenhet om livets förgänglighet, vilket leder till tro och lydnad. Det är endast genom omvändelse (Ps. 90:8, 12) och Guds gåvor i form av förlåtelse, medkänsla och barmhärtighet (Ps. 90:13, 14) som man får denna vishet.

Vårt grundläggande problem beror inte på att vi är skapade som människor, utan på synden och på vad synden har åstadkommit i vår värld. Dess förödande konsekvenser syns överallt och hos varje människa.

Tack vare Jesus har vi dock fått en utväg ur människans besvärliga situation (Joh. 1:29; 3:14–21). Annars skulle vi inte ha något hopp alls.

`Vilket löfte har vi i Jesus trots att livet går snabbt? (Se Joh. 3:16.) Vilket hopp skulle vi ha utan honom?`