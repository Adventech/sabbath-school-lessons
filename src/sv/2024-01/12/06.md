---
title:  När Gud inte har behag till offer
date:  21/03/2024
---

`Läs Ps. 40:7–9; 50:7–23 och 51:18–21. Vilken viktig fråga tas upp i dessa texter? Varför har Gud ingen glädje av de offer som han föreskrev i sitt Ord (2 Mos. 20:24)?`

Liksom profeterna kritiserar psalmisterna olika missbruk i gudstjänsten. Huvudpunkten i dessa verser är inte Herrens motvilja mot Israels offer och högtider utan snarare orsakerna till denna motvilja: det ödesdigra misstaget att skilja på gudstjänst och andlighet.

Gud tillrättavisar inte sitt folk för deras offer och brännoffer utan för deras ondska och orättvisa i sina personliga liv (Ps. 50:8, 17–21). Psaltaren predikar inte mot offer och gudstjänst utan mot fåfänga offer och meningslös gudstjänst, som kom till uttryck i orättfärdigheten hos dessa tillbedjare.

När länken mellan tillbedjans yttre uttryck och den sanna inre motivationen för tillbedjan faller samman blir själva ritualerna vanligtvis viktigare än den faktiska upplevelsen att närma sig Gud. Det vill säga, formerna för tillbedjan blir ett mål i sig själv i motsats till den Gud som ritualerna är tänkta att peka på och uppenbara.

`Läs Joh. 4:23, 24. Vad är det Jesus säger här som exakt stämmer överens med vad dagens psalmer varnar för?`

Det räcker inte enbart med offer. Vad var offren värda om inte hjärtat hos dem som offrade dem var fyllt av omvändelse, tro och ånger över synden? Endast när de åtföljdes av omvändelse och uppriktig tacksägelse kunde unga tjurar behaga Gud som ”rätta offer” (Ps. 51:21, se även Ps. 50:14). Jesus, som citerade Jesaja, uttryckte det så här: ”Detta folk ärar mig med sina läppar, men deras hjärtan är långt ifrån mig” (Matt. 15:8). Problemet som psalmisterna såg var samma problem som Jesus stötte på hos en del av folket, särskilt ledarna, under sin jordiska verksamhet.

`Hur kan vi se till att vi som adventister, med allt detta ljus och all denna kunskap, inte faller i fällan att tro att det räcker med att bara känna till sanningen och utföra ritualer för sanningen?`