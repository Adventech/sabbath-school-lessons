---
title:  Sjung till Herren en ny sång
date:  18/03/2024
---

`Läs Ps. 33:3; 40:4; 96:1; 98:1; 144:9 och 149:1. Vad har dessa texter gemensamt?`

Psaltaren uppmanar människor att sjunga en ”ny sång”. Vad är en ”ny sång” i detta sammanhang? Anledningen till den nya sången är den nya upptäckten av Herrens majestät och herravälde över världen och tacksamheten för hans omsorg och frälsning som jordens skapare och domare. Räddning från fiender och från döden samt Guds särskilda välvilja mot Israel är några av de mer personliga orsakerna till att sjunga ”en ny sång”. Även om andra sånger också prisar Herren för hans nåd och underverk är den nya sången en speciell sång som uttrycker förnyad glädje och ett löfte om förnyad trohet till Gud. Den nya erfarenheten av Guds räddning inspirerar folket att erkänna Herren som sin skapare och kung. Det gemensamma i psalmerna som nämner ”en ny sång” är bland annat tillit till Gud, lovprisning av hans underbara gärningar och befrielse från lidande.

`Läs Jes. 42:10–12, Upp. 5:9 och 14:3. Vad kan vi dra för slutsatser om den nya sången i dessa bibeltexter?`

Israel, Guds folk, beskrivs med kärleksfulla ord som ”det folk som står honom [Gud] nära” (Ps. 148:14). Det innebär att Israel har den mest speciella ställningen i hela skapelsen och har därmed den största plikten och förmånen att prisa Gud. Bibeln uppmuntrar därför troende i alla generationer att sjunga den nya sången till sin Frälsares ära, eftersom den sången innehåller deras unika vittnesbörd om frälsningen i Lammets blod. En ”ny sång” kan beskriva en förut okänd sång som ingen tidigare har hört, en sång för att minnas en stark upplevelse av Guds nåd i ens liv. Den nya sången kan också ge uttryck för hopp. I så fall handlar nyheten i sången om en förväntan på en unik, oöverträffad erfarenhet av Guds majestät i framtiden. Sann tillbedjan går bortom offer och offergåvor och återspeglar ett levande förhållande till Gud som alltid är nytt och dynamiskt. På sätt och vis kan man helt enkelt säga att den nya sången är ett nytt uttryck, varje ny dag, för vår kärlek och uppskattning av vad Gud har gjort för oss.

`Tänk på Guds välsignelser i ditt liv. Om du skulle sjunga en ny sång, vad skulle den handla om?`