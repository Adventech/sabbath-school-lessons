---
title:  Lyft era händer mot helgedomen
date:  17/03/2024
---

`Läs Psalm 134. Var utförs tillbedjan här? Vad är resultatet av tillbedjan av Herren?`

Psalm 134 påminner om den aronitiska prästvälsignelsen i 4 Mos. 6:24–26 (se även Ps. 67:2). Den lyfter fram att välsignelsen är den underliggande principen och resultatet av Guds relation med Israel. Folket välsignar Gud i helgedomen, och Gud välsignar sitt folk från Sion. Välsignelserna innefattar hela livet, eftersom Herren är himlens och jordens skapare. Att Sion nämns som platsen för Guds särskilda välsignelser understryker Herrens förbund med sitt folk. Det är alltså inom ramen för Guds nåds förbund som Israel har förmånen att välsigna Herren och välsignas av honom.

`Läs Ps. 18:2; 36:2; 113:1; 134:1, 2 och 135:1, 2. Hur beskrivs tillbedjarna här?`

I Psaltaren beskrivs ofta tillbedjarna som Herrens tjänare. Uttrycket ”ni som står i Herrens tempel natt efter natt” (Ps 134:1) syftar troligen på de levitiska nattvakterna (1 Krön. 9:23–27) eller på den lovsång som leviterna framförde till Gud både dag och natt (1 Krön. 9:33).

Eftersom israeliterna tillbad den osynlige Guden, som inte kunde avbildas i fysisk form, återspeglade helgedomen Herrens härlighet. Den gav syndiga människor en trygg miljö där de kunde närma sig sin heliga kung. Det var Herren själv som initierade detta möte, och det reglerades av hans stadgar och förordningar.

”När ni kommer till honom, den levande stenen, ratad av människor men utvald av Gud och ärad av honom, då blir också ni till levande stenar i ett andligt husbygge. Ni blir ett heligt prästerskap och kan frambära andliga offer som Gud vill ta emot tack vare Jesus Kristus” (1 Pet. 2:4, 5). I Petrus ord här ser vi ett nytestamentligt uttryck för samma idéer som vi såg i dessa psalmer. Han säger att Guds folk är nu ett heligt prästerskap, och det erbjuder sin Herre Jesus Kristus, sin skapare och återlösare, lov och tacksägelser för allt det goda som han har gjort för dem.

`Som nytestamentliga kristna har vi också ett prästämbete eftersom vi är kallade att förmedla evangeliets goda nyheter till världen. Vilka är de mest effektiva sätten att göra detta på?`