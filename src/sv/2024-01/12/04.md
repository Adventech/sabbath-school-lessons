---
title:  Herre, vem får gästa ditt tält?
date:  19/03/2024
---

`Läs Psalm 15. Vilka människor är värda att tillbe i Guds närvaro?`

Det svar som ges i denna psalm är en sammanfattning av de krav som redan har getts i Guds lag och hos profeterna: den vars gärningar (”gör det rätta”) och karaktär (”i … tanke”) (se 5 Mos. 6:5, Mik. 6:6–8) återspeglar Guds. Helgedomen var en helig plats och allt som fanns där var helgat, inklusive prästerna. Helighet är alltså ett obligatoriskt krav för att få komma in i Guds närvaro. Israels helighet skulle vara heltäckande och förena tillbedjan med etik och levas ut i alla aspekter av livet. Lagen gavs till Guds folk för att göra det möjligt för dem att uppfylla sin högsta potential, dvs. att leva som ett rike av präster. Det kungliga prästämbetet innefattar att leva ett heligt liv i Guds närvaro och att föra ut förbundets välsignelser till andra nationer.

`Läs Ps. 24:3–6 och 101:1–3. Vad innebär det att vara helig?`

Ett ”oförvitligt sinne” är tillbedjarens främsta egenskap inför Gud. Det hebreiska ordet tamim, ”oförvitligt”, förmedlar en bild av ”fullkomlighet” och ”helhet”. En ”oförvitlig” vinstock är hel, oskadd och frisk (Hes. 15:5). Djur som offrades behövde vara tamim, eller felfria (3 Mos. 22:21–24). ”Oförvitligt” tal är helt sanningsenligt (Job 36:4). Ett ”oförvitligt sinne” är således ett ”rent hjärta” (Ps 24:4) eller ett sinne som har integritet (Ps. 15:2). Det söker Gud (Ps 24:6) och förnyas av Guds förlåtelse (Ps. 51:3–12). Ett oförvitligt liv är en konsekvens av att erkänna Guds nåd och rättfärdighet. Den gudomliga nåden inspirerar och gör det möjligt för Guds tjänare att leva i gudsfruktan, vilket innebär att leva i en ohämmad gemenskap med Gud i underkastelse för hans ord. Vittnesbördet i ett överlåtet och fromt liv ärar Gud och inte en själv. Lägg märke till att de flesta förväntningarna i Psalm 15 uttrycks i negativa termer (Ps. 15:3–5). Det handlar inte om att förtjäna Guds välvilja utan om att undvika de saker som kan skilja oss från Gud.

`Hur kan vi göra medvetna val för att undvika de saker som driver oss bort från Gud? Vilka är några av de sakerna, och hur kan vi undvika att göra dem?`