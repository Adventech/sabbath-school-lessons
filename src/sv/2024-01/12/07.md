---
title:  Studiehjälp
date:  22/03/2024
---

Läs Ellen Whites kapitel “Bönens välsignelse”, s. 111–123, i Vägen till Kristus.

Behovet av ånger, sann ånger, är centralt i tillbedjan: ”Att ångra sig innebär att man är ledsen för att man har syndat och vill sluta med det. Vi avstår inte från synden förrän vi förstår hur onda våra syndiga tankar och handlingar är. Det blir ingen verklig förändring i våra liv förrän vi tar avstånd från synden i vårt hjärta.”

”Många människor förstår inte vad sann ånger är. Det finns många som är ledsna för att de har syndat och bättrar sig, men det är en ytlig förändring som beror på att de är rädda för att de ska få lida för sina onda handlingar. Det är inte det som menas med ånger i Bibeln. De sörjer mer över sitt lidande än över synden. Det var så Esau sörjde när han hade förlorat sin fars välsignelse och rikedomar. Bileam reste till Moab. Kungen där ville att han skulle komma och förbanna Israels folk. En ängel ställde sig i vägen för honom med draget svärd. För att inte förlora livet erkände han. Han var skräckslagen men det var inte fråga om äkta ånger över synden. Han kände ingen avsky för det onda. Judas Iskariot sålde Jesus till de religiösa ledarna som ville döda honom. När han hade förrått sin Herre ropade han: ’Jag har syndat och förrått oskyldigt blod’ (Matt. 27:4)” (Ellen White, Vägen till Kristus, s. 25, 26).

”Fastän Gud inte bor i tempel som är gjorda med händer ärar han ändå sitt folks sammankomster med sin närvaro. Han har lovat att han ska möta dem med sin helige Ande när de kommer samman för att söka honom, bekänna sina synder och be för varandra. Men de som samlas för att tillbe honom behöver lägga bort allt som är ont. Om de inte tillber honom i ande och sanning och i helig skönhet kommer deras sammankomst inte att ha något värde. Om sådant förklarar Herren: ’Detta folk ärar mig med sina läppar, men deras hjärtan är långt ifrån mig’ (Matt. 15:8, 9). De som tillber Gud måste tillbe honom ’i ande och sanning. Sådana tillbedjare vill Fadern ha’ (Joh. 4:23)” (Ellen White, Från makt till maktlöshet, s. 34).

**Samtalsstart**

Hur tillber du Gud i ditt liv?

**Förbön**

Käre Gud, låt vår tillbedjan inte bli tomma ord utan mening. Hjälp oss att tillbe dig med hjärtat så vi kan skina som ljus i en mörk värld.

**SAMTALSFRÅGOR**

`Vad är en tillbedjares största offergåva till Gud (se Ps. 40:7–11; Rom. 12:1, 2)?`

`Hur hänger individuell och gemensam tillbedjan ihop? Behöver vi båda? Hur kan de förstärka varandra?`

`Många människor tror att tillbedjan endast omfattar bön, lovsång och studium av Bibeln och andlig litteratur. Dessa aktiviteter är viktiga element i tillbedjan, men är tillbedjan begränsad till dem? Ge några exempel på andra former av tillbedjan.`

`Ellen White skrev: ”Vårt arbete för honom ska vi inte uppleva som tungt och tråkigt. I stället ska vi känna lust och glädje för att vi får tillbe Herren och vara med i hans verk” (Vägen till Kristus, s. 122). Hur kan tillbedjan av Herren bli ett nöje?`