---
title:  Förkunna hans ära bland folken
date:  20/03/2024
---

`Läs Psalm 96. Vilka aspekter av tillbedjan nämns i denna psalm?`

I tillbedjan ingår att sjunga till Herrens ära (Ps. 96:1, 2), prisa hans namn (Ps. 96:2), förkunna hans ära och storhet (Ps. 96:3, 4) och att ge gåvor till hans tempel (Ps. 96:8). Förutom dessa välkända delar av tillbedjan lyfter Psalm 96 fram en aspekt av tillbedjan som inte är så uppenbar, nämligen den evangeliska dimensionen i att förkunna Herrens rike för andra folk (Ps. 96:2, 3, 10).

Men att sjunga, prisa, ge gåvor och förkunna evangeliet är inte separata handlingar utan olika uttryck i tillbedjan. Förkunnelsen av Guds frälsning till alla nationer ger substans åt lovsången och innehåll åt tillbedjan. Lägg märke till hur orsakerna till tillbedjan sammanfaller med budskapet som förkunnas till andra folk: ”Ty stor är Herren” (Ps. 96:4), ”Folkens alla gudar är avgudar, men Herren har gjort himlen.” (Ps. 96:5), ”Herren är konung!” (Ps. 96:10) och ”han kommer för att döma jorden” (Ps. 96:13, FB). Evangelisationens mål är alltså att förena andra folk med Guds folk och slutligen hela skapelsen i tillbedjan av Herren (Ps. 96:11–13).

Tillbedjan kommer från ett inre erkännande av vem Herren är, det vill säga Skaparen, Kungen och Domaren (Ps. 96:5, 10, 13). Tillbedjan innebär alltså att man kommer ihåg Guds tidigare gärningar (skapelsen), firar hans underverk i nutid (att Gud upprätthåller världen och regerar) och förväntar sig hans framtida gärningar (domen i den sista tiden och ett nytt liv i nya himlar och på den nya jorden).

Domen i Psaltaren innebär att Guds ordning av fred, rättvisa och välbefinnande återställs i en värld som för närvarande är tyngd av orättvisa och lidande. Därför gläder sig hela jorden i väntan på Guds domar (Ps. 96:10–13; 98:4–9). Det faktum att Herren är en rättfärdig domare bör dessutom motivera människor till att tillbe honom i helighet och ”darra”. Det borde stå som en varning för dem att inte ta lätt på tillbedjan (Ps. 96:9). Tillbedjan innefattar både oerhörd glädje och tillit (Ps. 96:1, 2, 11–13) samt helig fruktan och vördnad (Ps. 96:4, 9).

Psalm 96:s världsvida omfattning om att tillbe Skaparen och Domaren återspeglas i Guds sista förkunnelse av evangeliet för världen, de tre änglarnas budskap i Upp. 14:6–12. På många sätt tycks denna psalm innehålla detta budskap för sista tiden: skapelse, frälsning (”evigt evangelium”), tillbedjan och dom. Allt finns där.

`Jämför denna psalm med de tre änglarnas budskap (Upp. 14:6–12). På vilket sätt lär den ut samma grundläggande sanningar som detta budskap för den sista tiden, budskapet som vi ska förkunna för världen?`