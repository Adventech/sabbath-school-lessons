---
title:  En psalm om förtvivlan
date:  09/01/2024
---

Att be psaltarpsalmer gör mer än att hjälpa tillbedjarna att fritt formulera sina böner. Psaltaren handleder dem i deras erfarenhet i överensstämmelse med Guds förväntningar och gör erfarenheten uthärdlig genom att ge hopp och löfte om Guds närvaro.

`Läs Psalm 22. Vad kan vi lära oss av denna psalm om tillit till Gud i stort lidande?`

De sorgsna orden i Ps. 22:2 kan hjälpa lidande människor att uttrycka sin sorg och sin känsla av ensamhet: ”Min Gud, min Gud, varför har du övergivit mig? Jag ropar förtvivlat, men du är långt borta.”

Dessa ord har naturligtvis blivit kända bland kristna eftersom det var samma ord som Jesus själv yttrade på korset, något som visar oss hur central Psaltaren var för Jesus (se Matt. 27:46).

Men även mitt i lidandet och prövningarna uttalar psalmisten dessa ord: ”Då skall jag sjunga ditt lov för mina bröder, i tempelskaran skall jag prisa dig” (Ps. 22:23).

Med andra ord, även om just dessa känslor kanske inte stämde överens med författarens dåvarande problem uttryckte han ändå sin tro på Gud. Han förklarade att vad som än hände skulle han fortsätta att prisa Gud.

Poängen är att genom att ge oss ord att be med lär Psaltaren oss att se bortom vår nuvarande situation och i tro se den tid då vårt liv kommer att återupprättas av Guds nåd.

Att be psaltarpsalmer lyfter på det sättet de bedjande till nya andliga höjder. Psaltaren låter dem som ber uttrycka sina känslor och sin förståelse, men de lämnas inte där de är. De som ber leds till att släppa sina bördor av smärta, besvikelse, ilska och förtvivlan inför Gud och att lita på honom, oavsett omständigheterna.

Att gå från klagan till lovsång är något som man kan se i många psalmer. Det är ett tecken på den andliga förvandling som de troende upplever när de tar emot gudomlig nåd och tröst i bön.

`Hur kan vi lära oss att se bortom våra prövningar och lita på Guds godhet oavsett vad vi står inför just nu?`