---
title:  Upprätta oss igen
date:  11/01/2024
---

`Läs Ps. 60:1–7. När tror du att denna psalm skulle vara lämplig att be? Hur kan vi ha nytta av klagopsalmerna även under glada stunder i livet?`

Man brukar tänka att klagopsalmer är böner som uttalats av män-niskor som lever i svåra tider – fysiskt, psykologiskt eller andligt. Eller alla tre.

Det betyder dock inte att vi ska undvika dessa psalmer, inte ens i goda tider. Ibland kan det finnas ett totalt glapp mellan psalmens ord och den bedjandes aktuella erfarenhet. Men klagopsalmerna kan också vara till nytta för bedjare som inte befinner sig i nöd.

För det första kan de göra oss mer medvetna om att lidande är en del av den mänskliga erfarenheten och att det drabbar både rättfärdiga och orättfärdiga. Psaltaren försäkrar oss om att Gud har kontroll och ger oss styrka och utvägar under svåra tider. Till och med i den här psalmen, även mitt i svårigheterna (”Du lät landet bäva”, Ps. 60:4), visar psalmisten sitt slutliga hopp om Guds befrielse.

För det andra lär klagopsalmerna oss att känna medkänsla med de lidande. När vi uttrycker vår glädje och tacksamhet till Gud, särskilt offentligt, måste vi visa hänsyn till de mindre lyckligt lottade. Visst, vi kanske har det bra just nu, men vi vet att runt omkring oss finns det människor som lider fruktansvärt. Att be sådana psalmer kan hjälpa oss att inte glömma dem som går igenom svårigheter. Psaltaren bör väcka medkänsla i oss och en önskan att hjälpa de lidande på samma sätt som Jesus gjorde.

”Den här världen är en enorm karantän. Men Jesus kom för att bota de sjuka och för att förkunna befrielse för Satans fångar. I sig själv var han hälsa och styrka. Han gav av sitt liv åt de sjuka, de plågade och dem som var besatta av onda andar. Han avvisade inte någon som kom till honom för att få del av hans läkande kraft. Han visste att de som bad honom om hjälp hade själva bidragit till att de hade blivit sjuka, men han vägrade ändå inte att göra dem friska. Och när kraft från Kristus trängde in i dessa arma människor blev de överbevisade om synd. Många blev botade från sin andliga sjukdom och även från sina fysiska svagheter. Evangeliet äger fortfarande samma kraft. Varför skulle inte vi få se samma resultat idag?” (Ellen White, Messias, s.767).

`Vem känner du just nu som inte bara behöver dina böner utan också din omsorg?`