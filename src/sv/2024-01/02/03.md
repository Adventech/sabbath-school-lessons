---
title:  Förtroende i tider av nöd
date:  08/01/2024
---

Alla kristna har upplevt stunder av förtvivlan och lidande, stunder då de har undrat vad Herren gör eller varför han låter dessa saker hända dem. Psalmförfattarna gick själva igenom liknande saker. Och i kraft av gudomlig inspiration skrev de ner vad de hade upplevt.

`Läs Psalm 44. Vad säger den oss, och varför är det relevant för troende i alla tider?`

Att man är så selektiv när man läser Psaltaren i gudstjänsterna beror ofta på att vi själva är så begränsade i vilka känslor och ord vi uttrycker när vi ber tillsammans. En sådan begränsning kan vara ett tecken på vår oförmåga eller rädsla att möta livets mörka verklighet. Även om vi ibland kan känna att Gud behandlar oss orättvist när lidandet drabbar oss anser vi inte att det är lämpligt att uttrycka våra tankar i en offentlig gudstjänst eller ens i vår privata bön.

Denna motvilja kan leda till att vi missar poängen med tillbedjan. Om vi inte ärligt och öppet uttrycker våra känslor och åsikter inför Gud i bön blir vi ofta bundna till våra egna känslor. Detta gör också att vi saknar frimodighet och tillit när vi närmar oss Gud. Att be psaltarpsalmerna ger oss en försäkran om att när vi ber och tillber förväntas vi inte kritisera eller förneka våra erfarenheter.

Psalm 44 kan t.ex. hjälpa gudstjänstbesökarna att uttrycka sin erfarenhet av oskyldigt lidande fritt och öppet. Att be psaltarpsalmer hjälper människor att ha yttrandefrihet i bön. Psaltaren ger oss ord som vi varken kan hitta eller vågar säga. ”Vårt hjärta har inte vänt sig från dig, våra steg har inte vikit från din väg. Men du har krossat oss som du krossade draken och höljt oss i djupaste mörker” (Ps. 44:19, 20).

Lägg dock märke till hur Psalm 44 börjar. Författaren talar om hur Gud i det förflutna har gjort stora saker för sitt folk. Därför sätter författaren sin tillit till Gud och inte ”till min båge” (Ps. 44:7).

Trots detta har Guds folk fortfarande drabbats av problem. Listan över ve och klagan är lång och smärtsam. Men trots allt detta ropar psalmisten efter Guds räddning: ”Friköp oss för din nåds skull” (Ps. 44:27, FB). Så även mitt i problemen vet han av egen erfarenhet att Gud finns och älskar honom.

`Tänk på de stunder då Gud kändes mycket nära dig. Hur kan minnet av dem hjälpa dig när bekymren får dig att tro att Gud är långt borta?`