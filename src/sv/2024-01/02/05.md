---
title:  Från förtvivlan till hopp
date:  10/01/2024
---

Vi har alla förmodligen upplevt tillfällen då Gud har känts mycket långt borta. Vem har inte någon gång tänkt: Hur kunde detta hända?

`Psalmisterna var människor som vi andra. De ställdes med all säkerhet inför liknande saker. Även om det är sant att våra synder ibland skapar problem för oss verkar våra svårigheter ibland vara så orättvisa att vi känner att vi inte förtjänade det vi nu går igenom. Åter igen, vem har inte tänkt så?`

Läs Psalm 13. Vilka två huvudsakliga känslor kan du urskilja i denna psalm? Vilket beslut tror du ledde till den radikala förändringen av psalmistens allmänna inställning?

”Hur länge skall du glömma mig, Herre? Hur länge skall du dölja ditt ansikte?” (Ps. 13:2). Vem kan inte känna igen sig i dessa känslor, hur felaktiga de än må vara? (Glömmer Gud någonsin någon av oss?)

Psalm 13 pekar alltså på hur vi kan undvika ett annat vanligt misstag, nämligen att fokusera på oss själva och våra problem när vi ber. Denna psalm kan förvandla vår bön genom att hjälpa oss att bekräfta Guds trofasta och oföränderliga förhållande till sitt folk.

Även om psalmen börjar med klagosånger och klagomål slutar den inte där. Och det är det viktigaste.

Psalmen leder oss till att medvetet välja att lita på Guds frälsande kraft (Ps. 13:6). Då kan vår rädsla och ångest (Ps. 13:2–5) gradvis ge vika för Guds frälsning, och vi börjar uppleva en förändring från klagan till lovsång, från förtvivlan till hopp (Ps. 13:6).

Men att enbart upprepa Psaltarens ord utan att ha en djup förståelse av deras innebörd kommer dock inte att leda till den äkta förvandling som är avsedd. När vi ber psaltarpsalmer bör vi söka den heliga Anden för att få hjälp att handla på det sätt som psalmen kräver. Psaltaren är Guds Ord. Det förvandlar de troendes karaktärer och handlingar. Det informerar inte bara oss. Genom Guds nåd kommer löftena i Psaltaren till uttryck i de troendes liv. Detta innebär att vi låter Guds Ord forma oss enligt hans vilja och förena oss med Kristus. Han åskådliggjorde Guds vilja på ett fullkomligt sätt, och som Guds Son i mänsklig gestalt bad också han psaltarpsalmer.

`Hur kan dina prövningar föra dig närmare Gud? Varför kan de, om du inte är försiktig, driva dig bort från honom?`