---
title:  Att använda Psaltaren i bön
date:  07/01/2024
---

`Läs Ps. 105:5, Kol. 3:16 och Jak. 5:13. Vilken plats har Psaltaren i den troendes andaktsliv?`

Ett enkelt sätt att börja använda Psaltaren i vardagen är att läsa en psalm varje dag, med början i Ps. 1 och följa kapitelindelningen som anges i Psaltaren. Ett annat sätt är att läsa de psalmer som motsvarar din nuvarande situation, oavsett vad den råkar vara. Det finns klagopsalmer, kollektiva klagopsalmer, tacksägelsepsalmer, hymner, omvändelsepsalmer, vishetspsalmer (som söker Guds vishet och vägledning), historiska psalmer, psalmer som innehåller ilska och vrede samt vallfartspsalmer. Under det här kvartalet kommer vi att titta på många av dem och studera dessa psalmer i deras sammanhang.

Hur ska vi då läsa Psaltaren? Läs först psalmen och reflektera över den, och be sedan. Att begrunda psalmen innebär att man reflekterar över olika aspekter av psalmen: hur psalmisten talar till Gud och orsakerna till bönen. Fundera över hur din situation motsvarar psalmistens erfarenhet och hur psalmen kan hjälpa dig att uttrycka din erfarenhet. Du kommer att bli förvånad över hur ofta du kan resonera och relatera till det du läser där.

Om något i psalmen utmanar dig, fundera då t.ex. på om psalmen rättar till dina falska förhoppningar om något du står inför. Begrunda psalmens budskap i ljuset av Kristus karaktär och frälsningsverk och det långsiktiga hopp som hans verk ger oss. Som vi vet (eller borde veta) hjälper det oss alltid att se på allt i Bibeln i ljuset av Kristus och korset.

Leta också i psalmen efter nya orsaker att be och fundera över hur viktiga de är för dig, din församling och världen. Be att Gud lägger sitt Ord i ditt hjärta och din hjärna. Om psalmen motsvarar vad någon du känner går igenom, be för den personen. Poängen är att Psaltaren berör så många aspekter av livet, och vi kan bli berikade genom att läsa psalmerna och av hjärtat ta till oss vad de säger.

`Vad betyder uppmaningen: ”Låt Kristi ord bo hos er i hela sin rikedom” (Kol. 3:16)? Varför är bibelläsning det främsta och mest avgörande steget för att få den erfarenheten?`