---
title:  Lovprisning av den majestätiske och barmhärtige Guden
date:  14/02/2024
---

`Läs Psalm 113 och 123. Vilka två aspekter av Guds karaktär beskrivs i dessa psalmer?`

Psalmerna 113 och 123 prisar både Herrens majestät och barmhärtighet. Herrens majestät uppenbaras i hans namns storhet och i hur upphöjd hans tron är över alla folk och över himlen (Ps. 113:4, 5; Ps. 123:1). ”Vem är som Herren, vår Gud?” (Ps. 113:5) är en trosbekännelse om att ingen makt inom eller utanför världen kan utmana Israels Gud.

De oåtkomliga höjderna där Herren bor illustreras i det faktum att Herren är villig att se ”så djupt ner” eller att han ”böjer sig ner för att se så djupt” ned på himlen och jorden (se Ps. 113:6, nuB). Att Gud bor i höjden hindrar honom inte från att se vad som sker här nere. Herrens barmhärtighet uppenbaras i hans nådiga villighet att involvera sig i världens angelägenheter och rädda de behövande och fattiga från deras bekymmer. Hans givmilda hand är uppenbarligen inte dold för hans tjänare, även om hans boning är i fjärran himmel.

Guds storhet och omsorg, som inte helt kan begripas i Guds ofattbara transcendens blir tydlig i Guds barmhärtighet och medkänsla. De lidande, fattiga och förtryckta kan uppleva Guds överlägsna makt på nära håll genom de anmärkningsvärda gärningar som han kan utföra till deras fördel. Den upphöjde Guden visar sin storhet genom att använda sin makt för att resa upp de nedslagna. Folket kan fritt närma sig Herren eftersom hans stora majestät och höghet inte ändrar på att han är deras nådige skapare och upprätthållare och att folket är hans tjänare och hans älskade barn.

Tillbedjan motiveras alltså inte bara av Guds storslagenhet utan också av hans godhet. Lovsången är inte begränsad av tid och rum (Ps. 113:2, 3). Guds storhet och barmhärtighet uppenbaras bäst i Jesus Kristus, som var villig att sänka sig ner från himlen och ödmjuka sig till döden på korset för att kunna lyfta upp den fallna mänskligheten (Fil. 2:6–8). Här, på korset, har vi de största tänkbara orsakerna till att tillbe och prisa Gud för vad han gjort för oss.

`Begrunda korset och vad som hände där för dig personligen. Vad har Jesus räddat dig från? Varför är det så viktigt att hålla korset i fokus?`