---
title:  Skapa i mig ett rent hjärta
date:  12/02/2024
---

`Läs Ps. 51:1–7. Varför vädjar psalmisten om Guds nåd?`

Kung David utgjuter sitt hjärta inför Herren och ber om syndernas förlåtelse under de, andligt talat, mörkaste stunderna i sitt liv (2 Sam. 12). Förlåtelse är Guds särskilda nådegåva, ett resultat av ”din stora barmhärtighet” (Ps. 51:3, FB). Kung David vädjar till Gud att inte behandla honom så som hans synd förtjänar (Ps. 103:10) utan i enlighet med Guds gudomliga karaktär, nämligen hans barmhärtighet, trofasthet och medkänsla (Ps. 51:3; 2 Mos. 34:6, 7).

`Läs Ps. 51:8–21. Hur beskrivs syndernas förlåtelse här? Vad är målet med den gudomliga förlåtelsen?`

Den gudomliga förlåtelsen innebär mer än en juridisk oskuldsförklaring. Den leder till en djupgående förändring som når de innersta delarna av människans jag (Ps. 51:8; Heb. 4:12). Den formar en ny skapelse (Ps. 51:12; Joh. 3:3–8). Det hebreiska verbet bara’, som översatts som ”skapa”, skildrar Guds skaparkraft (1 Mos. 1:1). Endast Gud kan bara’; endast Gud kan åstadkomma en radikal och bestående förändring i den omvändes hjärta (2 Kor. 4:6).

David ber om att bli renad med isop (3 Mos. 14:2–8; Ps. 51:9). Han känner att hans skuld håller honom utestängd från Herrens närhet på samma sätt som den spetälske var utestängd från gemenskapen så länge han var oren (Ps. 51:13). Han fruktar att offer inte kan återställa honom helt och hållet, eftersom det inte fanns något offer som kunde sona hans uppsåtliga synder: äktenskapsbrott och mord (2 Mos. 21:14; 3 Mos. 20:10).

Endast Guds ovillkorliga nåd kunde ta emot Davids offer av ett ”förkrossat och bedrövat hjärta” och återställa honom i harmoni med Gud (Ps. 51:18, 19). Genom att be om rening med isop vill han återvända till Guds närhet.

`Om Gud kunde förlåta David för äktenskapsbrott, bedrägeri och mord, finns det då hopp för varje människa?`