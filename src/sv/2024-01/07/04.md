---
title:  Om du lade synder på minnet, Herre
date:  13/02/2024
---

`Läs Psalm 130. Hur beskrivs allvaret i synden och syndarens hopp?`

Psalmistens stora lidande har att göra med hans egna och sitt folks synder (Ps. 130:3, 8). Folkets synder är så allvarliga att de hotar att skilja folket från Gud för alltid (Ps 130:3). Skriften talar om de uppteckningar av synder som bevaras intill domedagen (Dan. 7:10; Upp. 20:12) och om syndares namn som stryks ur livets bok (2 Mos. 32:32; Ps. 69:29; Upp. 13:8).

Psalmisten vädjar alltså om Guds förlåtelse som utplånar synderna (Ps. 51:3; Ps. 11; Jer. 31:34; Mika 7:19). Han vet att ”Gud är inte naturligt sett arg. Hans kärlek är evig. Hans ’vrede’ väcks endast av att människan inte uppskattar hans kärlek. ... Syftet med hans vrede är inte att såra utan snarare att hela människan; inte att förgöra utan att frälsa sitt förbundsfolk (se Hos. 6:1, 2)” (Hans K. LaRondelle, Deliverance in the Psalms [Berrien Springs, MI: First Impressions, 1983], s. 180, 181). Anmärkningsvärt nog är det Guds villighet att förlåta synder, och inte att straffa dem, som inger vördnad för Gud (Ps. 130:4; Rom. 2:4). Äkta tillbedjan bygger på beundran av Guds kärleksfulla karaktär, inte på rädsla för straff.

Guds barn uppmanas att vänta på Herren (Ps. 27:14; 37:34, nuB). Det hebreiska qawah, ”vänta”, betyder bokstavligen ”sträcka ut” och är roten till det hebreiska ordet för ”hopp”. Att vänta på Herren är alltså inte ett passivt accepterande av eländiga omständigheter utan snarare att hoppfullt ”sträcka sig ut” eller att ivrigt förvänta sig att Herren ingriper. Psalmistens hopp grundar sig inte på hans personliga optimism utan på Guds ord (Ps. 130:5). Den trogna väntan på Herren är inte förgäves, för efter den mörka natten kommer den gudomliga befrielsens morgon.

Lägg märke till hur psalmistens personliga vädjan blir hela församlingens vädjan (Ps. 130:7, 8). Individens välbefinnande kan inte skiljas från hela folkets välbefinnande. Man ber alltså inte bara för sig själv utan för församlingen. Som troende är vi en del av en gemenskap, och det som påverkar en del av gemenskapen påverkar alla.

`Tänk på frågan: ”Om du lade synder på minnet, Herre, vem kunde då bestå?” (Ps. 130:3). Vad betyder det för dig och mig personligen? Var skulle vi befinna oss om Herren lade våra synder på minnet?`