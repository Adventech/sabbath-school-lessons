---
title:  Studiehjälp
date:  16/02/2024
---

Läs Ellen Whites kapitel ”Syndarens behov av Jesus”, s. 17–23, i Vägen till Kristus.

I Psaltaren ekar Guds folks röster tillsammans och unisont i refrängen ”evigt varar hans nåd” för att fira Guds eviga kärlek (Ps. 106:1; 107:1; 118:1–4, 29; 136). ”Att inte prisa Gud skulle innebära att man glömmer allt det goda han gjort, att man inte uppskattar Guds gåvor. De som prisar har dock aldrig glömt. Att tänka och tala om Gud är inte detsamma som att prisa honom. Lovprisning börjar när man erkänner Guds majestät och gärningar och tillber hans godhet, barmhärtighet och vishet i gensvar” (Hans LaRondelle, Deliverance in the Psalms, s. 178).

Betydelsen av den högtidliga bekännelsen om Guds bestående nåd får en ännu djupare betydelse när vi kommer ihåg att Guds hesed – det vill säga hans nåd och trofasthet i sitt förbund – står fast och är oföränderlig trots människans synd och uppror mot Gud.

”Eftersom vi har syndat mot honom förtjänar vi inte hans välvilja. Ändå har han själv lagt den mest underbara bönen i vår mun: ’För ditt eget namns skull, förkasta oss inte! Låt inte din härlighets tron bli vanärad. Kom ihåg ditt förbund med oss och bryt det inte!’ (Jer. 14:21). När vi kommer till honom och bekänner vår ovärdighet kommer han enligt sitt löfte att bry sig om oss när vi ropar till honom. Han har satt sin tron i pant på att han ska hålla sitt Ord till oss” (Ellen White, Guds rike är som …, s. 112).

Att Gud har varit nådig mot psalmisten (Ps. 103:2) uppmuntrar honom att säga att ”Herren handlar rättfärdigt och ger de förtryckta deras rätt” (Ps. 103:6). Det slutliga syftet med psalmistens personliga vittnesbörd och lovprisning av Guds nåd i hans liv är alltså att försäkra andra om Guds kärleksfulla godhet så att även de kan öppna sina hjärtan för Gud och ta emot hans frälsande nåd och prisa Gud (Ps. 9:12, 13; 22:23–28; 66:16).

**Samtalsstart**

Ibland överraskas vi av presenter eller goda gärningar som vi inte förväntat oss, och som vi kanske inte tycker att vi förtjänar. Har du varit med om det någon gång? Vilka känslor väckte det i dig?

**Förbön**

Skriv en lista på minst fem saker du är tacksam till Gud för just nu, välsignelser som Gud gett dig. Tacka och be för att du ska får möjlighet att ”välsigna Gud” med din tillbedjan.

**SAMTALSFRÅGOR**

`Vilka praktiska konsekvenser för folkets frälsning får det faktum att Guds nåd är evig? Varför innebär inte detta att man kan fortsätta att synda eftersom Guds nåd är evig?`

`Hur kan vi förena Guds förlåtelse av våra synder med tanken på Guds dom över synden?`

`Hur stämmer uttrycken om Guds nåd i Nya testamentet överens med uttrycken i Psaltaren (Ef. 2:4, 5; 1 Tim. 1:16; Tit. 3:5; Heb. 4:16)?`