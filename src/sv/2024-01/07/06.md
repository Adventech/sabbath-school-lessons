---
title:  Minns allt det goda han gör
date:  15/02/2024
---

`Läs Psalm 103. Hur beskrivs Guds nåd här?`

Psalm 103 räknar upp Herrens mångfaldiga välsignelser. Välsignelserna omfattar ”allt det goda han gör” (Ps. 103:2) i ett gott liv (Ps 103:3–6). Dessa välsignelser härstammar från Guds nådefulla karaktär och från hans trohet till sitt förbund med Israel (Ps. 103:7–18). Herren ”minns” människans bräcklighet och förgänglighet och förbarmar sig över sitt folk (se Ps. 103:13–17).

Att minnas är mer än bara en kognitiv akt. Det innebär ett åtagande som tar sig uttryck i handling: Gud räddar och upprätthåller sitt folk (Ps. 103:3–13). De kraftfulla bilderna i Ps. 103:11–16 illustrerar Guds nåds omätliga storhet, som bara kan jämföras med himlarnas oändliga vidd (Jes. 55:9).

Hur ska människor då reagera på Guds nåd? Först genom att lova eller välsigna Herren (Ps. 103:1, 2).1

Välsignelse är i allmänhet en handling som innebär att man skänker materiella och andliga fördelar till någon (1 Mos. 49:25; Ps. 5:13). Eftersom Gud är källan till alla välsignelser, hur kan människor välsigna Gud? En underordnad kan välsigna en överordnad som ett sätt att tacka eller berömma honom (1 Kung. 8:66; Job 29:13). Gud välsignar människor genom att ge dem något gott, och människor välsignar Gud genom att prisa det goda i honom, det vill säga genom att vörda honom för hans nådefulla karaktär.

För det andra genom att minnas allt det goda han gör och hans förbund (Ps 103:2, 18–22), precis som Herren minns människans svaga tillstånd och sitt förbund med sitt folk (Ps. 103:3–13). Att minnas är en avgörande aspekt i förhållandet mellan Gud och hans folk. På samma sätt som Gud minns sina löften till folket är folket skyldigt att minnas Guds trohet och visa Gud kärlek och lydnad i gensvar.

Med detta i åtanke är dessa berömda ord av Ellen White så passande: ”Det skulle hjälpa oss om vi använde en timme varje dag till att tänka på och meditera över Jesus liv. Vi skulle gå igenom det, händelse efter händelse, och låta tankarna syssla med varje detalj. Framför allt skulle vi syssla med de avslutande scenerna i hans liv. När vi stannar upp inför hans stora offer för oss kommer vi att lita mer på honom och älska honom mer, och vi kommer att bli mer och mer fyllda av hans Ande. Om vi ska bli frälsta till slut måste vi lära oss ånger och ödmjukhet vid korsets fot” (Messias, s. 68, 69).

---

<sup>1</sup> Det hebreiska ordet som har översatts med ”lova” kan också översättas med ”välsigna” när det syftar på Gud. Red.amn.