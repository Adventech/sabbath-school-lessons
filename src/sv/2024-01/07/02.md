---
title:  Evigt varar hans nåd
date:  11/02/2024
---

`Läs Psalm 136. Vilken tanke genomsyrar denna psalm? Var hittar psalmisten bevis för sitt genomgående påstående?`

Psalm 136 uppmanar Guds folk att prisa Herren för hans nåd som uppenbarats i skapelsen (Ps. 136:4–9) och i Israels historia (Ps. 136:10–22). ”Nåd” (hesed på hebreiska, ”orubbliga kärlek” ”bestående kärlek”) syftar på Guds godhet och lojalitet till sin skapelse och till sitt förbund med Israel. Psalmen visar att Guds oerhörda makt och storslagenhet har sin grund i hans orubbliga kärlek.

Herren är ”gudarnas Gud” och ”herrarnas Herre”, vilket är ett hebreiskt idiom som betyder ”den störste Guden” (Ps. 136:1–3). Det betyder inte att det finns andra gudar utan snarare att han är den ende Guden.

Herrens stora underverk, som ingen annan kan upprepa, är ett obestridligt bevis på hans herravälde (Ps. 136:4). Gud skapade himlen, jorden och himlakropparna, som hedningarna tillber (5 Mos. 4:19). Psaltaren berövar emellertid de hedniska gudarna deras auktoritet och i förlängningen även allt mänskligt som man kan lita på. De är bara ett resultat av skapelsen. De är bara skapade ting – inte Skaparen själv – vilket är en avgörande skillnad.

Bilden av Herrens starka hand och utsträckta arm (Ps. 136:12, FB) understryker Guds makt och hur långt hans nåd sträcker sig.

Guds nåd i skapelsen och historien bör inspirera hans folk till att lita på honom och att förbli trogna mot hans förbund. Refrängen ”evigt varar hans nåd” upprepas 26 gånger i Psalm 136 och försäkrar på så sätt gudstjänstfirarna om att Herren inte förändras, och att han kommer att visa samma godhet mot varje ny generation. Gud kommer ihåg sitt folk (Ps. 136:23) och är trogen mot sin nåds förbund. Tron på Herrens bestående nåd är kärnan i den bibliska tron. Den innefattar glädjefylld tillbedjan och förtröstan, men också förbehållsamhet och ånger.

Psalm 136 (v. 23–25) avslutas med Guds universella omsorg om världen. Guds nåd sträcker sig inte bara till Israel utan till hela skapelsen. Psalmen talar alltså om hur världsomfattande Guds frälsande nåd är och uppmanar hela världen att ansluta sig till Israels lovsång till Herren (se även Luk. 2:10; Joh. 3:16; Apg. 15:17).

`Hur visar Jesus ställföreträdande död på korset för våra synder den stora sanningen om Gud, att ”evigt varar hans nåd”?`