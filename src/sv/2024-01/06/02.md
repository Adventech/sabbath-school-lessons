---
title:  Den majestätiska krigaren
date:  04/02/2024
---

`Läs Ps. 18:4–19; 76:4–10, 13 och 144:5–7. Hur skildras Herren i dessa texter? Vad förmedlar dessa bilder om Guds beredskap att befria sitt folk?`

Dessa lovsånger prisar Herren för hans enorma makt över ondskans styrkor som hotar hans folk. De skildrar Gud i sitt majestät som krigare och domare. Bilden av Gud som krigare är vanlig i Psaltaren och understryker allvaret och ivern i Guds gensvar på sitt folks rop och lidande.

”Herren dundrade i himlen, den Högste lät höra sin röst. Han sköt sina pilar vida omkring, han sände ljungande blixtar. Havets bädd kom i dagen och jordens grundvalar blottades för ditt rytande, Herre, för din vredes stormvind” (Ps. 18:14–16).

Beslutsamheten och omfattningen av Guds handlande borde skingra alla tvivel om Guds stora omsorg och medkänsla för de drabbade eller om hans förmåga att besegra ondskan. Vi behöver bara vänta på att han ska göra det.

Även när Guds folk, som David, var inblandat i krig, kom befrielsen i slutändan inte från människor. I sina många strider mot Guds folks fiender prisade kung David Gud som den ende som vann alla segrar. Det skulle ha varit lätt för David att ta åt sig äran för det som hände, för sina många framgångar och segrar. Men sådan var han inte. Han visste var källan till hans kraft låg.

Även om David säger att Herren lär honom krigets hantverk (Ps. 18:35), så förlitar han sig ingenstans i Psaltaren på sina stridskunskaper. I stället kämpar Herren för David och räddar honom (Ps. 18:48, 49).

I Psaltaren intar kung David – som var känd som en framgångsrik krigare – rollen som skicklig musiker och prisar Herren som sitt folks enda befriare och upprätthållare (Ps. 144:10–15). Lovprisning och bön till Herren är Davids kraftkällor, som är starkare än alla stridsvapen. Gud är den enda man kan lita på och tillbe.

`Varför måste du alltid, oavsett vilka gåvor, färdigheter och framgångar du än har i livet, komma ihåg var de kommer från? Vilken fara står du inför om du glömmer det?`