---
title:  Rättvisa för de förtryckta
date:  05/02/2024
---

`Läs Ps. 9:19; 12:6; 40:18; 113:7; 146:6–10 och 41:2–4. Vad är budskapet här till oss idag?`

Gud visar särskild omsorg och omtanke om att ge rättvisa till olika utsatta grupper av människor, inklusive fattiga, behövande, förtryckta, faderlösa, änkor, änklingar och främlingar. Liksom lagen och profeterna är Psaltaren tydlig på denna punkt (2 Mos. 22:21–27; Jes. 3:13–15).

Många psalmer använder uttryck som ”svaga” och ”fattiga” och undviker därmed att tala om de förtryckta i uteslutande nationella och religiösa termer. Detta görs för att framhäva Guds universella omsorg om hela mänskligheten.

Uttrycken ”svaga” och ”fattiga” är inte begränsade till materiell fattigdom utan innebär också utsatthet och hjälplöshet. Uttrycken vädjar till Guds barmhärtighet och visar att den som lider är ensam och inte har någon annan hjälp än Gud. Att framställa sig som ”svag och fattig” syftar också på ens uppriktighet, ärlighet och kärlek till Gud i att bekänna sitt totala beroende av Gud och avstå från varje spår av självtillit och självhävdelse.

Samtidigt visar omsorgen om de svaga (Ps. 41:2–4) folkets trohet till Gud. Ondska mot de utsatta var särskilt avskyvärda synder i den bibliska kulturen (5 Mos. 15:7–11). Psaltaren inspirerar trogna människor till att höja sina röster mot varje förtryck.

Psaltaren understryker också hur meningslöst det är att grunda sin tillit på förgängliga människor som den yttersta källan till visdom och trygghet. Guds folk måste motstå frestelsen att sätta den yttersta tilliten till att mänskliga ledare och institutioner ska rädda oss, särskilt när de inte vandrar på Guds vägar.

I sin nåd identifierade sig Herren med de fattiga genom att själv bli fattig, så att många skulle bli rika genom hans fattigdom (2 Kor. 8:9). Kristus rikedom innefattar befrielse från varje förtryck som synden medför, och han lovar oss evigt liv i Guds rike (Upp. 21:4). Jesus Kristus uppfyller Psaltarens löften som den gudomlige domaren som kommer att döma varje orätt mot de svaga och varje försummelse av sin plikt gentemot dem (Matt. 25:31–46).

`Hur mycket tänker vi på de ”svaga och fattiga” bland oss, och hur mycket gör vi för dem?`