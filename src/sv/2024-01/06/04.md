---
title:  Hur länge skall ni döma orättfärdigt?
date:  06/02/2024
---

Herren har gett Israels ledare makt att upprätthålla rättvisan i Israel (Ps. 72:1–7, 12–14). Israels kungar skulle utöva sin makt i enlighet med Guds vilja. Ledarnas viktigaste angelägenhet skulle vara att säkerställa fred och rättvisa i landet och att ta hand om de socialt missgynnade. Först då skulle landet och hela folket blomstra. Kungens tron befästs genom trohet till Gud, inte genom mänsklig makt.

`Läs Psalm 82. Vad händer när ledarna förvränger rätten och förtrycker de människor som de har till uppgift att skydda?`

I Psalm 82 förkunnar Gud sina domar över Israels korrupta domare. ”Gudarna” (Ps. 82:1, 6) är uppenbarligen varken hedniska gudar eller änglar eftersom de aldrig haft i uppdrag att skipa rätt för Guds folk. Därför kan de inte dömas för att de inte gjorde det. De anklagelser som räknas upp i Psalm 82:2–4 är ett eko av Torahlagarna, vilket visar att ”gudarna” är Israels ledare (5 Mos 1:16–18; 5 Mos 16:18–20; Joh. 10:33–35). Gud frågar ”den Högstes söner” om de dömer rättvist, och deras straff tillkännages eftersom de har befunnits vara orättfärdiga. Ledarna vandrar i mörker och förstår ingenting (Ps. 82:5) eftersom de har övergett Guds lag, som är ljuset (Ps. 119:105).

Skriften framhåller orubbligt idén om att Herren är den ende Guden. Gud delar sitt styre av världen med utsedda mänskliga ledare som är hans representanter (Rom. 13:1). Hur ofta har dock dessa mänskliga företrädare, både i historien och även nu, missbrukat det ansvar de fått?

Psalm 82 hånar och avslöjar avfallet bland vissa ledare som trodde att de var ”gudar” över andra människor. Trots att Gud gav Israels ledare myndighet och förmåner och kallar dem ”den Högstes söner” som skulle representera honom, tar Gud avstånd från de ondskefulla ledarna. Gud påminner dem om att de är dödliga och omfattas av samma moraliska lagar som alla andra människor. Ingen står över Guds lag (Ps. 82:6–8).

Gud kommer att döma hela världen. Guds folk kommer också att stå till svars inför Gud. Både ledarna och folket bör leva efter den gudomlige domarens exempel och sätta sitt yttersta hopp till honom.

`Vilken typ av auktoritet har du över andra? Hur rättvist och opartiskt utövar du denna auktoritet? Var på din vakt!`