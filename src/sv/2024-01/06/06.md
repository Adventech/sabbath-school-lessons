---
title:  Herrens dom och helgedomen
date:  08/02/2024
---

`Läs Ps. 96:6–10; 99:1–4 och 132:7–9, 13–18. Var äger Guds dom rum, och vilka konsekvenser får svaret för oss? Hur hjälper helgedomen oss att förstå hur Gud kommer att hantera ondskan?`

Herrens dom har ett nära samband med helgedomen. Det var i helgedomen som psalmistens förståelse av det ondas problem förändrades (Ps. 73:17–20). Det var i helgedomen som den gudomliga domen utfärdades genom Urims dom (4 Mos. 27:21, FB) och översteprästens domssköld (2 Mos. 28:15, 28–30, FB). Följaktligen skildrar många psalmer Gud på sin tron i helgedomen, redo att döma världen för dess synd och ondska.

I helgedomen uppenbarades frälsningsplanen. Inom hedendomen uppfattades synden i första hand som en fysisk fläck som skulle avlägsnas genom magiska riter. I Bibeln framställs däremot synden som ett brott mot Guds moraliska lag. Guds helighet innebär att han älskar rättvisa och rättfärdighet. På samma sätt bör Guds folk sträva efter rättvisa och rättfärdighet och tillbe Gud i hans helighet. För att göra det måste de hålla Guds lag som är ett uttryck för hans helighet.

Därmed är helgedomen en plats där synder kan förlåtas och rättfärdighet återupprättas, vilket nådastolen vid Guds tron och ”rätta offer” (5 Mos. 33:19; Ps. 4:6) gör tydligt.

Ändå hämnas den ”Gud som förlät” de onda gärningarna hos människor som inte ångrar sig (Ps. 99:8). De praktiska konsekvenserna av att helgedomen är platsen för Guds dom märks i den ständiga medvetenheten av Guds helighet och i Guds förbunds krav på ett rättfärdigt liv.

Resultatet av Herrens dom från Sion är de rättfärdigas välbefinnande och de ogudaktigas nederlag (Ps. 132:13–18). Helgedomen främjade de glada förväntningarna om Herrens ankomst som domare, särskilt under försoningsdagen. På samma sätt stärker Psaltaren vår visshet om den gudomliga domarens stundande ankomst (Ps. 96:13; 98:9), det vill säga Jesus Kristus i den himmelska helgedomen (Upp. 11:15–19).

`Läs Rom. 8:34. Hur visar denna vers att det som Kristus gör i den himmelska helgedomen är goda nyheter för hans folk?`