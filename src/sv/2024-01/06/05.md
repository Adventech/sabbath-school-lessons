---
title:  Ös ut din vrede
date:  07/02/2024
---

`Läs Ps. 58:7–9; 69:23–29; 83:10–18; 94:1, 2 och 137:7–9. Vilka känslor förmedlar dessa psalmer? Vem är den som utfärdar domen i dessa psalmer?`

Vissa psalmer ber Gud att hämnas på individer och nationer som har för avsikt att skada, eller som redan har skadat psalmisterna eller deras folk. Dessa psalmer kan låta förbryllande på grund av sitt hårda språk och att det verkar stå i konflikt med den bibliska principen om att älska sina fiender (Matt. 5:44).

Men psalmistens upprördhet över förtrycket är bra. Det betyder att han tog rätt och fel på större allvar än vad många andra män-niskor gör. Han bryr sig, till och med mycket, om det onda som görs i världen, inte bara mot honom själv utan även mot andra.

Psalmisten föreslår dock inte någonstans att han själv ska utfärda hämnden. I stället lämnar han vedergällningen helt och hållet i Guds händer. Psaltaren hänvisar till de gudomliga förbannelserna i förbundet (5 Mos. 27:9–16) och bönfaller Gud att agera som han har lovat.

Psaltaren är profetiska tillkännagivanden om Guds förestående dom. Den innehåller inte enbart psalmisternas böner. Psalm 137 tillkännager den gudomliga domen över Babylon som profeterna har sett. Den förödelse som babylonierna orsakade andra nationer skulle vändas tillbaka mot dem. Psaltaren förmedlar gudomliga varningar om att ondskan inte kommer att förbli ostraffad för alltid.

Guds vedergällning är rättvis och nådig. Guds barn är kallade till att be för dem som misshandlar dem och till och med hoppas på deras omvändelse (Ps. 83:19; Jer. 29:7).

Samtidigt som vi försöker få ihop dessa psalmer med den bibliska normen om att älska sina fiender, måste vi dock vara försiktiga så att vi inte förringar den plågsamma erfarenhet som uttrycks i dem. Gud erkänner sina barns lidande och försäkrar dem om att ”dyrbar i Herrens ögon är hans trognas död” (Ps. 116:15, FB). Den gudomliga domen tvingar Guds folk att höja sina röster mot all ondska och söka Guds rikes ankomst i dess fullhet. Psaltaren ger också röst åt dem som lider och låter dem veta att Gud är medveten om deras lidande och att rättvisa en dag kommer att skipas.

`Vem har inte ibland tankar eller fantasier om hämnd på dem som har gjort dem eller deras nära och kära fruktansvärt illa? Hur kan dessa psalmer hjälpa dig att sätta sådana känslor i rätt perspektiv?`