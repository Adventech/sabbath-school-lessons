---
title:  Olyckans tid
date:  28/01/2024
---

`Läs Ps. 74:18–22 och Ps. 79:5–13. Vad står på spel här?`

Psalmisten försöker förstå den stora striden mellan Gud och ondskans makter. Han visar på Guds ofattbara tålamod samt hans oändliga visdom och makt.

I Psaltaren är ondskans problem i första hand teologiskt. Det rör sig ofrånkomligt om frågor om Gud. Jerusalems och templets förstörelse ses därför främst som en gudomlig skandal, eftersom den gav hedningarna möjlighet att häda Gud. Guds arvedel (Israels folk) är ett tecken på hans gudomliga utkorelse och förbund (5 Mos. 4:32–38; 32:8, 9) som aldrig kommer att brytas. Begreppet Guds arvedel har också en innebörd för den sista tiden, eftersom alla folk en dag kommer att bli Guds arvedel och tjäna honom. Tanken om att folken invaderade Guds arvedel hotar dessa gudomliga löften.

Utan tvekan erkänner psalmisten att folkets synder fördärvade folkets förbundsmässiga relation med Gud och att detta medförde konsekvenser för folket (Ps. 79:8, 9). Folkets överlevnad beror uteslutande på Guds nådefulla ingripande och på att han återupprättar förbundets band genom att försona synden. Herren är ”vår frälsnings Gud”, vilket vittnar om Guds trohet till sina förbundslöften (Ps. 79:9, FB).

Att försvara Guds karaktär i världen är dock viktigare än att återställa Israels välgång (Ps. 79:9). Om folkens onda handlingar förblir ostraffade kommer det att verka som om Gud har förlorat sin makt (Ps. 74:18–23; 83:17–19; 106:47). Endast när Gud räddar sitt folk kommer hans namn att få upprättelse och bli upphöjt.

Samma princip gällde då som idag. Våra synder, vårt avfall, våra onda handlingar kan dra vanära inte bara över oss själva utan, ännu värre, över den Gud vars namn vi bekänner oss till. Våra missgärningar kan också andligt talat ha skadlig inverkan på vårt vittnande och uppdrag. Hur många människor har inte fått avsmak för vår tro på grund av hur kristna beter sig?

`Som kristna ska vi visa människor hurdan Gud är. Ellen White beskriver det så här: ”Guds ära, Kristus ära har knutits till att hans folks karaktär blir fullkomnad” (Messias, s. 626). Hur förstår du denna viktiga sanning? Och hur påverkar den dig i ditt vardagsliv?`