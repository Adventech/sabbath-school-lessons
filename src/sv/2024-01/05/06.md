---
title:  För att inte locka de rättfärdiga
date:  01/02/2024
---

`Läs Ps. 37:1, 8; 49:6–8; 49:3–7 och 125:3. Vilken kamp står psalmisten inför?`

Dessa psalmer sörjer över de ogudaktigas pågående framgång och utmaningen som den innebär för de rättfärdiga. De ogudaktiga har inte bara framgång, utan de föraktar ibland också öppet Gud och förtrycker andra. Det förbryllande är att medan ”[d]e gudlösas spira” (Ps. 125:3) råder i världen, verkar ”rättens spira” (Ps. 45:7) vara på nedgång. Varför då inte ge upp och omfamna ondskan som andra gör?

`Läs Ps. 73:1–20, 27. Vad för psalmisten genom krisen? Hur går det med dem som förlitar sig på meningslösa saker? (Se även 1 Pet. 1:17).`

Medan psalmisten i Psalm 73 fokuserade på den rådande ondskan i världen kunde han inte se helheten ur Guds synvinkel. Problemet som ondskans framgång utgjorde för hans tro var överväldigande. Han trodde också att hans argument om trons meningslöshet var sanna.

Psalm 73 visar dock att ”dessa hånfulla ord säger de som ignorerar den första versen i denna psalm, vilken är en sammanfattning av hela psalmen: ’Gud är verkligen god mot Israel, mot dem som har rena hjärtan’ ” (Johannes Bugenhagen, Reformation Commentary on Scripture [Downers Grove, IL: InterVarsity Press, 2018], s. 11).

Psalmisten förs till helgedomen, platsen för Guds enväldiga styre. Där påminns han om att nuet bara är en bit av mosaiken och att han måste tänka på hur det går ”till slut” (Ps. 73:17, nuB) när de ogudaktiga kommer att stå inför Guds dom. Att psalmisten förstod detta i helgedomen och erkände sin tidigare dårskap visar att verkligheten endast kan förstås genom andlig insikt och inte genom mänsklig logik.

`Hur kan löftet om Guds dom över världen och all dess ondska ge dig tröst när så mycket ondska förblir ostraffad?`