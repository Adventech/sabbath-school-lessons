---
title:  Att sjunga Herrens sånger i ett främmande land
date:  27/01/2024
---

> <p>Nyckeltext</p>
> ”Men hur kunde vi sjunga Herrens sånger i ett främmande land?” (Ps. 137:4).

### Veckans Huvudtexter
Ps. 79:5–13; 88:4–13; 69:2–4; 22:2; 77; 73:1–20; 1 Pet. 1:17.

Vi behöver inte gå djupt in i Psaltaren för att upptäcka att psalmerna har författats i en ofullkomlig värld, en värld med synd, ondska, lidande och död. Skapelsen styrs av vår Herre som härskar över den, och av hans rättfärdiga lagar, men den utmanas ständigt av ondskan. I takt med att synden fördärvar världen mer och mer har jorden alltmer blivit ”ett främmande land” för Guds folk. Denna verklighet skapar ett problem för psalmisten: Hur ska man leva ett liv i tro i ett främmande land?

Som vi redan har sett erkänner psalmisterna Guds herravälde och makt samt hans rättfärdiga domar. De vet att Gud är den eviga och aldrig sviktande tillflykten och hjälpen i svåra tider. Därför är psalmisterna ibland förbryllade (vem är inte det?) över Guds uppenbara frånvaro, och ondskans blomstring inför den härskande och goda Herren. Paradoxen i att Psaltaren är böner visar sig i psalmförfattarnas svar på Guds skenbara tystnad. Med andra ord svarar psalmisterna på Guds upplevda frånvaro, liksom på Guds närvaro.