---
title:  Är hans löfte upphävt för evigt?
date:  31/01/2024
---

`Läs Psalm 77. Vad går författaren igenom?`

Psalm 77 börjar med en vädjan till Gud om hjälp som är fylld av klagan och smärtsamma minnen från det förflutna (Ps. 77:2–7). Psalmistens hela väsen vänder sig till Gud i sorg. Han vägrar att låta sig tröstas av någon annan hjälp än den som kommer från Gud.

Att minnas Gud tycks dock förstärka hans ångest. ”Jag tänker på Gud och suckar” (Ps. 77:4). Hebreiskans hamah, ”suckar”, beskriver ofta bruset från forsande vatten (Ps. 46:4). På samma sätt befinner sig psalmistens hela väsen i ett tillstånd av intensiv oro.

Hur kan minnet av Gud ge upphov till så starka känslor av vånda? En rad oroväckande frågor visar orsaken till hans ångest (Ps. 77:8–10): Har Gud förändrats? Är det möjligt att Gud kan svika sitt förbund?

Den starka kontrasten mellan Guds frälsande handlingar i det förflutna och Guds skenbara frånvaro i nuet får psalmisten att känna sig övergiven av Gud. Om Gud har förändrats har psalmisten inget hopp, en slutsats som han har svårt att förkasta.

Samtidigt kan psalmisten inte sova eftersom Herren håller honom vaken (Ps. 77:5). Detta påminner om andra bibliska karaktärer vars sömnlöshet användes av Gud för att främja hans syften (1 Mos. 41:1–8; Est. 6:1; Dan. 2:1–3). Den långa sömnlösa natten får psalmisten att tänka på Herrens tidigare räddningsaktioner, men med ny beslutsamhet (Ps. 77:6, 11).

Den försäkran som psalmisten får från Gud består inte av förklaringar om hans personliga situation. Istället består den av en bekräftelse om Guds trofasthet och pålitlighet (som för Job). Psalmisten uppmuntras att vänta på Herren i tro och att vara förvissad om att han är samma Gud som förr utförde mirakel i Israel (Ps. 77:12–19). Psalmisten inser också att Gud ”lämnade inga spår” (Ps 77:20). Han erkänner Guds vägledning även i situationer där hans närvaro inte är uppenbar för mänskliga ögon. Psalmisten erkänner att Gud är både uppenbarad och dold samtidigt. Därför prisar han Herrens hemlighetsfulla och allsmäktiga handlingssätt.

`Tänk på tillfällen då Herren verkade i ditt liv. Hur kan det hjälpa dig att hantera det du står inför nu?`