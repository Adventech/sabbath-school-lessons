---
title:  Var är Gud?
date:  30/01/2024
---

`Läs Ps. 42:2–4; 63:2; 69:2–4 och 102:1–8. Vad orsakar stor sorg för psalmisten?`

Det är inte bara personliga och kollektiva lidanden som bekymrar psalmisten. Guds till synes bristande uppmärksamhet på sina tjänares svårigheter bekymrar honom ännu mer. Guds frånvaro känns som en intensiv törst i ett uttorkat land (Ps. 42:2–4; 63:2) och som dödsångest (Ps 102:2–4). Psalmisten känner sig skild från Gud och jämför sig själv med ensamma fåglar. ”Jag liknar en uggla i öknen, är som en uv bland ruiner. Jag måste vaka, är som en ensam fågel på taket” (Ps. 102:7, 8).

Att han nämner öknen understryker känslan av att vara isolerad från Gud. En ”ensam fågel på taket” befinner sig utanför sitt bo, sin viloplats. Psalmisten ropar till Gud ”ur djupen”, som om han skulle bli uppslukad av mäktiga vatten och sjunka ner i en ”bottenlös dy” (Ps. 69:1–3; 130:1). Dessa bilder skildrar en besvärande situation från vilken det inte finns någon utväg om inte Gud griper in.

`Läs Ps. 10:12; 22:2; 27:9 och 39:13. Hur reagerar psalmisten på Guds skenbara frånvaro?`

Det är anmärkningsvärt att psalmförfattarna bestämmer sig för att inte tiga inför Guds tystnad. De tror orubbligt på bön, eftersom bönen är riktad till den levande och nådige Guden. Gud finns fortfarande där, även när han till synes är frånvarande. Han är fortfarande samma Gud som hörde dem i det förflutna, och därför är de övertygade om att han hör dem nu.

Guds tystnad får psalmisterna att rannsaka sig själva och söka Gud, men med bekännelse och ödmjuk bön. De vet att Gud inte kommer att vara tyst för alltid. Psaltaren visar att kommunikationen med Gud måste fortsätta, oavsett livets omständigheter.

`Vad kan vi lära oss av psalmistens gensvar på Guds skenbara frånvaro? Hur reagerar du då Gud verkar vara tyst? Vad håller din tro vid liv?`