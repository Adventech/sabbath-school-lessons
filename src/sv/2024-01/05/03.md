---
title:  Vid dödens port
date:  29/01/2024
---

`Läs Ps. 41:2–5; 88:4–13 och 102:4–6, 12, 24, 25. Vilka erfarenheter beskriver dessa texter? Vad kan du relatera till i det som sägs här?`

Dessa böner om räddning från sjukdom och död visar att Guds barn inte slipper denna världens lidanden. Psaltaren avslöjar psalmistens fruktansvärda lidanden. Han är kraftlös, han vissnar som gräset, han kan inte äta, han multnar bland de döda, han räknas till dem som lagts i graven, hans vänner är fyllda av avsky mot honom, han lider och är förtvivlad. Han är bara skinn och ben.

Många psalmer förutsätter att Herren har tillåtit svårigheterna på grund av Israels olydnad. Psalmisten erkänner att synd kan orsaka sjukdom. Därför talar han om förlåtelse som föregår helande (Ps. 41:4, 5). Vissa psalmer, som Psalm 88 och Psalm 102, erkänner dock att det är ett livets faktum, hur svårt det än är att förstå, att Guds folk får lida trots att de är oskyldiga.

I Psalm 88 anklagas Gud för att ha fört psalmisten till dödens rand (Ps 88:7–9). Lägg dock märke till att även när de djärvaste klagomålen uttalas är klagan helt klart en troshandling, för om Herren i sin storhet tillät svårigheterna kan han också återupprätta sitt barn.

Vid gravens rand minns psalmisten Guds underverk, godhet, trofasthet och rättfärdighet (Ps. 88:11–13). Trots att han känner sig slagen av Gud håller han fast vid Gud. Trots att han lider förnekar han inte Guds kärlek och vet att Gud är hans enda räddning. Dessa böner visar att psalmisten inte bara är förtrogen med lidande, utan han har också en innerlig förståelse av Guds nåd och att de två inte nödvändigtvis utesluter varandra.

Kort sagt är både det att Gud tillåter lidande och hans räddning bevis på hans yttersta makt. Vetskapen om att Gud har kontroll inger hopp. När vi läser Psalm 88 i ljuset av Kristus lidande blir vi förundrade över hans kärleks djup. Han var villig att gå igenom dödens port för mänsklighetens skull.

`Tänk på Jesus på korset och vad han led på grund av synden. Hur kan förståelsen att Gud i Kristus led ännu värre än någon av oss hjälpa oss att bevara tron även i tider av lidande och prövningar?`