---
title:  Studiehjälp
date:  02/02/2024
---

Läs Psalm 56 och Ellen Whites kapitel ”Glädje i Herren”, s. 137–150 i Vägen till Kristus.

Liksom psalmisterna undrar Guds folk i alla tider hur man ska sjunga Herrens sånger i ”ett främmande land”. Vår tro på Herrens övergripande styre utmanas, ibland allvarligt, och vi funderar kanske på om Gud har kontroll eller verkligen är så mäktig och god som Skrifterna säger.

Biblisk tro innebär ofta osäkerhet och spänning lika mycket som självförtroende och övertygelse. Ibland kan osäkerheten och spänningen vara nästan outhärdlig, särskilt när det gäller ondska och Guds skenbara frånvaro. Ändå får osäkerheten aldrig handla om Gud, hans kärleksfulla och rättfärdiga karaktär och pålitlighet. Psalmisterna kan vara osäkra om framtiden, men de vädjar ofta till Guds outtröttliga kärlek och trofasthet (Ps. 36:6–11; 89:3, 9).

Vi ska också följa samma exempel. ”Om du samlar alla dina krafter för att se uppåt, inte neråt på dina svårigheter, kommer du aldrig att svikta. Du ser då hur Jesus bakom varje moln räcker ut sin hand för att hjälpa dig. Allt du har att göra är att i barnslig tro lägga din hand i hans och sedan låta honom leda dig. När du i förtröstan tror på Jesus, fylls du av hopp” (Ellen White, Vägledning för församlingen 2, s. 232).

Stunderna då Gud ”döljer sitt ansikte” minskar inte bönens kraft. Tvärtom får dessa stunder psalmförfattarna att rannsaka sig själva, påminna sig om Guds tidigare räddningsaktioner och söka Gud med bekännelse och ödmjuk bön (Ps. 77:11–13; 89:47–53). ”Tron stärks när man kommer i kamp med tvivel och motstridiga inflytanden. Den erfarenhet som finns i sådana prövningar är av större värde än dyrbara juveler” (Ellen White, Vägledning för församlingen 3, s. 330).

**Samtalsstart**

Hur kan vi likt psalmisterna förbli fasta i vår förvissning om Guds existens och omsorg i de stunder då vår erfarenhet ger oss känslan av det motsatta? Vad kan vi lära oss från de psalmer vi läser denna vecka?

**Förbön**

Be bönen i Ps 73:25, 26: ”Äger jag dig i himlen önskar jag ingenting på jorden. Min kropp och mitt mod må svika, men jag har Gud, han är min klippa för evigt.”

**SAMTALSFRÅGOR**

`Vilka spänningar upplevde psalmisterna när de såg ondska? Vilka liknande spänningar har du upplevt, och hur har du hanterat dem? Hur upprätthåller du din tro under dessa tider?`

`Var ska vi leta efter svar när vår tro på Gud sätts på prov av prövningar eller människor vars egna lidanden får dem att ifrågasätta Guds godhet och kraft?`

`Hur svarar du på den vanliga frågan om ondska i en värld som har skapats och upprätthålls av en allsmäktig och kärleksfull Gud? Hur hjälper läran om den stora striden oss att svara på denna utmaning, åtminstone delvis?`