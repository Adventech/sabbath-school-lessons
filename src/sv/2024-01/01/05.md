---
title:  Inspirerade böner
date:  03/01/2024
---

`Läs 2 Sam. 23:1, 2 och Rom. 8:26, 27. Vad lär dessa texter oss om bön?`

Psaltaren är Israels inspirerade böner och lovsånger. Så i Psaltaren är Guds röst blandad med hans folks röst. Psaltaren skildrar dynamiken i ett levande samtal med Gud.

Psalmförfattarna tilltalar Gud personligen som ”min Gud”, ”O, Herre” och ”min konung” (Ps. 5:3; 118:25, FB; 84:4). De vädjar ofta till Gud att ”lyssna” (Ps. 5:2), ”hör[a] min bön” (Ps. 102:2), ”se” (Ps. 25:18, FB), ”svara” (Ps. 102:3) och ”rädda mitt liv” (Ps. 6:4). Dessa är helt klart uttryck från någon som ber till Gud.

Den anmärkningsvärda skönheten och dragningskraften i Psaltarens böner och lovsånger ligger i att Psaltaren är Guds Ord i form av de troendes fromma böner och lovsånger. Psaltaren ger därför Guds barn förtroliga och nära stunder som de beskrivs i Rom. 8:26, 27: ”På samma sätt är det när Anden stöder oss i vår svaghet. Vi vet ju inte hur vår bön egentligen bör vara, men Anden vädjar för oss med rop utan ord, och han som utforskar våra hjärtan vet vad Anden menar, eftersom Anden vädjar för de heliga så som Gud vill.”

Även Jesus citerade från Psaltaren, t.ex. i Luk. 20:42, 43 då han citerade direkt från Ps. 110:1: ”David säger ju själv i Psaltaren: Herren sade till min herre: Sätt dig på min högra sida, så skall jag lägga dina fiender som en pall under dina fötter.”

Vissa psalmer har sitt ursprung i, eller hänvisar till, specifika historiska händelser och psalmförfattarnas egen erfarenhet, samt Israels erfarenhet som nation. Trots det berör psalmernas andliga djup en mängd olika livssituationer. De överskrider alla kulturella, religiösa, etniska och genderrelaterade gränser. Med andra ord, när du läser Psaltaren kommer du att finna att psalmerna uttrycker hopp, lovprisning, rädsla, ilska, sorg och bedrövelse. Det är saker som människor får möta överallt, i alla tider och oavsett omständigheter. De talar till oss alla, på våra egna erfarenheters språk. Vi vet att Jesus använde Psaltaren. Vad kan det säga oss om den betydelse som boken kan ha i vår egen trosupplevelse?