---
title:  Psaltaren i det gamla Israels gudstjänst
date:  31/12/2023
---

`Läs 1 Krön. 16:7, Neh. 12:8, Ps. 18:1; 30:1; 92:1; 95:2; 105:2, Kol. 3:16 och Jak. 5:13. Vilka tillfällen föranledde skrivandet av vissa psalmer? När använde Guds folk Psaltaren?`

Psaltaren skrevs för att användas både privat och i gemensamma gudstjänster. Man sjöng dem som hymner i tempelgudstjänsten, vilket framgår av de musikaliska anteckningar som nämner instrument (Ps. 61:1), melodier (Ps. 12:1) och musikledare (Ps. 8:1).

I den hebreiska Bibeln återspeglar Psaltarens titel Tehillím, ”lovsånger”, dess huvudsyfte, nämligen att lovprisa Gud. Den svenska titeln Psaltaren kommer från grekiskans psaltaerion, som finns i Septuagintan – en tidig (100- och 200-talet f.Kr.) grekisk översättning av den hebreiska bibeln.

Psaltaren var en oumbärlig del av Israels gudstjänst. Psalmerna användes till exempel vid tempelinvigningar, religiösa högtider, processioner och när förbundsarken flyttades till Jerusalem.

”Vallfartssångerna” (Ps. 120–134) eller pilgrimssångerna sjöngs traditionellt under pilgrimsfärden till Jerusalem vid de tre stora årliga högtiderna (2 Mos. 23:14–17). ”Det egyptiska hallel” (Ps. 113–118) och ”det stora hallel” (Ps. 136) sjöngs vid de tre stora årliga högtiderna samt vid nymånadsfesterna och tempelinvigningen. ”Det egyptiska hallel” fick en betydande plats i påskfirandet. Ps. 113 och 114 sjöngs i början av påskmåltiden och Ps. 115–118 i slutet (Matt. 26:30). ”Det dagliga hallel” (Ps. 145–150) införlivades i de dagliga bönerna i synagogans morgongudstjänster.

Psaltaren var inte bara en del av folkets gudstjänst; psalmerna lärde dem också hur de skulle tillbe Gud i helgedomen. Jesus bad med orden från Ps. 22 (Matt. 27:46). Psaltaren fick också en viktig plats i den tidiga kristna kyrkans liv (Kol. 3:16; Ef. 5:19).

`Vi tillber inte Gud i en jordisk helgedom som templet. Hur kan vi använda Psaltaren i vår egen andakt och tillbedjan, privat eller i grupp?`