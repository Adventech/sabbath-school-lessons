---
title:  En sång för varje stund
date:  02/01/2024
---

`Läs Ps. 3; 33:1–3 och 109:6–15. Vilka olika aspekter av den mänskliga erfarenheten lyfter dessa psalmer fram?`

Psaltaren gör de troende medvetna om hela spektrumet av den mänskliga erfarenheten. Psalmerna visar att troende kan tillbe Gud under alla stunder i livet. I dem ser vi följande:

1) Hymner som prisar Gud för hans majestät och makt i skapelsen, hans kungliga makt, domar och trofasthet. 2) Tacksånger som uttrycker djup tacksamhet för Guds rikliga välsignelser. 3) Klagosånger som är innerliga rop till Gud om befrielse från svårigheter. 4) Vishetspsalmer som ger praktiska riktlinjer för ett rättfärdigt liv. 5) Kungliga psalmer som pekar på Kristus, som är Guds folks enväldige kung och befriare. 6) Historiska psalmer som påminner oss om Israels förflutna och som lyfter fram Guds trofasthet och Israels otrohet. De ska lära kommande generationer att inte upprepa sina förfäders misstag utan att lita på Gud och hålla sig trogna mot hans förbund.

Psaltarens poesi har en originell förmåga att fånga läsarnas uppmärksamhet. Även om en del av dessa poetiska element går förlorade i översättningen kan vi fortfarande få glädje av många av dem på vårt modersmål.

Parallellism innebär att man kombinerar symmetriskt uppbyggda ord, fraser eller tankar. Parallellism hjälper oss att förstå innebörden av de olika delarna. Till exempel: ”Lova Herren, min själ, hela mitt jag vill prisa hans heliga namn!” (Ps. 103:1). I denna parallellism motsvaras ”min själ” av ”hela mitt jag”, dvs. hela ens väsen.  
				Bildspråk använder symboliska ord för att tala starkt till läsarens fysiska sinnen (t.ex. beskrivs Guds tillflykt som ”[hans] vingars skugga” (Ps. 17:8). 
				Merism uttrycker fullständighet med ett kontrasterande ordpar. ”Dag och natt ropar jag till dig” innebär att man ropar utan att upphöra (Ps. 88:1, FB). 
				Ordlekar utnyttjar sig av hur ord låter för att skapa en ordvits och framhäva ett andligt budskap. I Ps. 96:4, 5 bildar de hebreiska orden elohim, ”gudar”, och elilim, ”avgudar”, en ordlek för att förmedla budskapet att folkens gudar bara ger sken av att vara elohim, ”gudar”, men är i själva verket elilim, ”avgudar”.

`Slutligen betecknar ordet selah ett kort mellanspel, antingen för att man ska stanna upp och reflektera över budskapet i ett visst avsnitt av psalmen eller för att byta musikaliskt ackompanjemang (Ps. 61:5, FB).`