---
title:  Möt psalmernas författare
date:  01/01/2024
---

Kung Davids namn förekommer i titlarna i de flesta psalmer. Han organiserade liturgin i Israels gudstjänst. Han kallas ”Israels ljuvlige sångare” (2 Sam. 23:1, FB). Nya testamentet intygar att David är författare till olika psalmer (Matt. 22:43–45; Apg. 2:25–29, 34, 35; 4:25; Rom. 4:6–8). Många psalmer har komponerats av tempelmusiker som också var leviter: till exempel Ps. 50 och Ps. 73–83 av Asaf, Ps. 42, Ps. 44–49, 84, 85, 87 och 88 av Korachs ättlingar, Ps. 88 av Heman, esrachiten, och Ps. 89 av Etan, esrachiten. Utöver dem har Salomo (Ps. 72; 127) och Mose (Ps. 90) skrivit några psalmer.

`Läs Ps. 25:1–5; 42:1, 2; 75:1, 2; 77:1, 2; 84:1–3; 88:1–4 och 89:1, 2. Vad säger dessa psalmer om de erfarenheter som deras författare gick igenom?`

Den heliga Anden inspirerade psalmernas författare och använde deras gåvor för att tjäna Gud och deras trosgemenskap. Författarna var människor med genuin hängivenhet och djup tro. Men de kunde ändå drabbas av missmod och frestelser, precis som vi andra. Även om Psaltaren skrevs för länge sedan återspeglar de verkligen liknande saker som de vi upplever i dag.

”Låt min bön nå fram, lyssna till min klagan. Mitt liv är fyllt av elände, jag står vid dödsrikets rand” (Ps. 88:3, 4). Detta är ett rop från 2000-talets själ lika mycket som det var ett rop från någon för 3 000 år sedan.

Vissa psalmer nämner svårigheter, andra fokuserar på glädjeämnen. De som skrev psalmerna ropade till Gud om att han skulle rädda dem och de fick del av hans oförtjänta nåd. De prisade Gud för hans trofasthet och kärlek och lovade honom sin outtröttliga hängivenhet. Psaltaren är således vittnesbörd om den gudomliga återlösningen och tecken på Guds nåd och hopp. Psaltaren förmedlar ett gudomligt löfte till alla som i tro tar emot Guds gåvor om förlåtelse och ett nytt liv. Men samtidigt försöker de inte dölja, gömma eller förringa de svårigheter och det lidande som råder i en fallen värld.

`Hur kan vi hämta hopp och tröst i vetskapen om att även trogna människor som psalmernas författare kämpade med en del av samma saker som vi gör?`