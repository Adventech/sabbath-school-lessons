---
title:  Psaltarens värld
date:  04/01/2024
---

`Läs Ps. 16:8; 44:9; 46:2; 47:2, 8; 57:3; 62:9; 82:8 och 121:7. Vilken plats har Gud i psalmistens liv?`

Psaltarens värld är helt och hållet Gudscentrerad. Den strävar efter att i bön och lovsång överlämna alla livserfarenheter till Gud. Gud är den allsmäktige skaparen, kungen och domaren över hela jorden. Han ger sina barn allt de behöver. Därför kan man alltid lita på honom. Till och med Guds folks fiender frågar: ”Var är din Gud?” när Guds folk verkar misslyckas (Ps. 42:11). Herren är sitt folks Gud och är ständigt närvarande och sviker dem aldrig. På samma sätt har Guds folk alltid Gud inför sig. I slutändan ser Psaltaren fram emot den tid då alla folk och hela skapelsen kommer att tillbe Gud (Ps. 47:2; 64:10).

Guds centrala roll i livet leder till att tillbedjan står i centrum. Den tillbedjan som Psaltaren användes i var fundamentalt annorlunda än hur många människor idag förstår tillbedjan. I den bibliska kulturen var tillbedjan det naturliga och obestridda navet i hela samhällets liv. Därför kom allt som hände i Guds folks liv – både det bra och det dåliga – oundvikligen till uttryck i tillbedjan. Gud hör psalmisten, var han än befinner sig, och svarar honom när han ser att tiden är den rätta (Ps. 3:5; 18:7; 20:7).

Psalmisten är medveten om att Guds boning är i himlen, men samtidigt bor Gud i Sion, i helgedomen bland sitt folk. Gud är på samma gång långt borta och nära, överallt och i sitt tempel (Ps. 11:4), dold (Ps. 10:1) och synlig (Ps. 41:13). I Psaltaren fogas dessa till synes motstridiga egenskaper hos Gud samman. Psalmisterna förstod att närhet och avlägsenhet var oskiljaktiga inom Guds sanna väsen (Ps. 24:3–10). Psalmisterna förstod dynamiken i denna andliga spänning. Deras medvetenhet om Guds godhet och närvaro mitt i vad de än fick uppleva, är det som styrker deras hopp medan de väntar på att Gud ska ingripa, hur och när han än väljer att göra det.

`Hur kan Psaltaren hjälpa oss att förstå att vi inte kan begränsa Gud till vissa aspekter av vår tillvaro? Vilka delar av ditt liv behöver du ge Herren tillträde till?`