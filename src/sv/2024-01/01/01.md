---
title:  Så läser man Psaltaren
date:  30/12/2023
---

> <p>Nyckeltext</p>
> ”Han sade till dem: ’Detta är vad jag sade till er när jag ännu var hos er, att allt måste uppfyllas som står skrivet om mig i Moses lag, hos profeterna och i psalmerna.’ Sedan öppnade han deras sinnen så att de kunde förstå skrifterna” (Luk. 24:44, 45).

### Veckans Huvudtexter
1 Krön. 16:7; Neh. 12:8; Ps. 25:1–5; 33:1–3; Rom. 8:26, 27; Ps. 82:8; 121:7.

Psaltaren har varit en bönbok och psalmbok för både judar och kristna genom alla tider. Och även om Psaltaren huvudsakligen är psalmisternas egna ord till Gud så har Psaltaren inte ett mänskligt ursprung utan kommer från Gud som inspirerade deras tankar.

Herren inspirerade dem till att skriva vad de skrev. Därför talar Gud till oss i Psaltaren – liksom i hela Skriften (2 Pet. 1:21) – genom sina tjänare drivna av hans Ande. Jesus, apostlarna och författarna till Nya testamentet citerade Psaltaren och åberopade den som en del av Skriften (Mark. 12:10; Joh. 10:34, 35; 13:18). Den är lika mycket Guds Ord som Första Moseboken och Romarbrevet.

Psaltaren har skrivits som hebreisk poesi av olika författare från det gamla Israel. Därför återspeglar Psaltaren deras speciella värld, även om budskapet gäller alla tider. Att tro på Psaltaren som Guds Ord och att ägna stor uppmärksamhet åt Psaltarens poetiska drag samt deras historiska, teologiska och liturgiska sammanhang är grundläggande för att förstå dess budskap. Det är ett budskap som varit relevant i tusentals år ända till våra dagar.