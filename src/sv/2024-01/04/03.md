---
title:  Förvissning om Guds omsorg
date:  22/01/2024
---

`Läs Ps. 40:2–4; 50:15; 55:23 och Ps. 121. Hur är Gud engagerad i våra dagliga angelägenheter?`

Herren uppenbarar sig i Skriften som den levande Guden som verkar för dem som åkallar honom.

Psalmisten säger: ”Jag har alltid Herren inför mig” (Ps. 16:8). Därför litar han på Gud och åkallar honom (Ps. 7:2; 9:11). Herren kommer att höra honom även när han ropar ”ur djupen” (Ps. 130:1, 2), vilket visar att ingen omständighet i livet undgår Guds herravälde. Psalmistens rop är aldrig utan hopp oavsett hur akut det är.

Psalm 121 hyllar däremot Skaparens makt i den troende människans liv. Denna makt omfattar:

- ”Han låter inte din fot slinta” (Ps. 121:3). Bilden av en ”fot” beskriver ofta en människas livsresa (Ps. 66:9; 119:105; Ords. 3:23). Uttrycket ”inte slinta” beskriver den trygghet som Gud ger världen (Ps. 93:1) och Sion (Ps. 125:1). 
- Bilden av Herren som Israels väktare som varken slumrar eller sover framhäver Herrens ständiga vaksamhet och beredskap att verka för sina barn (Ps. 121:3, 4).  
- Att vandra i ”hans skugga” (Ps. 121:5, 6) påminner oss om molnpelaren vid uttåget från Egypten (2 Mos. 13:21, 22). På samma sätt ger Herren fysiskt och andligt skydd åt sitt folk.  
- Gud är vid deras högra sida (Ps. 121:5, FB). Den högra sidan eller högra handen som det bokstavligen står (övers. anm.) betecknar vanligen en persons starka hand, handlingens hand (Ps. 74:11; 89:14). Här förmedlar den Guds närhet och gunst (Ps. 16:8; 109:31; 110:5).  
- Guds beskydd över sitt folk bekräftas tydligt i Ps. 121:6–8. Gud bevarar sina barn från allt ont. Varken ”solen” eller ”månen” ska skada dem. Gud ska bevara dem från allt som hotar deras liv och ”i livets alla skiften, nu och för evigt” (Ps. 121:8). Dessa poetiska bilder betonar Guds omfattande, oavbrutna omsorg.

Vad är slutsatsen? Psalmisten litade på Guds kärleksfulla omsorg. Vi bör naturligtvis göra detsamma.

`Vad kan du praktiskt göra för att uppleva Guds omsorg mer påtagligt? Hur kan du samarbeta bättre med Gud för att göra det möjligt för honom att verka i dig och för dig?`