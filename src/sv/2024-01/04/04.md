---
title:  Herren är en tillflykt i motgång
date:  23/01/2024
---

`Läs Ps. 17:7–9; 31:2–4 och 91:2–7. Vad gör psalmisten i svåra tider?`

Psalmisten möter olika slags problem och vänder sig då till Herren, som är en tillflykt i alla motgångar. Tillit är ett medvetet val att erkänna Guds herravälde över ens liv under alla omständigheter. Om tilliten inte fungerar i motgångar kommer den inte att fungera någonstans.

Psalmistens vittnesbörd att ”Herren är min tillflykt och min borg, min Gud som jag förtröstar på” (Ps. 91:2), bygger på hans tidigare erfarenheter med Gud och hjälper honom nu att få en starkare tro inför framtiden. Psalmisten kallar Gud för den Högste och den Väldige (Ps. 91:1, 2) och minns därmed sin Guds överväldigande storhet.

Psalmisten berättar också om den trygghet som man kan finna i Gud: ”skydd”, ”skugga” (Ps. 91:1), ”tillflykt”, ”borg” (Ps. 91:2), ”vingar”, ”sköld”, ”bålverk” (Ps. 91:4) och ”värn” (Ps. 91:9). Dessa bilder representerar trygga tillflyktsorter i psalmistens kultur. Man behöver bara tänka på solens outhärdliga hetta i den delen av världen för att uppskatta skuggan eller minnas krigstider i Israels historia för att uppskatta den trygghet som skölden eller borgen ger.

`Läs Ps. 17:8 och Matt. 23:37. Vilken bild används här och vad visar den?`

En av Psaltarens mest intima metaforer handlar om att vara ”i dina vingars skugga” (Ps. 17:8; 57:2; 63:8). Denna metafor skapar tröst och trygghet med antydan om en fågelmammas skydd. Herren jämförs med en örn som skyddar sina ungar med sina vingar (2 Mos. 19:4, 5 Mos. 32:11) och med en höna som samlar sina kycklingar under sina vingar (Matt. 23:37).

`Men hur hanterar vi de tillfällen då olyckan är framme och vi inte kan se Herrens skydd? Varför betyder inte dessa trauman att Herren inte är där med oss?`