---
title:  Hjälp från helgedomen
date:  25/01/2024
---

`Läs Ps. 3:5; 14:7; 20:2–4; 27:5; 36:9; 61:5 och 68:6, 36. Varifrån kommer hjälpen i dessa texter?`

Tanken om andlig och fysisk tillflykt och hjälp påträffas framför allt i samband med helgedomen. Den är en plats där människan får hjälp, säkerhet och frälsning. Helgedomen ger skydd åt dem som har bekymmer. Gud försvarar de föräldralösa och änkorna och ger sitt folk kraft från sin helgedom. ”Från Sion, det fullkomligt sköna, träder Gud fram i glans” (Ps. 50:2), och då förkunnas Guds rättfärdiga domar och Herrens välsignelse förmedlas (Ps. 84:5; 128:5; 134:3).

Tillflykten i helgedomen överträffar den trygghet som finns någon annanstans i världen eftersom Gud personligen bor i helgedomen. Guds närvaro ger trygghet, inte templet som en fast byggnad. På samma sätt överträffar Sions berg, där Herren bor, alla andra berg, även om det i sig självt var en blygsam kulle (Ps. 68:16, 17; Jes. 2:2).

`”Vi har inte en överstepräst som är oförmögen att känna med oss i våra svagheter, utan en som har prövats på alla sätt och varit som vi men utan synd. Låt oss därför frimodigt träda fram till nådens tron för att få förbarmande och nåd i den stund då vi behöver hjälp” (Heb. 4:15, 16). På vilket sätt är dessa texter en parallell till vad psalmisten säger om helgedomen?`

Heligheten i Guds helgedom får psalmisten att erkänna att alla människor är syndiga och helt oförtjänta av Guds välvilja. Och han hävdar att frälsningen endast bygger på Guds trofasthet och nåd (Ps. 143:2, 9–12). Ingenting i oss ger oss någon förtjänst inför Gud. Det är först när människor får ett rätt förhållande till Gud genom att omvända sig och ta emot Guds nåd och förlåtelse som de kan göra anspråk på Guds försäkran om frälsning. Helgedomen illustrerade frälsningen som finns i Jesus.