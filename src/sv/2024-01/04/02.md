---
title:  Min kropp var inte dold för dig
date:  21/01/2024
---

`Läs Ps. 139:1–18. Hur beskriver verserna poetiskt Guds makt (Ps. 139:1–6), närvaro (Ps. 139:7–12) och godhet (Ps. 139:13–18)? Vad säger Guds storhet om Guds löften?`

Har du någonsin velat hjälpa någon men inte haft möjlighet att göra det? På samma sätt har kanske vissa människor försökt hjälpa dig men inte förstått dina behov. Till skillnad från även de mest kärleksfulla och välmenande människorna har Gud perfekt kännedom både om oss och om våra omständigheter. Han har även möjlighet att hjälpa oss. Därför är hans löften om hjälp och befrielse inte banala yttranden utan säkra garantier.

Guds kännedom om psalmisten är så stor och unik att inte ens hans mors livmoder kunde dölja honom för Gud (Ps. 139:13, 15). Gud känner till psalmistens hela existens – när han gör något (Ps. 139:2), hans innersta tankar (Ps 139:2, 4) och platsen han befinner sig på (Ps 139:3). Guds underbara kunskap beror på att han har skapat oss och har en förtrolig närhet till människorna. Den kommer till uttryck i hans omsorg om dem.

Denna underbara sanning om att Gud känner oss så intimt bör inte skrämma oss, utan i stället driva oss in i Jesus famn och vad han har gjort för oss på korset. För genom tron på Jesus har vi fått hans rättfärdighet, ”Guds rättfärdighet” som tillhör honom (Rom. 3:5, 21).

Guds närvaro understryks ännu mer genom att beskriva att Gud även är i ”dödsriket” (sheol, ”graven”) och i ”mörkret” (Ps. 139:8, 11, 12). Det är platser som vanligtvis inte beskrivs som Guds boplats (Ps. 56:14). Hans närvaro beskrivs också som att även om psalmisten tar ”morgonrodnadens vingar” (österut) för att ta sig ”ytterst i havet” (västerut) så finns Gud där (Ps. 139:9, 10). Dessa bilder förmedlar sanningen om att det inte finns någon plats i universum där vi kan vara utom räckhåll för Gud. Även om Gud inte är en del av universum, som vissa tror, är han nära allt, eftersom han inte bara har skapat det utan också upprätthåller det (se Heb. 1:3).

Eftersom Gud är den som vet allt om oss kan han hjälpa oss och återställa oss. Den nya insikten om hans storhet leder psalmisten till spontan lovprisning och förnyad tillit. Han välkomnar den gudomliga granskningen som kan ta bort allt från hans liv som stör hans relation med Gud.

`För vissa är det kanske en ganska skrämmande tanke att Gud vet så mycket om dem, till och med deras mörkaste hemligheter. Varför är då evangeliet vårt enda hopp?`