---
title:  Den lidande Messias
date:  26/02/2024
---

`Läs Ps. 22 och 118:22. Hur behandlades Messias av dem som han hade kommit för att rädda?`

Många psalmer uttrycker den lidande Messias smärtfyllda känslor av total övergivenhet (t.ex. Ps. 42; Ps. 88; Ps. 102). Psalm 22 är en direkt messiansk profetia eftersom många detaljer i denna psalm inte kan kopplas historiskt till kung David men passar perfekt in på omständigheterna kring Jesus död. På korset bad Jesus med orden i Psalm 22:2 (Matt. 27:46).

När Kristus bar hela världens synder skildes han från sin Fader. Den plåga som det innebar kan endast mätas med deras närhet och oöverträffade enhet (Joh. 1:1, 2; 10:30). Ändå kunde inte ens djupet av obeskrivligt lidande bryta enheten mellan Fadern och Sonen. I sin totala ensamhet överlåter sig Kristus villkorslöst till Fadern, trots den förtvivlans fullständiga avgrund som han stod inför.

”Jesus är vår ställföreträdare och garanten för att vi ska bli frälsta. All vår skuld lades på honom. Han räknades som överträdare för att han skulle återlösa oss från lagens förbannelse. Skulden från alla Adams efterkommande tyngde hans sinne. Guds vrede mot synden, det fruktansvärda uttrycket för Guds avsky för överträdelsen, gjorde hans Son förfärad” (Ellen White, Messias, s. 702, 703).

De hotfulla djurbeskrivningarna med starka tjurar, rytande lejon och hundar understryker människornas grymhet och fientlighet som Kristus, likt en ofarlig och hjälplös mask, mötte under sina sista timmar. Med förvånansvärd exakthet förmedlar Psalm 22 folkmassans och soldaternas spydiga kommentarer när de hånade Jesus med hans egna ord till Fadern (Ps. 22:2, 9; Matt. 27:43) och delade Jesus kläder mellan sig (Ps. 22:19; Matt. 27:35). Föga förstod folket då att den ”mask” som de försökte krossa skulle bli den främsta hörnstenen i templet och säkra dess grund (Ps. 118:22).

Men den förkastade Messias blev upphov till frälsning för Guds folk efter sin uppståndelse från de döda (Matt. 21:42; Apg. 4:10–12). Kristus led mänsklighetens förkastelse, men Gud förhärligade sin Son genom att göra honom till en levande ”hörnsten” i Guds andliga tempel (Ef. 2:20–22; 1 Pet. 2:4–8). För dem som förkastar denna sten, dvs. Guds frälsningsmedel, kommer den att bli upphov till dom (Jes. 8:14; Matt. 21:44).

`På korset betalade Jesus själv straffet för varje synd som du någonsin har begått. Hur kan det faktum att han led för dig påverka hur du lever nu? Varför får det oss att tycka att synden är så avskyvärd?`