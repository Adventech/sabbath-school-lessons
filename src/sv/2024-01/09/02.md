---
title:  Den gudomlige, självuppoffrande herden
date:  25/02/2024
---

`Läs Ps. 23; 28:9; 80:2; 78:52, 53; 79:13 och 100:3. Hur skildras förhållandet mellan Herren och hans folk i dessa texter?`

Bilden av Herren som herde och Guds folk som fåren i hans hjord framhäver Guds vägledning och omsorg om sitt folk, samt folkets beroende av Gud för att få alla sina behov tillgodosedda. Jämförelsen skildrar närhet mellan Gud och hans folk eftersom herdarna levde med sina hjordar och tog hand om varje enskilt får. Det pastorala bildspråket understryker också att Gud äger sin hjord, vilket fastställts med två starka band: skapelsen (Ps. 95:6, 7; 100:3) och förbundet (Ps. 28:9; Heb. 13:20).

Bilden av den gudomliga herden som leder Josef som en fårhjord (Ps. 80:2) anspelar kanske på Jakobs välsignelse av Josef. I den framställs Gud som Israels herde, och på så sätt anspelar den på detta stora löfte och välsignelsen här (1 Mos. 49:24).

Kungar betraktades som herdar för sitt folk (2 Sam. 5:2). Ändå är det bara Gud som verkligen förtjänar den titeln, eftersom de flesta mänskliga kungar inte levde upp till en sådan kallelse. Endast Jesus gjorde det, vilket är anledningen till att han kallas den gode herden.

`Läs Joh. 10:11–15. Vad säger Jesus om sig själv som den gode herden?`

Det nära bandet mellan den gudomliga herden och hans hjord visar sig i att hjorden utan tvekan känner igen herdens röst (Joh. 10:4, 27). Än idag kan herdar i Mellanöstern dela upp sina flockar som har blandat sig genom att helt enkelt kalla på sina får. De känner igen och följer sin herdes röst.

Ibland drabbas Guds hjord av olika lidanden som människorna tolkar som tecken på Guds missnöje och att han övergivit dem. Men den Gode Herden överger aldrig sina vilsekomna får utan söker i stället rädda dem. Detta är en talande bild av Guds relation med sitt folk. Han är villig att dö för sina får (Joh. 10:11, 15) och paradoxalt nog bli ett offerlamm för dem (Joh. 1:29). Jesus bekräftade också att han skulle kalla på sina får i andra fållor och förena dem till en enda hjord (Joh. 10:16).

`På vilka sätt kan du dagligen och i praktiken dra nytta av löftena till oss som har Jesus som vår Gode Herde?`