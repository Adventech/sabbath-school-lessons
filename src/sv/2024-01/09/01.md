---
title:  Välsignad är han som kommer i Herrens namn
date:  24/02/2024
---

> <p>Nyckeltext</p>
> ”Stenen som husbyggarna ratade har blivit en hörnsten. Detta är Herrens eget verk, det står för våra ögon som ett under” (Ps. 118:22, 23).

### Veckans Huvudtexter
Ps. 23; Joh. 10:11–15; Ps. 22; Ps. 89:28–33; Kol. 1:16; Ps. 2; Heb. 7:20–28.

Psaltaren vittnar om Kristus och hans verksamhet. Nästan alla aspekter av hans uppdrag i frälsningsplanen finns med i Psaltaren. På olika sätt förebådas och förutsägs Kristus liv och verksamhet i den, ofta med förvånansvärd exakthet.

Bland det som uppenbaras i Psaltaren finner vi Kristus gudomlighet, att han är son, hans lydnad, hans iver för Guds tempel, hans identitet som den Gode Herden, att han skulle förrådas, hans lidande, att hans ben inte krossades, hans död, uppståndelse, himmelsfärd, prästämbete och kungavärdighet. Allt finns förutsagt där många århundraden innan Jesus kom som människa.

Det är inte underligt att Jesus citerade Psaltaren när han talade om sin verksamhet med lärjungarna på vägen till Emmaus (Luk. 24:44). Han ville att de skulle finna bevis för vem han var i Psaltaren.

Några av de psalmer som får sin typologiska uppfyllelse i Kristus är Psalm 24, 45, 72 och 101 (den fullkomlige Kungen och Domaren), 88 och 102 (böner från Guds lidande tjänare).

I alla psalmer, genom psalmförfattarnas klagan, tacksägelser, lovord och rop om rättvisa och befrielse, kan vi höra ekon av Jesus bön för världens frälsning.