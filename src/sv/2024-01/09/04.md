---
title:  För evigt trogen sitt förbund
date:  27/02/2024
---

`Läs Ps. 89:28–33, 39–47 och 132:10–12. Vad handlar förbundet med David om? Vad verkar ha äventyrat det?`

Förbundet med David innehåller Guds löfte om evigt stöd för Davids släktled och välstånd för Guds folk (2 Sam. 7:5–16; Ps 89:2–5, 20–38; 132:12–18). Förbundet fastställdes genom Guds högtidliga ed och kungens trohet mot Gud. Men även de hängivna kungarna, som kung David, var inte alltid trogna mot Herren. Psalm 89 klagar över den sorgliga verklighet som tycks visa att de härliga löftena i förbundet med David har gått om intet. Är Israel hopplöst övergivet av Gud? Svaret är naturligtvis nej!

Guds vrede är visserligen ett uttryck för den gudomliga domen (Ps. 38:2; 74:1). Ändå varar den inte för evigt, eftersom Guds eviga kärlek förlåter människors synder när de omvänder sig. Men så länge den varar är Guds missnöje med sitt felande folk något att ta på allvar. Folket upplever de bittra konsekvenserna av sin olydnad och förstår allvaret i sina synder (Ps. 89:39–47). Ändå frågar de: ”Hur länge …?” och vädjar om att Guds vrede ska slockna (Ps. 89:47). Förvissningen om att Gud i sin trofasthet ”tänk[er] på” sin nåd ger förnyat hopp (Ps. 89:48, 51).

Kort sagt, även om den mänskliga sidan av förbundet misslyckades kunde folket vila i löftet om Guds oföränderliga syften genom Messias, som förkroppsligar all rättfärdighet och frälsning för Israel och hela världen. Det vill säga, i slutändan kommer Gud att segra och hans eviga rike kommer att upprättas för evigt – men bara tack vare Jesus och inte på grund av Guds folk.

Jesus Kristus är Davids son och Messias (Matt. 1:1; Heb. 1:8). Han kallas ”den förstfödde i hela skapelsen” (Kol. 1:15), vilket anspelar på Ps. 89:28, där David, som var en förebild på Kristus, kallas Guds förstfödde: ”Han skall vara min förstfödde, den högste bland jordens kungar.”

Det är uppenbart att titeln ”förstfödde” inte beskriver Davids biologiska status, eftersom David var sina föräldrars åttonde barn (1 Sam. 16:10, 11). Det är samma sak med Jesus. Denna titel betecknar hans särskilda ära och auktoritet (Kol. 1:16, 20–22). Gud gjorde Jesus till den högsta kungen över hela världen när han uppväckte honom från de döda (Apg. 2:30, 31).

`Läs Kol. 1:16, 20–22. Vad lär oss dessa verser om vem Jesus var och vad han har gjort för oss? Vilket löfte kan du ta med dig från detta?`