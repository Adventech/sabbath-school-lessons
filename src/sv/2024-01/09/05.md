---
title:  Evig kung med oöverträffad makt
date:  28/02/2024
---

`Läs Ps. 2; 110:1–3, 5, 6 och 89:5, 14–18. Vad lär oss dessa texter om Kristus som kung?`

Skildringen av Gud som Messias Far syftar på kungens kröning när kungen införlivades i Guds förbund (Ps 2:7; 89:27–29). Ps. 2:7 förutser Jesus uppståndelse och upphöjelse som början på det nya eviga förbundet och Kristus kungliga prästämbete (Apg. 13:33–39; Heb. 1:5; 5:5). Messias sitter på Guds högra sida som någon som har oöverträffad ära och auktoritet (Ps. 110:1; Apg. 7:55, 56). ”Dessutom tyder samspelet mellan Herren och den ’smorde’ (Messias) på en avsikt att identifiera denna davidiska Messias med Herren själv. ... Om den som sitter till höger är Herren, så är Herren Messias, eftersom den senare också sitter på höger sida [se Ps. 110:1, 5.]” (Jacques Doukhan, On the Way to Emmaus [Clarksville, MD: Lederer Books, 2012], s. 26, 27).

I slutändan kommer Kristus att ha fullständig seger över sina fiender. Att göra fienderna till en ”pall under dina fötter” är en bild på seden bland Mellanösterns forntida kungar att placera sina fötter på sina besegrade fienders halsar för att visa sin totala dominans över dem. Men Kristus spira är här inte ett skrämselverktyg (Ps. 2:9; 110:2).

Spiran (staven) användes ursprungligen av stamhövdingar som en symbol på stammen (4 Mos. 17:2–10). Kristus spira kommer från Sion eftersom han representerar Sions folk. Hans stav är en symbol på den gudomliga domen som gör slut på ondskans välde och framhäver Kristus oöverträffade välde (Upp. 2:27; 12:5). Även de onda kungarna får en chans att omvända sig och underkasta sig Messias (Ps. 2:10–12).

En grafisk skildring av Kristus slutgiltiga seger finns i Daniel 7. Den visar att sedan ett domslut ”gav den Högstes heliga deras rätt” (Dan. 7:22) så upprättas hans rike, och ”hans rike är ett evigt rike” (Dan. 7:27, FB). På grund av korset är löftet om riket säkerställt.

En välsignelse utlovas alla som litar på kungen, och folket gläds åt Messias enväldiga och rättfärdiga styre (Ps. 2:12; 89:16–18).

`Hur skönt är det inte att veta att det goda till slut kommer att segra över det onda, att rättvisa kommer att skipas och att smärta och lidande för alltid kommer att besegras. Hur skulle denna sanning kunna ge oss tröst nu när ondskan mänskligt sett verkar blomstra?`