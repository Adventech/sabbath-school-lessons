---
title:  Studiehjälp
date:  01/03/2024
---

Läs Ellen Whites kapitel ”Gud med oss”, s. 18–25, i Messias.

Eftersom Psaltaren är både Kristus böner och böner om Kristus ger de en unik uppenbarelse av vem Jesus är och hans frälsningsverk som ”Gud med oss” (Matt. 1:23). Jesus är ”Gud med oss” i bönerna där vi kämpar med ensamhet och lidande. Han är ”Gud med oss” i ropen på rättvisa och befrielse. Jesus är ”Gud med oss” genom att inte lämna oss i vårt förlorade och förtvivlade tillstånd utan i stället visa oss trons segerrika väg. Han blev den evige prästen och kungen för oss för att rädda oss från syndens eviga undergång. I Kristus, den fullkomlige kungen av Davids hus, uppfylls alla Guds högtidliga löften om frälsning (2 Kor. 1:20).

Ellen White beskriver på ett insiktsfullt sätt Kristus förening med mänskligheten: ”Genom sin mänskliga natur blev Jesus ett med mänskligheten. Genom sin gudomliga natur hade han förbindelse med Guds tron. Som Människoson gav han ett exempel på lydnad, och som Guds Son ger han oss kraft att lyda. Det var Kristus som talade till Mose ur den brinnande busken på berget Horeb och sa: ’Jag är den Jag Är. … Så ska du säga till Israels barn: Jag Är har sänt mig till er’ (2 Mos. 3:14). Detta var löftet om att Israel skulle befrias. När han kom som människa förklarade han att han är denne Jag Är. Barnet från Betlehem, den milde och ödmjuke Frälsaren, är Gud ’uppenbarad i köttet’ (1 Tim. 3:16). Och till oss säger han: ’JAG ÄR den gode herden.’ ’JAG ÄR det levande brödet.’ ’JAG ÄR vägen och sanningen och livet.’ ’Åt mig har getts all makt i himlen och på jorden’ (Joh. 10:11; 6:51; 14:6; Matt. 28:18, versaler tillagda här). JAG ÄR garantin för varje löfte. JAG ÄR, var inte rädd!” (Messias, s. 23).

**Samtalsstart**

Vad är det som främst drar er till Jesus?

**Förbön**

Be att Jesus ska få större inflytande över våra liv.

**SAMTALSFRÅGOR**

`Hur har Gud visat sin orubbliga trohet till sitt förbund trots folkets otrohet? Vilken trygghet kan detta ge Guds kämpande barn i dag?`

`Hur stärker Kristus unika och överlägsna prästämbete i Melkisedeks efterföljd frälsningsvissheten för Guds folk?`

`Evangelierna visar att många messianska löften i Psaltaren uppfylldes i Jesus Kristus. Hur visar detta sanningshalten i Guds Ord? Hur kan vi stå emot allt sådant som vill försvaga vår tillit till Guds Ord?`

`Vilken stor tröst kan vi hämta från Kristus ord: ”Åt mig har getts all makt i himlen och på jorden” (Matt. 28:18)? Hur tillämpar vi detta löfte i våra egna livserfarenheter?`