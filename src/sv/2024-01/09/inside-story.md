---
title:  Missionsnytt
date:  01/03/2024
---

#### Jag väntar på den dagen

Sukamayas son var hennes livsglädje. Pojken som hon kallade Shyam föddes kort efter att Sukamaya hade gift sig vid 16 års ålder i Nepal.

Men när Shyam var åtta månader gammal blev han väldigt sjuk. Sukamaya bad sin man att be en shaman om hjälp. Det fanns inga läkare eller sjukhus i när-heten av den avlägsna bergsstad där de bodde. När någon blev sjuk ringde stadsborna till shamanen.

"En ond ande har gjort detta", sa sha-manen. "Ni måste offra en gris för att göra anden lycklig."

Det hann inte paret göra. Medan Sukamaya och hennes man talade med shamanen dog barnet i hennes knä.

Ett år senare födde Sukamaya en dotter. Hon fick heta Shyam, samma namn som sin bror. Sukamaya var glad. Men hennes man började dricka efter deras sons död. Gradvis fick familjen allt större ekonomiska problem på grund av hans drickande.

Under tiden tog Sukamaya kärleksfullt hand om Shyam som växte upp och gifte sig vid 20 års ålder. Hon gifte sig med en släkting som bodde i samma stad.

Tragedin slog till när Shyam var gravid med sitt första barn. En kväll drabbades hon av komplikationer. Stadsborna bar henne i fyra timmar till nästa stad. Där fanns det en väg och en ambulans som körde patienter till närmaste

sjukhus. Shyam dog dock på vägen

till sjukhuset.

Shyams död var ett hårt slag mot Sukamaya. I flera dagar drack hon tillsammans med sin man. Paret grät hejdlöst under Shyams begravning. Bland begravningsgästerna fanns en adventistpastor. Han hade hört talas om paret som hade förlorat båda sina barn, och han ville ge dem hopp. Han öppnade sin Bibel och läste Jesus ord: "Så älskade Gud världen att han gav den sin ende Son, för att de som tror på honom inte ska gå förlorade utan ha evigt liv" (Joh. 3:16, nuBibeln).

Bibelversen förbryllade Sukamaya. "Hur skulle någon aldrig kunna dö genom att tro på Jesus?" Pastorn vände blad till Luk. 8:52 och läste Jesus ord: "Gråt inte! Hon är inte död, hon sover."

Sukamaya kände sig lite tröstad. Kunde det vara så att hennes dotter Shyam bara sov? Men det var ändå svårt att förstå på vilket sätt. Hon ville veta mer. Några dagar efter begravningen bad hon pastorn att förklara verserna. Han började ge henne bibelstudier.

Under ett av dessa bibelstudier fråga-de pastorn: "Vill du träffa dina barn när Jesus kommer tillbaka?"

"Ja!" utbrast Sukamaya.

Sukamaya gav sitt hjärta till Jesus och försökte berätta för sin man om Jesus och adventhoppet. Men han vägrade att lyssna. Hans alkoholmissbruk ledde till hans för tidiga död.

Sukamaya bor nu ensam i sitt hem, men hon vet att hon egentligen inte är ensam. Hon har ju Jesus i sitt liv. Hon är glad eftersom hon tror att en dag snart kommer Jesus tillbaka. Då återuppväcker han hennes son och dotter, precis som han gjorde med Jairos dotter.

"Jag längtar efter att få krama dem. Jag väntar ivrigt på den dagen", säger Sukamaya.