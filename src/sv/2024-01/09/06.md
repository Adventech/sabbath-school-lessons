---
title:  En evig präst i Melkisedeks efterföljd
date:  29/02/2024
---

`Läs Ps. 110:4–7. Hur är Jesus prästämbete unikt, och vilket stort hopp kan vi finna i Kristus himmelska prästämbete?`

Gud ger Messias ett evigt kungadöme (Ps. 110:1–3) och ett prästämbete av högre rang, i Melkisedeks efterföljd (Ps. 110:4–7). Herren beseglar sitt ord med en högtidlig ed (Heb. 6:18). Guds orubbliga ed att ge oss en fullkomlig präst är ett tecken på hans nåd. Människors synder och flagranta uppror provocerar ständigt Gud till att överge sitt folk, men Guds ed är orubblig och garanterar hans nåd när han återkallar sin dom över sitt ångerfulla folk (2 Mos. 32:14; Ps. 106:45).

Den gudomliga eden för in ett nytt element i förbundet med David genom att förklara att den messianske kungen också är präst (Ps. 110:4). Israels kungar fick aldrig tjänstgöra som levitiska präster (4 Mos. 8:19; 2 Krön. 26:16–21). När Skriften säger att kungar eller folk offrar slaktoffer innebär det att de förde slaktoffren till prästerna, som i praktiken offrade dem. Psalm 110 skiljer den messianske kungen från andra kungar och präster i Israel. Kristus eviga prästämbete härstammar från Melkisedek, som både var kung i Salem (Jerusalem) och präst åt ”Gud den Högste” (1 Mos. 14:18–20). I Gamla testamentet sägs det aldrig att kung David eller någon annan israelitisk kung hade ett prästämbete av samma slag som Melkisedek, med undantag för i Psalm 110. Det är tydligt att psalmen talar om en speciell prästkung i Israels historia.

`Läs Heb. 7:20–28. Vilka är några av konsekvenserna av Jesus bättre prästämbete?`

Eftersom Kristus är både en gudomlig kung och präst för evigt har han en enastående överlägsenhet jämfört med mänskliga präster och kungar. Så det finns hopp för oss! Kristus har gått i godo för ett överlägset förbund som bygger på Guds ed, inte på mänskliga löften. Han tjänar i den himmelska helgedomen. Till skillnad från mänskliga präster påverkas hans prästämbete inte av synd eller död, och därför kan han alltid vädja för sitt folk och rädda dem för alltid. Kristus försoningsverk som fullkomlig och barmhärtig präst ger hans folk en bestående visshet om att de kan förbli i Guds egen närvaro (Heb. 6:19, 20). Kristus kungliga prästämbete kommer att göra slut på ondskans herravälde, inte bara i människors hjärtan utan också i världen. Han kommer att hålla löftet i Psalm 2 om att varje land och härskare kommer att ställas inför Jesus Kristus kungliga dom (Ps. 2:6–9; 110:1, 2, 5, 6). Jesus underbara kungliga prästämbete gör kategoriskt anspråk på vår lydnad och tillit.