---
title:  På morgonen kommer jubel
date:  28/03/2024
---

`Läs Ps. 5:4; 30:6; 49:15 (FB); 59:17; 92:3; 119:147; 2 Pet. 1:19 och Upp. 22:16. Vilken tid på dygnet beskrivs symboliskt som den gudomliga frälsningens tid, och varför?`

I Psaltaren är morgonen vanligtvis den tid då man förväntar sig Guds frälsning. Morgonen avslöjar Guds välvilja, som gör slut på den långa natten av förtvivlan och problem (Ps. 130:5, 6). I Psalm 143 kommer Guds befrielse att vända dödens rådande mörker (Ps. 143:3) till ljuset av en ny morgon (Ps. 143:8). Från att vara i graven (Ps. 143:7) till att vandra på ”jämn mark” (Ps. 143:10).

`Läs Mark. 16:1–8. Vad hände på denna morgon, och varför är det så viktigt för oss?`

Jesus Kristus uppståndelsemorgon banade väg för Guds frälsnings eviga morgon för alla som tror på hans namn. När Jesus lärjungar mötte den uppståndne Herren upplevde de den fulla styrkan i löftet i Ps. 30:6: ”Om kvällen är gråten min gäst men om morgonen jublet.” Det är bara genom Guds nåd och villkorslösa kärlek som vår gråt förvandlas till jubel (Ps. 30:6, 8).

Precis som morgonstjärnan förkunnar en ny dags födelse, så förkunnar tron att evigt liv är den nya verkligheten för Guds barn (2 Pet. 1:19). Jesus kallas den strålande morgonstjärnan (Upp. 22:16) som vi ivrigt väntar på ska etablera sitt rike där det inte längre kommer att finnas någon natt, ondska eller död (Upp. 21:1–8, 25). I slutändan är detta vad vi väntar på mer än något annat när vi talar om att vänta på Herren. Och visst är väntan värd det.

”Över Josefs rämnade grav hade Jesus förkunnat i triumf: ’Jag är uppståndelsen och livet!’ De orden kunde bara uttalas av Gudomen. Alla skapade varelser lever endast genom Guds vilja och kraft. De är beroende av livet från Gud och tar emot det från honom. Alla, från den högsta ängeln till den lägsta levande varelsen, måste hela tiden ta emot nytt liv från livets källa. Det var bara han som är ett med Gud som kunde säga: ’Jag har makt att ge det – jag har makt att ta tillbaka det.’ Genom sin gudom ägde Jesus makten att bryta dödens bojor” (Ellen White, Messias, s. 733).

`Döden, har det sagts, är inristad i våra celler redan vid födseln. Även om det är sant, åtminstone för oss fallna varelser, vad har Jesus uppståndelse lovat oss när det gäller dödens tidsbegränsning? Varför får vi aldrig glömma hur tillfällig döden är för oss?`