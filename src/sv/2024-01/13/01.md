---
title:  Vänta på Herren
date:  23/03/2024
---

> <p>Nyckeltext</p>
> ”Vänta på Herren, var stark och modig. Vänta på Herren!” (Ps. 27:14, nuB).

### Veckans Huvudtexter
Ps. 27:14; Rom. 8:18–25; Ps. 131; Matt. 18:3; Ps. 126; Mark. 16:1–8; Ps. 92; 2 Pet. 1:19.

Vi har kommit till den sista veckan i detta kvartals studium av Psaltaren. Vi har på denna andliga resa fått uppleva vördnad inför den majestätiske Skaparen, Kungen och Domaren. Vi har rest genom glädjen över Guds befrielse, förlåtelse och frälsning, genom stunder av uppgivenhet i sorg och klagan, och genom de underbara löftena om Guds eviga närvaro och universums kommande gudstjänst som aldrig tar slut. Resan fortsätter dock samtidigt som vi lever i hoppet om Herrens ankomst, då vår längtan efter Gud kommer att nå sin slutgiltiga uppfyllelse. Om det finns ett slutord som vi kan hitta i Psaltaren borde det vara ”vänta på Herren”.

Att vänta på Herren innebär inte att sysslolös och desperat bida sin tid. I stället är väntan på Herren en handling full av tillit och tro, en tillit och tro som visar sig i handling. Att vänta på Herren förvandlar våra dystra kvällar till en förväntan på den ljusa morgonen (Ps. 30:6; 143:8). Det stärker våra hjärtan med förnyat hopp och ny frid. Det motiverar oss att arbeta hårdare och att bärga in kärvarna med riklig skörd från Herrens missionsfält (Ps. 126:6; Matt. 9:36–38). Att vänta på Herren kommer aldrig att dra skam över oss utan i stället belöna oss rikligt eftersom Herren är trogen alla sina löften (Ps. 37:7–11, 18, 34; 71:1; 119:137, 138).