---
title:  Att vänta i Guds sabbatsvila
date:  27/03/2024
---

`Läs Psalm 92. Vilka två aspekter av sabbatsdagen lyfts fram i denna sång för sabbatsdagen?`

Lovprisningen till Gud för hans händers stora verk (Ps. 92:5, 6) och den Edenliknande skildringen av de rättfärdiga (Ps. 92:13–15) pekar tydligt tillbaka till skapelsen, den första aspekten som sabbaten påminner om. Psalmen prisar också Herren för hans seger över sina fiender som rättvisans Gud (Ps. 92:8–16) och betonar på så sätt det andra sabbatstemat – befrielsen från det onda (5 Mos. 5:12–15). Psalm 92 prisar alltså Gud för hans skapelse i det förflutna och för att han upprätthåller världen i nuet. Den pekar på hoppet i sista tiden om evig gudomlig fred och ordning.

Folket kan njuta av sabbatsvila eftersom Gud är ”den Högste” (Ps. 92:2). Hans överlägsna ställning på höjderna ger honom ett enastående övertag över sina fiender.

Men trots att han är den Högste, sträcker sig Herren gärna ner för att rädda dem som åkallar honom. Herrens skapelseverk, och särskilt skapelsens återlösning, bör inspirera människor till att tillbe Gud och älska honom. Att leva i en fallen värld, utan hopp om frälsning är trots allt inte något att vara särskilt glad över. Vi älskar, vi lider, vi dör – och vi gör det utan något hopp. Därför prisar vi Herren, inte bara som vår skapare utan också som vår återlösare.

Uttrycket ”uppfriskande olja” visar på psalmistens förnyade iver att tjäna Gud som hans återinvigda tjänare (Ps. 92:11). Man smorde utvalda människor med olja för att avskilja dem som präster och kungar (2 Mos. 40:15; 1 Sam. 10:1). Ändå valde psalmisten ett ovanligt hebreiskt ord, balal, för att beskriva sin smörjelse. Det ordet används vanligtvis inte när man beskriver hur Guds tjänare blir smorda. I stället betyder ordet en ”blandning” av olja med andra delar av offret (2 Mos. 29:2; 3 Mos. 2:4, 5). Psalmistens unika användning av balal innebär att han vill framställa sig själv som ett levande offer åt Herren och helga hela sig själv åt Gud (Rom. 12:1).

Det är inte förvånande att vi ser tankar om helgelse i en psalm som är tillägnad sabbaten, eftersom sabbaten är ett tecken på att Herren helgar sitt folk (2 Mos. 31:13). Bilderna av palmer och cedrar på Libanon föreställer Guds folk som växer i tro och sann uppskattning av Guds underbara syften och kärlek. Sabbaten är tecknet på Herrens eviga förbund med sitt folk (Hes. 20:20). Sabbatsvilan är därför viktig för Guds folk, eftersom den ger dem kraft att tillitsfullt vänta på att Herren ska uppfylla alla sina förbundslöften (Heb. 4:1–10).

`Läs igenom Psalm 92 igen. Vilket stort hopp finner vi där, och hur kan vi även nu finna tröst i det som står där?`