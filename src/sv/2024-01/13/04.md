---
title:  Bärga in kärvarna
date:  26/03/2024
---

`Läs Psalm 126. Vad ger Guds folk styrka och hopp? Vad kan vi tillämpa i våra egna liv i dag av det som sägs här?`

Herrens mirakulösa befrielse i det förflutna är en outtömlig inspirationskälla för Guds folk och en källa till hopp för framtiden. Befrielsen var så stor att den kunde beskrivas som en dröm som blivit sann (Jes. 29:7, 8). Lägg märke till att den generation som i Psalm 126 prisar Herren för befrielsen av hans folk från fångenskap i det förflutna (Ps. 126:1, FB) själva befinner sig i fångenskap (Ps. 126:4, FB).

Men glädjen och lättnaden från förr återupplevs genom sånger och tillämpas på dagens erfarenhet. De nya generationerna håller den bibliska historien levande genom att tänka på sig själva som närvarande bland dem som såg händelserna på plats. En levande tro värnar alltså om Guds stora gärningar för sitt folk i det förflutna som något som Herren har gjort för oss, och inte bara något som Herren gjorde för dem (de forna generationerna).

I själva verket ger minnet av det förflutna nytt hopp för nutiden. Bilden av ”bäckarna i Negev” (Ps. 126:4) är en kraftfull metafor för Guds plötsliga och kraftfulla agerande för sitt folk. Den sydligaste delen av Juda (Negev, red.anm.) var ett torrt ökenområde. Bäckarna bildades plötsligt och fylldes med forsande vatten efter kraftiga regnfall under regnperioden. De tidiga och sena regnen spelade en avgörande roll för jordbruksåret (5 Mos. 11:14; 28:12). På samma sätt är bilden av att så under tårar och skörda med jubel (Ps. 126:5, 6) ett kraftfullt löfte om gudomlig ledning från en svår nutid till en lycklig framtid.

I slutet av skördesäsongen var det dags för de gamla hebreiska pilgrimerna att föra säsongens frukter till Guds tempel i Jerusalem (2 Mos. 34:22, 26). Bilden av skörd var en kraftfull andlig lärdom till folket vid den tiden. Precis som det hårda arbetet med att så och ta hand om åkrar, fruktträdgårdar och vingårdar belönas med glädjen över en riklig skörd, kommer Guds folks nuvarande prövningar att krönas med frälsningsglädje vid tidens slut. Bilden av den stora skörden syftar på när Gud återupprättar sitt rike på jorden vid Jesus återkomst (Amos 9:13–15, Matt. 9:37). Men även här finner vi tanken om att vänta. Precis som med skörden måste vi vänta på att se frukten och resultatet av vårt arbete.

`Tänk på några tillfällen då du klart och tydligt såg Herren verka i ditt eller andras liv. Hur kan du hämta hopp från dessa upplevelser för det som du kanske går igenom nu?`