---
title:  Studiehjälp
date:  29/03/2024
---

Läs Ellen Whites kapitel “Andlig växt”, s. 79–89, i Vägen till Kristus.

Psaltaren innehåller innerliga vädjanden om att vänta på Herren. ”Var stilla inför Herren, vänta på honom” (Ps. 37:7). När väntan tycks oss som betungande, osäker och full av ensamhet bör vi minnas lärjungarna på dagen då Kristus for upp till himlen (Apg. 1:4–11). Jesus steg upp till himlen inför deras ögon, medan de lämnades kvar för att vänta på att han skulle komma tillbaka en okänd dag i framtiden. Vem har någonsin upplevt en mer intensiv längtan efter att få Guds välsignelse nu än lärjungarna den dagen? Deras längtan var säkert: ”Herre, ta oss med dig nu.” Ändå blev de instruerade att vänta på Faderns löfte och på Jesus återkomst. Om vi tänker att lärjungarna var fyllda av förtvivlan och besvikelse blir vi förvånade. De återvände till Jerusalem och gjorde precis som Jesus sa till dem – de väntade på den heliga Andens gåva och förkunnade sedan evangeliet för världen med kraft (Apg. 1:12–14; Apg. 2).

Herrens befallning om att vänta på honom är omöjlig om han inte har gjort sitt arbete i oss genom den heliga Anden. Ingen mänsklig entusiasm kommer någonsin att klara av den belastning som väntan innebär för vårt sköra jag. Endast en sak kommer att klara av denna påfrestning, och det är att förbli i Jesus Kristus, dvs. en personlig relation med honom. ”Om Jesus bor i oss kommer det att påverka oss så att vi ’både i vilja och gärning förverkligar hans syfte’ (Fil. 2:13). Vi ska arbeta som han arbetade. Vi ska visa samma anda. När vi älskar honom och förblir i honom kommer vi att ’växa i alla avseenden så att vi förenas med honom som är huvudet, Kristus’ (Ef. 4:15)” (Ellen White, Vägen till Kristus, s. 89). När vi fortsätter att vänta på Herren kommer vi att finna frid och förnöjsamhet i Psaltaren. Våra böner och sånger är platsen där Guds hjärta och våra hjärtan möts dagligen.

**Samtalsstart**

Varför är det jobbigt att vänta på något eller någon? Finns det något som kan göra väntan lättare?

**Förbön**

Gud, vi väntar på dig. Ge oss det tålamod som krävs för att vänta, eller ge oss det vi väntar på så vi inte behöver vänta förgäves.

**SAMTALSFRÅGOR**

`Varför är väntan viktig för vårt andliga liv? Diskutera några bibliska troshjältars erfarenheter av väntan. Hur renade och stärkte väntan deras tro? (Rom. 4:19–22; Heb. 11).`

`Vad är slutet på vår väntan? (Ps. 37:34–40). Det vill säga, vad har vi blivit utlovade när allt äntligen är färdigt? Vilket hopp finner vi i dessa texter, till exempel om den rättvisa som så länge har saknats i detta liv?`

`När det gäller de döda och deras upplevelse, varför är deras väntan på Jesus nästan slut (Pred. 9:5)? Vilket hopp kan vi hämta från svaret?`