---
title:  Friden hos ett avvant barn
date:  25/03/2024
---

`Läs Psalm 131. Vad lär oss denna psalm om vårt förhållande till Gud?`

Guds folk lever i en värld som plågar de troende, en värld full av frestelser och svårigheter för nästan alla. Psalmisten tröstas av en förnyad övertygelse om att han är Guds barn och beroende av Gud för sitt liv. Det får honom att erkänna att hans stolthet inte har något värde. Stolthetens bedräglighet är att den får den stolte att bli självcentrerad och oförmögen att se bortom sig själv. De stolta är på så sätt blinda för Guds större verklighet.

Däremot lyfter de rättfärdiga blicken till Gud (Ps. 123:1, 2). Erkännandet av Guds storhet gör dem ödmjuka och befriade från själviskhet och ärelystnad. Psalmisten säger att han inte söker ”stora ting” och ”det som övergår mitt förstånd” (Ps. 131:1). Dessa uttryck beskriver Guds verk i världen som ligger bortom mänskligt förstånd. Den moderna vetenskapen har visat oss att även de ”enklaste” sakerna kan vara otroligt komplicerade och långt bortom vår förståelse, åtminstone för tillfället. Faktum är att det finns en stor ironi här: ju mer vi lär oss om den fysiska världen, desto större mysterier ställs vi inför.

Samtidigt är metaforen i Ps. 131:2, ”som ett avvant barn hos sin mor” (FB), en kraftfull bild av en person som finner frid och som blir lugn i Guds famn. Den pekar på den kärleksfulla relation som ett barn har med sin mor i olika skeden i barnets unga år.

Genom att avvänja oss från tom ärelystnad och stolthet erbjuder Gud oss den näringsrika fasta födan som är att ”göra hans vilja som har sänt mig och att fullborda hans verk” (Joh. 4:34, se även Heb. 5:12–14). Den barnsliga tillit som skildras i Psalm 131 är en mogen tro som har prövats och testats av livets svårigheter och som har funnit att Gud är trofast och håller sitt ord.

I grund och botten fokuserar psalmisten på Guds folks välbefinnande. När allt kommer omkring uppmanas vi att använda våra erfarenheter med Gud för att bygga upp hans församling. Det vill säga, vi kan berätta om det vi personligen har lärt oss om Guds trofasthet och godhet för andra som av en eller annan orsak fortfarande har svårt att tro. Vi kan till och med berätta vårt vittnesbörd om Kristus inom församlingen där många behöver lära känna honom personligen.

`”Sannerligen, om ni inte omvänder er och blir som barnen kommer ni aldrig in i himmelriket” (Matt. 18:3). Vad säger Jesus till oss här? Vad innebär detta?`