---
title:  Kallad att vänta
date:  24/03/2024
---

`Läs Ps. 27:14; 37:7, 9, 34; 39:8; 40:2; 69:7; Gal. 5:5 och Rom. 8:18–25. Vad uppmanar dessa texter Guds folk att göra?`

Att vänta är kanske en av livets största påfrestningar. Oavsett vem vi är, var vi bor och vilken ställning vi än har i livet måste vi alla ibland vänta på saker. Från att vänta i kö i en affär till att vänta på en medicinsk prognos, alla väntar vi – vilket vi inte alltid tycker om att göra, eller hur?

Hur är det då med att vänta på Gud? Begreppet att vänta på Herren finns inte bara i Psaltaren utan är vanligt förekommande i hela Bibeln. Det viktigaste ordet i allt detta är uthållighet. Uthållighet är vårt beslut att vägra ge efter för rädslan för besvikelse, för att Gud på något sätt inte kommer att hjälpa oss igenom detta. Guds fromma barn väntar med visshet om att Gud är trofast. De som väntar på honom kan lita på att om vi överlåter vår situation till honom kan vi vara säkra på att han kommer att lösa den för vårt bästa, även om vi vid den tidpunkten inte nödvändigtvis ser det på det sättet.

Att vänta på Herren är mer än att bara hålla ut. Det är en djup längtan efter Gud som jämförs med en intensiv törst i ett uttorkat land (Ps. 63:2). Psalmisten väntar på många välsignelser från Gud. Men hans längtan efter att komma nära Gud överträffar alla andra önskningar och behov i livet.

Som Paulus skriver i följande fantastiska avsnitt i Romarbrevet så väntar Gud och hela skapelsen på världens förnyelse och det välsignade mötet mellan Gud och hans folk vid tidens slut. Han skriver: ”Ty skapelsen väntar otåligt på att Guds söner skall uppenbaras” (Rom. 8:19). Vilket otroligt löfte!

Men medan vi väntar på den slutgiltiga frälsningen och återföreningen med Gud, liksom även ”hela skapelsen ännu ropar som i födslovåndor” (Rom 8:22), är Herren fortfarande med sitt folk nu, genom den heliga Anden.

Under tiden är vi kallade till att vittna (Apg. 1:4–8) om frälsningsplanen, som kommer att nå sin slutpunkt i en ny skapelse. Den nya skapelsen är i slutändan det vi väntar på, den slutliga uppfyllelsen av vårt hopp som adventister. Vårt namn, adventist, innehåller idén om det hopp som vi väntar på. Vi väntar, men vi vet att det inte är förgäves. Kristus död och uppståndelse vid hans första ankomst är vår garant för hans andra ankomst.

`Vad är det som du väntar på från Gud nu? Hur kan vi lära oss att vänta i tro och tillit, särskilt när det vi ber om ännu inte har kommit?`