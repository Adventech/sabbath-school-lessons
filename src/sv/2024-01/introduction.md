### Psaltaren: Där Gud och människa möts förtroligt

Psaltaren är Bibelns mest innerliga böner och psalmer. Genom sina uttryck för lovprisning, glädje, sorg och förtvivlan har Psaltaren varit en bönbok och en psalmbok för många generationer av troende lekmän, kungar, poeter och präster som har talat eller sjungit psalmerna både privat och offentligt som antingen rättfärdiga eller ångerfulla syndare.  

Psaltaren har sin särställning tack vare att den talar åt oss och med oss, medan större delen av Bibeln talar till oss. Psaltaren är en källa till välsignelse, hopp och väckelse, en hjälp till både självreflektion och reflektion över Guds storhet. De är befriande när man ropar från djupet av sin själ och leder oss till en förnyad överlåtelse till Gud. Det är därför inte förvånande att många människor finner att Psaltaren resonerar med deras känslor och erfarenheter och använder dem som sina egna böner. Luther skriver gripande om Psaltaren: ”Var finner man finare uttryck för glädje än i lov- & tacksägelsepsalmerna? Där ser du in i hjärtat på alla heliga, in i det som är som ljuvliga lustgårdar, ja som himmelen … Eller var kan man finna mer djupsinniga, mer ångerfulla, mer sorgefyllda ord som uttrycker smärta än i klagopsalmerna? Där ser du återigen in i hjärtat på alla heliga, in i det som är som döden, ja som helvetet. Hur mörkt och dystert är det inte där vid den sorgliga anblicken av Guds vrede. … Det är därför lätt att förstå varför Psaltaren är alla heligas bok, och var och en, hur han än har det, finner däri verser eller hela psalmer som passar just hans situation. De passar så väl in på honom att det förefaller som om de vore skrivna enkom för honom. Han skulle själv inte kunnat tänka ut, hitta på eller önska sig något bättre” (Martin Luther, utdrag ur hans företal till Psaltaren, citerad i Carl Axel Aurelius, ”Den sjungande Reformationen” s. 4, 5, föredrag i Aarhus, 2001. [översättning: Henrik Tobin]).

För att uppleva Psaltarens livsförändrande kraft uppmanas vi att sjunga och be dem på samma sätt som troende i generationer som har använt Psaltaren för att utgjuta sin lovsång, bön, bekännelse, klagan och tacksägelse till den enväldige, nådefulle och rättvise Guden.  

Behöver vi då studera Psaltaren? Liksom resten av Skrifterna skrevs Psaltaren i sitt särskilda historiska, teologiska och litterära sammanhang. Uppgiften när man studerar Psaltaren är att klargöra Psaltarens speciella värld för den moderna läsaren. Vi behöver notera att även om Psaltaren är Guds folks böner och till och med böner som Jesus bad som människa, så är Psaltaren också böner om Jesus. De är Guds uppenbarelse till mänskligheten. En annan uppgift när man studerar Psaltaren är att lära sig från psalmerna om allt det som Gud gjorde, gör och kommer att göra för världen i och genom Jesus Kristus.  

Även om Psaltaren är en samling av 150 dikter är samlingen kanske inte så slumpmässig som den kan verka vara. Psaltaren vittnar om en andlig resa som många av Guds barn delar. Resan börjar med en tro som är fast grundad och säkrad i Guds allsmäktiga ledning, där godhet belönas och ondska straffas. Under vårt studium kommer vi att se vad som händer när trons välordnade värld utmanas och hotas av ondskan. Härskar Gud fortfarande? Hur kan troende sjunga Herrens lovsånger i ett främmande land?  

Vår önskan och bön är att Psaltaren ska stärka oss på vår livsresa och att vi genom den får möta Gud förtroligt varje dag tills dess vi ser Jesus Kristus ansikte mot ansikte. 

_Dragoslava Santrac är doktor i Gamla testamentet och chefredaktör för Encyclopedia of Seventh-day Adventists vid Sjundedags Adventistsamfundets Generalkonferens. Hon är författare till bokbandet om Psaltaren 76–150 i Seventh-day Adventist International Bible Commentary._