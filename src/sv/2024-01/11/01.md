---
title:  Längtan efter Gud i Sion
date:  09/03/2024
---

> <p>Nyckeltext</p>
> ”Jag förtärdes av längtan till Herrens förgårdar. Nu jublar min själ och min kropp mot den levande Guden” (Ps. 84:3).

### Veckans Huvudtexter
Ps. 84; Upp. 21:3; Ps. 122; Ps. 87; Gal. 3:28, 29; Matt. 28:18–20; Ps. 46; Ps. 125.

Sions sånger är glada lovsånger som hyllar Sions skönhet och Herrens höghet där han härskar från sitt heliga berg. Dessa psalmer prisar ofta det positiva med Herrens hus och uttrycker en kärlek till helgedomen som också återfinns i andra psalmer. Många av dessa psalmer har komponerats av Korachs ättlingar. Som tempelmusiker (1 Krön. 6:31–38) och väktare vid tempelportarna (1 Krön. 9:19) hade de personlig erfarenhet av välsignelsen i Herrens hus.

Vad gör Sion till en hoppets och glädjens källa? Sion representerade Guds levande närvaro bland sitt folk. På samma sätt som Israels folk var Guds utvalda folk (5 Mos. 7:6) är Sion Guds utvalda berg (Ps. 78:68; 87:2). Gud regerar från Sion (Ps. 99:1, 2) och har också grundat sitt tempel på Sion (Ps. 87:1). Sion är alltså en plats för Guds välsignelser och en tillflykt. Sion nämns ofta parallellt och till och med synonymt med Jerusalem och helgedomen som var centrum för Guds frälsningsverk i den antika världen.

Sions välsignelser når ut till jordens ändar eftersom Herrens närvaro och nåd sträcker sig långt utöver ramarna för någon helig plats. Sion är en fröjd för hela jorden (Ps. 48:3), vilket bekräftar att hela jorden tillhör Gud.