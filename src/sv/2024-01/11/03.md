---
title:  Be om frid för Jerusalem
date:  11/03/2024
---

`Läs Ps. 122:1–5. Vilka känslor har dessa tillbedjare när de anländer till Jerusalem? Vad hoppas de finna i Jerusalem?`

Psalm 122 ger uttryck för tillbedjarnas glädje och upprymdhet när de anländer till Jerusalem. Vallfärderna till Jerusalem var glädjefyllda händelser då Guds folk samlades tre gånger per år för att minnas Guds godhet mot dem förr och nu (5 Mos. 16:16). Jerusalem var centrum för nationens liv. Stammarna samlades där för att prisa Herrens namn i hans hus enligt förordningen (Ps. 122:1, 4, nuB). Där fanns också domarsäten (Ps. 122:5). Tronerna som är uppställda som domarsäten föreställer rättssystemet i Jerusalem (2 Sam. 8:15). Vallfärderna var alltså den tid då man kunde söka och få rättvisa. Trohet mot Gud och att skipa rättvisa för människor fick aldrig skiljas åt.

`Läs Ps. 122:6–9. Vad är den viktigaste bönen för Guds folk?`

Genom att be om frid och välgång för Jerusalem bönfaller man om Guds välsignelser över staden och dess invånare. Det förenar tillbedjarna, vilket gör att friden och välgången sprids bland dem (Ps. 122:8).1 Jerusalem kunde vara fridens stad bara om det rådde frid mellan Gud och hans folk och mellan Guds barn. Bönen om frid för Jerusalem förmedlar på det sättet en vädjan till Guds folk att leva i fred med Gud och med varandra. Under Jerusalems fred kommer folket att blomstra (Ps. 147:12–14).

Psalmen lär oss att bön om församlingens välbefinnande bör vara huvudämnet för Guds barns böner, eftersom bara om Guds folk är starkt och enat kan de förkunna det glada budskapet om Guds frid och frälsning till världen (Joh. 13:34, 35).

Att be om frid för Jerusalem är fortfarande en förmån och en skyldighet för de troende. Det håller hoppet levande om att Guds fredsrike kommer i ändens tid och att det inte bara ska omfatta staden Jerusalem utan hela världen (Jes. 52:7; 66:12, 13; Upp. 21, 22).

`På vilka praktiska sätt kan vi idag sträva efter frid bland oss som ett folk?`

---

<sup>1</sup> Det hebreiska ordet ”shalom” innefattar tanken om både frid och välgång. Red.amn.