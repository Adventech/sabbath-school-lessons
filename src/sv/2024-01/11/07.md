---
title:  Studiehjälp
date:  15/03/2024
---

Begrunda budskapet i Jes. 40 och 51:1–16.

Sions sånger åtar sig att bevara Sion i åtanke och det levande hoppet om Guds rike som det representerar. Även om vi kan uppleva många välsignelser från Guds helgedom i detta liv, ligger hoppet om Sions överflödande liv och glädje fortfarande i framtiden. Många av Guds barn längtar med tårar efter det himmelska Sion (Ps. 137:1). Att minnas Sion innebär inte bara en tillfällig tanke, utan en avsiktlig medvetenhet och ett beslut att leva i enlighet med detta levande minne (2 Mos. 13:3; 20:8–11).

Att sjunga Sions sånger innebär därför en innerlig beslutsamhet att hålla hoppet levande om att Guds rike ska återupprättas på den nya jorden (Upp. 21:1–5). ”Där ska odödliga väsen med en glädje som aldrig upphör begrunda skaparmaktens under och den återlösande kärlekens mysterier. Ingen grym, listig fiende ska där fresta någon att glömma Gud. Varje förmåga ska utvecklas, varje anlag växa. Tillägnandet av kunskap kommer inte att trötta tanken eller tära på krafterna. De mest storslagna initiativ genomförs, den högsta tänkbara längtan och de högsta tänkbara målen blir verklighet. Ändå kommer det alltid att finnas nya höjder att nå, nya under att fördjupa sig i, nya sanningar att förstå, nya ämnen som kräver insats av kroppens, andens och själens krafter” (Ellen White, Från mörker till ljus, s. 582).

Ett åtagande att inte glömma Sion är ett indirekt löfte från Herrens pilgrimer om att de aldrig kommer att acceptera denna värld som sitt hemland utan väntar på den nya himlen och den nya jorden.

Sions psalmer kan alltså sjungas av troende i alla generationer, som längtar efter att leva i det nya Jerusalem (Upp. 3:12). Sions sånger uppmuntrar oss att med hopp se fram emot den framtida världen. Men de förpliktigar oss också att vara kanaler för Guds nåd här i världen.

**Samtalsstart**

Hur upplever ni det är att leva som kristna idag?

**Förbön**

Be tillsammans om att Guds löften i den här veckans studium ska få växa sig starkare hos er.

**SAMTALSFRÅGOR**

`De andliga och teologiska principerna i Psaltaren fokuserade på Guds folk på en bokstavlig plats i Jerusalem. Hur kan vi tillämpa dessa principer på kyrkan och dess uppdrag i världen?`

`Hur kan de troende förbli i Guds helgedom idag? (Joh. 1:14–18, Heb. 12:22–24).`

`Hur kommer Sion att bli alla folkens stad, så som man tänker sig i Psalm 87? (Rom. 5:10; Ef. 2:11–16; Kol. 1:19–23).`

`Hur svarar du den person som påpekar att de ogudaktiga frodas i denna värld medan många ”goda” människor lider? Vad säger du? Varför är det viktigt att erkänna att vi inte har fullständiga svar på allting här och nu?`