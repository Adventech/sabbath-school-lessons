---
title:  En dag på dina förgårdar är bättre än tusen
date:  10/03/2024
---

`Läs Ps. 84:1–5. Varför längtar psalmisten efter att få bo i helgedomen?`

Psalmisten ”förtärs av längtan” efter att göra helgedomen till sin permanenta boning så att han kan vara nära Gud för alltid (Ps. 84:2, 3). Den levande Gudens närvaro (Ps. 84:2) gör helgedomen till en unik plats. I helgedomen kan de som tillber ”se Herrens ljuvlighet” (Ps. 27:4; se även Ps. 63:3) och ”mättas av det goda i ditt hus” (Ps. 65:5). I Psalm 84 får man lycka utan dess like i en relation med Gud som består i att lovsjunga honom (Ps. 84:5), finna styrka i honom (Ps. 84:6) och förtrösta på honom (Ps. 84:13). Helgedomen är platsen där en sådan relation får näring genom gudstjänst och gemenskap med trosfränder. Den levande Gudens närvaro i helgedomen ger dem som tillber en glimt av Guds härliga rike och en försmak av det eviga livet.

`Läs Psalm 84:6–13. Vem mer kan bli välsignad i helgedomen?`

Guds välsignelser sägs stråla ut från helgedomen och först komma dem till del som tjänar i helgedomen (Ps. 84:5), och sedan pilgrimerna på väg till helgedomen (Ps. 84:6–11) och slutligen nå ända till jordens ände. Förväntningen på att få möta Gud i helgedomen stärker pilgrimernas tro (Ps. 84:8). Medan den vanliga resenären försvagas under den tröttsamma resan, styrks pilgrimerna ju närmare helgedomen de kommer.

Även när de fysiskt har avlägsnat sig från helgedomen fortsätter Guds barn att präglas av Guds helgedom genom att leva ett värdigt liv (Ps. 84:12). Det är ett kännetecken för de rättfärdiga som går in i Herrens helgedom (Ps. 15:1, 2). Herren kallas för en ”sol”, vilket visar att välsignelserna från helgedomen, liksom solstrålarna, sträcker sig till jordens ände (Ps. 84:12). De som förblir hos Gud genom tro får alltså hans nåd, oavsett var de befinner sig.

`Läs Upp. 21:3. Vilket hopp uppenbaras här för oss som också återspeglades i den jordiska helgedomen? Hur kan vi idag ens börja föreställa oss hur denna upplevelse kommer att se ut?`