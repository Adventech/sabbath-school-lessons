---
title:  Sion – hemmet för alla folk
date:  12/03/2024
---

`Läs Psalm 87:1, 2. Vad gör Sion till en så uppskattad plats?`

Psalm 87 är en lovsång som hyllar Sion som Guds särskilt utvalda och älskade stad. Grunden för Guds tempel ligger på Sions berg (Ps. 2:6; 15:1). Vid tidens slut kommer Sion att höja sig över alla berg, vilket är ett tecken på Herrens överhöghet över hela världen (Ps. 99:2; Jes. 2:2; Mika 4:1). Psalm 87 säger att Gud har lagt Sions grund ”på de heliga bergen” för att understryka dess majestät

(Ps. 133:3). Gud älskar Sions portar ”mer än andra boningar i Jakob” (Ps. 87:2). Det uttrycker Sions överlägsenhet över alla andra platser i Israel som tidigare var särskilda samlingsplatser för Guds folk, såsom Shilo och Betel. Psalmen bekräftar alltså att Israels sanna tillbedjan av Gud skedde på hans utvalda plats och på hans föreskrivna sätt.2

`Läs Ps. 87:3–7. Vilka härliga ting sägs om Sion?`

Sions härlighet drar alla folk till Gud, och på så sätt utvidgas gränserna för Guds rike till att omfatta hela världen. Lägg märke till att Gud inte behandlar de andra folken som andra klassens medborgare även om Sion framställs som den andliga födelseorten för alla folk som tar emot Herren som sin frälsare.

Man registrerade personer baserat på deras födelseort (Neh. 7:5; Luk. 2:1–3). Tre gånger säger psalmen att folken fötts i Sion. Det innebär att Herren ger dem en ny identitet och alla förmåner som om de fysiskt fötts i Sion (Ps. 87:4–6).

Psalm 87 ser fram emot både judars och hedningars frälsning och att de förenas i en enda gemenskap genom Kristus frälsningsverk (Rom. 3:22; 10:12; Gal. 3:28, 29; Kol. 3:11). Psalmens skildring av Sions välstånd påminner om Daniels syn om Guds rike som blir ett stort berg som fyller hela jorden (Dan. 2:34, 35, 44, 45) och om Jesus liknelse om att Guds rike växer till ett enormt träd där himlens fåglar bygger bo (Matt. 13:32).

`På vilket sätt uppfylls Sions villighet att ta emot alla människor i lärjungarnas missionsuppdrag om att förkunna evangeliet till alla folk (Matt. 28:18–20)? Hur stämmer denna idé överens med vår kallelse att förkunna de tre änglarnas budskap?`

---

<sup>2</sup> När den samariska kvinnan frågade Jesus om platsen för tillbedjan svarade han så här i Joh. 4:23: ”Men den tid kommer, ja, den är redan här, då alla sanna gudstillbedjare skall tillbe Fadern i ande och sanning. Ty så vill Fadern att man skall tillbe honom.” Med andra ord finns det inte längre endast en utvald plats för tillbedjan som tidigare. Red.amn.