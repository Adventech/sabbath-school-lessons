---
title:  Att minnas historien och prisa Gud
date:  04/03/2024
---

`Läs Psalm 105. Vilka historiska händelser och lärdomar lyfts fram i denna psalm?`

Psalm 105 påminner oss om viktiga händelser som formade förbundsrelationen mellan Herren och hans folk Israel. Den fokuserar på Guds förbund med Abraham om att ge det utlovade landet till honom och hans ättlingar. Den berättar om hur detta löfte bekräftades till Isak och Jakob. Sedan skildrar den hur löftet uppfylldes genom Guds försyn genom Josef, Mose och Aron samt vid erövringen av Kanaan. Psalmen ger hopp till Guds folk i alla generationer, eftersom Guds underbara gärningar i det förflutna försäkrar oss om Guds oföränderliga kärlek för sitt folk i alla tider (Ps. 105:1–5, 7, 8).

Psalm 105 liknar Psalm 78 (se gårdagens studium) genom att den framhäver Guds trofasthet till sitt folk i det förflutna. Syftet är att förhärliga Gud och uppmuntra till att vara trogen honom. Men till skillnad från Psalm 78 nämner Psalm 105 inte folkets misstag i det förflutna. Denna psalm har ett annat syfte.

I Psalm 105 återberättas historien i stället genom Israels största patriarkers liv. Den visar Guds försyn och patriarkernas tålmodiga uthållighet i svåra situationer. Patriarkernas uthållighet och lojalitet till Gud belönades rikligt. Psalm 105 uppmanar därför människor att efterlikna patriarkernas tro och i tillit vänta på Guds räddning för dem.

Psalm 105 har ett hymntema (Ps. 105:1–7) om att Guds folk måste känna till sin historia för att verkligen kunna prisa Gud. Historien ger både bekräftelse för vår tro och otaliga orsaker till att prisa Gud.

Tillbedjarna benämns som barn till Abraham och Jakobs söner (Ps. 105:6), vilket innebär att de anses vara uppfyllelsen av Guds löfte till Abraham att göra honom till ett stort folk (1 Mos. 15:3–6). Psalmisten understryker kopplingen mellan patriarkerna och följande generationer av Guds folk. Psalmisten betonar: ”över hela jorden når hans domar” (Ps. 105:7). Han förmanar därmed tillbedjarna att inte glömma att ”vår Gud” också är hela världens Herre och att hans nåd innefattar alla folk (Ps. 96:1; 97:1). Det är helt klart en uppmaning till varje troende generation att vara trofasta.

`Hur kan vi som sjundedagsadventister se oss själva i Abrahams släktled? (Se Gal. 3:29). Vilka lärdomar kan vi hämta av denna historiska anknytning?`