---
title:  Liknelsen om Herrens vinstock
date:  06/03/2024
---

`Läs Psalm 80. Hur skildras Guds folk i denna psalm, och vilket stort hopp finns i deras vädjan?`

Israel framställs som en vingård som Gud hämtade från Egypten, förtryckets land, och förde till det utlovade landet med överflöd. Bilden av en vingård förmedlar Guds utkorelse av Israel och hans omsorg (läs också 1 Mos. 49:11, 12, 22; 5 Mos. 7:7–11).

Men i Psalm 80 står Guds vingård under hans vrede (Ps. 80:13). Profeterna tillkännager att vingårdens förstörelse är ett tecken på Guds dom när vinrankan har blivit dålig (Jes. 5:1–7; Jer. 2:21).

Psalm 80 grubblar dock inte över varför den gudomliga domen drabbar. Med tanke på Guds stora nåd är psalmisten förbryllad över att Gud kan hålla sig borta så länge. Spänningen mellan å ena sidan Guds vrede och dom och å andra sidan Guds nåd och förlåtelse får psalmisten att frukta att den gudomliga vreden kan segra och förgöra folket helt och hållet (Ps 80:17, FB).

`Läs 4 Mos. 6:22–27. Hur används denna välsignelse i Psalm 80?`

Psalmens refräng anropar Arons löfte om Guds ständiga välsignelse av sitt folk (4 Mos. 6:22–27). Den lyfter fram hoppet om att Guds nåd kommer att segra över orsakerna till folkets lidande: ”Gud, upprätta oss, låt ditt ansikte lysa så att vi räddas!” (Ps. 80:4; se även Ps. 80:8, 20).

Det hebreiska ordet för ”upprätta” som används här kommer från ett vanligt ord som betyder ”återvända”. Det används om och om igen i Bibeln när Gud kallar sitt vilsegångna folk att återvända till honom. Det är nära kopplat till idén om omvändelse, att vända sig bort från synden och tillbaka till Gud. ”Jag skall ge dem förmågan att lära känna mig och förstå att jag är Herren. De skall vara mitt folk och jag skall vara deras Gud, när de återvänder till mig av hela sitt hjärta” (Jer. 24:7).

`Hur har du själv upplevt att omvändelse är att återvända till Gud?`