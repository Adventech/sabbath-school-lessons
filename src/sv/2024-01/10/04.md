---
title:  Att minnas historien och omvända sig
date:  05/03/2024
---

`Läs Psalm 106. Vilka historiska händelser och lärdomar lyfts fram i denna psalm?`

Psalm 106 påminner oss också om de viktigaste händelserna i Israels historia, inklusive uttåget ur Egypten, ökenvandringen och livet i Kanaan. Den belyser fädernas avskyvärda synder som fick sin kulmen i generationen som fördes bort i fångenskap. Psalmen skrevs alltså med största sannolikhet när nationen befann sig i Babylon eller efter att de hade återvänt hem. Under Guds Andes inspiration återberättade psalmisten dessa historiska händelser och vad folket borde lärt sig från dem.

Även denna psalm, liksom de andra, betonar Guds trohet mot sin nåds förbund, varigenom han tidigare räddade sitt folk (Ps. 106:45). Den uttrycker hopp om att Gud åter igen kommer att visa sitt ångrande folk nåd och samla det från de andra folken (Ps. 106:47). Bönen om räddning nu är inte något önsketänkande, utan en trosviss bön som bygger på förvissningen om Guds räddning i det förflutna (Ps. 106:1–3) och att Gud aldrig sviker förbundet med sitt folk.

I Psalm 106 utgör minnet av Israels misslyckanden i historien en viktig del av folkets bekännelse av sina synder och att de erkänner att de inte är bättre än sina förfäder. Den nuvarande generationen erkänner att den är ännu värre än sina förfäder, eftersom den känner till konsekvenserna av de tidigare generationernas missgärningar. Den känner också till hur Gud visade stort tålamod och nåd genom att rädda dem, trots att de i sitt förflutna medvetet hade gjort det onda. Om detta var sant för dem, tänk hur mycket mer sant det är för oss i dag. Vi kan se Guds karaktär och frälsande nåd uppenbaras i Jesus och korset.

De goda nyheterna i Psalm 106 är att Guds trofasta kärlek alltid segrar över folkets synder (Ps. 106:8–10, 30, 43–46). Moses och Pinechas nyckelroller när det gäller att avvärja Guds vrede förebådar betydelsen av Kristus förbön för de troende. Endast en personlig upplevelse av Guds nåd kan förvandla en berättelse från det förflutna till vår berättelse.

`I Ps. 106:13 står det: ”Men de glömde snart vad han gjort och litade inte på hans plan.” Varför är det så lätt för oss att göra det i våra egna liv också?`