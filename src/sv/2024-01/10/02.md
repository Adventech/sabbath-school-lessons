---
title:  Herrens ohejdbara trofasthet
date:  03/03/2024
---

`Läs Psalm 78. Vilka tre viktiga historiska epoker lyfts fram i denna psalm? Vilka återkommande lärdomar drar Asaf från varje period?`

I granskningarna av Israels förflutna betonas Guds trofasthet och Israels otrohet. Detta ska också lära kommande generationer att inte upprepa sina förfäders misstag utan lita på Gud och vara trogna hans förbund. Psalmisten använder historien som en liknelse (Ps. 78:2). Det innebär att folket bör fundera djupt över psalmens budskap och söka efterbetydelsen för dem själva. Ps. 78:2 är en profetisk beskrivning av Jesus metod att undervisa i liknelser (se Matt. 13:34, 35).

Psalmen reflekterar också över uttåget ur Egypten (Ps. 78:9–54), bosättningen i Kanaan (Ps. 78:55–64) och David regeringstid (Ps. 78:65–72). Den lyfter fram Herrens underbara gärningar och konsekvenserna av folkets brott mot Guds förbund. Israels historia vittnar om många exempel på folkets illojalitet mot Gud, särskilt deras avgudadyrkan (Ps. 78:58).

Psalmisten betonar dock orsakerna till Israels otrohet: de glömde vad Gud hade gjort för dem, litade inte på Gud och satte Gud på prov (Ps. 78:18, 41, 56). De gjorde uppror mot honom och höll inte hans lag, hans förbund och hans vittnesbörd (Ps. 78:10, 37, 56). Genom att betona dessa specifika exempel på illojalitet antyder psalmisten att orsaken till att Israel blivit förkastat genom historien var ett resultat av en central synd, nämligen att folket inte litade på Herren (Ps. 78:7, 8).

När man läser psalmen blir man överväldigad av folkets ständiga envishet och andliga blindhet i kontrast till Herrens gränslösa tålamod och nåd. Hur kunde varje ny generation vara så trög att lära sig?

Innan vi dömer tidigare generationer för hårt bör vi tänka på oss själva. Glömmer inte vi också Guds tidigare underverk och försummar förbundets krav? Psalmen uppmuntrar inte människor att förlita sig på sina egna gärningar. I stället visar Psalm 78 på den mänskliga viljans oförmåga om den inte grundas i en ständig medvetenhet om Guds trofasthet och behovet av att ta emot hans nåd. Guds folks nederlag i strid (Ps. 78:9, 62–64) klarlägger psalmens lärdomar om att mänskliga ansträngningar utan trohet mot Gud är dömda att misslyckas.

`Vad har du lärt dig, eller borde ha lärt dig, av dina tidigare misstag?`