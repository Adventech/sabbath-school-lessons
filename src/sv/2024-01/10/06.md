---
title:  Herrens makt över historien
date:  07/03/2024
---

`Läs Psalm 135. Vilka historiska händelser lyfts fram i psalmen? Vilka lärdomar drar psalmisten av dem?`

Psalm 135 kallar Guds folk till att prisa Herren för hans godhet och trofasthet som uppenbaras i hans skapade verk (Ps. 135:6, 7), i Israels frälsningshistoria vid uttåget ur Egypten (Ps. 135:8, 9) och vid erövringen av det utlovade landet (Ps. 135:10–12).

Herren visade sin nåd genom att välja Israels folk som sin dyrbara egendom (Ps. 135:4). Uttrycket ”dyrbara egendom” uttrycker Herrens särskilda förbundsrelation med sitt folk (5 Mos. 7:6–11; 1 Pet. 2:9, 10). Valet av Israel grundades på Herrens självständiga beslut, och därför har Israel ingen anledning att känna sig överlägsna de andra folken. Ps. 135:6, 7 visar att Herrens stora avsikter för världen inte började med Israel utan vid skapelsen. Därför bör Israel ödmjukt uppfylla sin tilldelade roll i Guds frälsningsplan för hela världen.

Berättelsen om Guds stora gärningar för sitt folk (Ps. 135:8–13) kulminerar i löftet att Gud ska ”döma” sitt folk och förbarma sig över det (Ps. 135:14, FB). Domen är här Guds upprättelse för de förtryckta och utsatta (Ps. 9:5; 7:9; 54:3, Dan. 7:22). Löftet är att Herren kommer att skaffa sitt folk rätt och försvara dem (5 Mos. 32:36). Psalm 135 syftar därför till att inspirera Guds folk att lita på Herren och vara trogna sitt förbund med honom.

Herrens trofasthet till sitt folk får psalmisten att bekräfta att avgudarna är ingenting och att Herren har en unik övermakt i världen (Ps. 135:15–18). Genom att förlita sig på avgudar blir de som dyrkar dem lika hopplösa och maktlösa som deras avgudar (Ps. 135:18). Psalmen visar att Gud ska prisas både som skapare och sitt folks frälsare. Detta lyfts fram på ett fint sätt i de två kompletterande versionerna av dekalogens fjärde bud (2 Mos. 20:8–11; 5 Mos. 5:12–15). Eftersom Guds makt i skapelsen och historien saknar motstycke i världen bör Guds folk alltid förlita sig på och tillbe endast honom. Som vår skapare och återlösare bör endast han tillbes. Tillbedjan av något annat, eller någon annan, är avgudadyrkan.

`Hur kan vi se till att vi inte har avgudar i våra egna liv? Varför kan det vara lättare att tillbe avgudar än vi själva ofta tror?`