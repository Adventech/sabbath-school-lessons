---
title:  De heliga skrifterna och sanningen
date:  05/12/2024
---

Genom hela evangeliet spelar Skriften en viktig roll för att berätta för oss om den som är vägen, sanningen och livet. Genom evangelierna, liksom genom hela Bibeln, Gamla och Nya testamentet, spelar skrifterna en nyckelroll när det gäller att uppenbara sanningen. Detta är särskilt sant när det gäller att lära oss om vem Jesus är och vad han kom för att göra.

`Läs Joh. 5:38–40. Vad säger Jesus här om skrifterna?`

Jesus och hans lärjungar hänvisade gång på gång till Skriften för att bekräfta att han var Messias. Kristus sade: ”Om ni trodde på Mose skulle ni tro på mig, ty det var om mig han skrev. Men om ni inte tror på vad han har skrivit, hur skall ni då kunna tro på vad jag har sagt?” (Joh. 5:46, 47).

`Läs Lukas 24:27. Varför är det viktigt att Jesus först pekade på skrifterna för att avslöja betydelsen av sin verksamhet?`

På ett annat ställe citerade Kristus ur Andra Moseboken och sade: ”Har ni inte läst vad Gud har sagt er ...? (Matt. 22:31, FB). Sackarias hänvisade till Guds löften att Herren talade genom sina heliga profeters mun, som hade varit verksamma långt innan Jesus föddes (Luk. 1:70). I sin predikan på pingstdagen sa Petrus: ”Mina bröder, de ord i skriften skulle uppfyllas som den heliga anden lät David säga” (Apg. 1:16).

Bibeln är inte en lärobok i naturvetenskap. Den förklarar inte hur man klyver atomer eller utför hjärnkirurgi. Men den gör något ännu mer betydelsefullt. Den ger det sammanhang inom vilket vårt universum har mening. Den är nyckeln som öppnar dörren, ljuset som gör det möjligt att se. Utan den skulle vi inte veta något om Guds existens, hans roll i universum, vårt eget ursprung, meningen med livet, och det som väntar oss i framtiden.

`Vad finns det för sanningar beskrivna i Bibeln som vetenskapen, även i teorin, aldrig kan lära oss?`