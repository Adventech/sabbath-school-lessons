---
title:  ”Jag är vägen, sanningen och livet”
date:  03/12/2024
---

`Läs Joh. 14:5, 6. Vilken fråga ställde Tomas om vart Jesus var på väg? Hur svarade Jesus?`

Thomas fråga verkar logisk. Om du inte vet vart någon är på väg, hur kan du då veta vilken väg du ska gå för att följa den personen? Jesus vänder upp och ner på frågan genom att säga att han själv är vägen. Vägen till vad? Vägen till Fadern. I prologen (Joh. 1:1–18) betonas det intima sambandet mellan Ordet (logos), Jesus Kristus, och Fadern.

I Joh. 1:18 sägs att den ende (den unike kunde här vara en bättre översättning) Guden är den som har gjort Fadern känd. Att göra känd i denna text är det grekiska verbet exēgeomai, vilket betyder att förklara, tolka, exponera. Från detta grekiska ord får vi ordet ”exeges” (uttolkning, utläggning, förklaring). Det betyder att ta fram innebörden. Jesus Kristus är alltså länken till Fadern, den som förklarar eller tolkar Fadern för en fallen värld. Följaktligen är han vägen eller stigen till Fadern. Utan honom är vi begränsade i vår förståelse.

`Läs Joh. 14:7–11. Hur klarlade Jesus Filippos missförstånd?`

Filippos bad om att få se Fadern, något som ingen syndig människa kan göra och leva (jämför med 2 Mos. 33:17–34:9 och Joh. 1:18). Jesus tillrättavisar den bristande förståelsen och påpekar att om du har sett honom, har du sett Fadern (Joh. 14:9). Följaktligen är det tydligt att Jesus är vägen till Gud. Utan honom blir vägen mörk och osäker. Han är ljuset som lyser upp vägen till Gud.

Jesus knyter samman tre begrepp: väg, sanning och liv. Begreppet ”väg” används bara i Joh. 1:23 om Johannes döparens förberedelse av vägen för Jesus, och det används här i Joh. 14:6. Men sanning och liv är viktiga begrepp i evangeliet. Vårt studium på onsdag och torsdag kommer att betona begreppet sanning, ett avgörande ämne, särskilt i en värld där själva idén om ”sanning” ifrågasätts.

`Varför är det så trösterikt att inse att Jesus är den bästa uppenbarelse vi kommer att finna här om hur Gud Fadern är?`