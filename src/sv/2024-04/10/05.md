---
title:  JAG ÄR Sanningen
date:  04/12/2024
---

`Läs Joh. 1:14, 17; 8:32; 14:6 och 15:26. Hur knyter Johannes begreppet sanning direkt till Jesus?`

Om och om igen i Johannesevangeliet kopplas sanningen till Jesus, till hans Fader och till den heliga Anden. Sanningen är kopplad till Jesus, Ordet (logos), och till ljuset – i motsats till mörkret (Joh. 1:1–14; 3:19–21). Och på samma sätt är falskhet kopplad till djävulen och synden (Joh. 8:44–46). Följaktligen är sanningen i Johannesevangeliet inte bara en fråga om fakta och siffror. Det handlar om sådana saker, men mer än så innehåller idén om sanning en moralisk aspekt av trohet mot Gud och hans vilja.

”Det är många som ropar efter den levande Guden och längtar efter gudomlig närvaro. Filosofiska teorier eller litterära skrifter, hur lysande de än är, kan inte tillfredsställa hjärtats behov. Människans påståenden och uppfinningar har inget värde. Låt Guds ord tala till folket. Låt dem som bara har hört traditioner, mänskliga teorier och lärosatser få höra rösten av honom vars Ord kan förnya själen till ett evigt liv” (Ellen White, Guds rike är som ..., s. 20).

Fundera på vad det innebär för Jesus att vara Sanningen. Jesus är logos, Ordet som var med Gud från begynnelsen och som var Skaparen av allt som skapats (Joh. 1:1–4). Jesus är ett med Fadern från evighet till evighet och har Faderns egenskaper och är därmed också ”JAG ÄR”. Hans väsen är inte underkastat någon eller något annat. Ingenting som existerar, inklusive kunskap, består oberoende av honom. Och allt som existerar, som blivit till, skapades endast av Jesus och existerar även bara i honom. ”Ty i honom skapades allt i himlen och på jorden, synligt och osynligt, troner och herravälden, härskare och makter; allt är skapat genom honom och till honom. Han finns före allting, och allting hålls samman i honom” (Kol. 1:16, 17).

Jesus är inte bara förkroppsligandet av sanningen. Han är Sanningen. Sanningen är inte ett begrepp eller en konstruktion. Den är en person!

Sanningen, Jesus Kristus, kan liknas vid solen som lyser upp världen (Joh. 8:12). Det är vad vi tidigare sett C. S. Lewis säga om kristendomen: ”Jag tror på kristendomen som jag tror att solen har gått upp, inte bara för att jag ser den, utan för att jag genom den ser allt annat” (C. S. Lewis, Is Theology Poetry?, [n. p.: Samizdat University Press, 2014], s. 15, ursprungligen presenterat i en föreläsning 1944). Det är genom Jesus, sanningen, som vi kan tolka världen omkring oss på rätt sätt.