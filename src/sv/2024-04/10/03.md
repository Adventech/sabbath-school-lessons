---
title:  Jag ska verkligen komma tillbaka
date:  02/12/2024
---

`Läs Joh. 14:1–3. I vilket sammanhang sa Jesus dessa ord?`

I slutet av Joh. 13 säger Jesus att han är på väg bort (Joh. 13:33). Detta leder till att Petrus frågar vart han är på väg (Joh. 13:36). Lärjungarna förstår inte att Jesus talar om sin död, uppståndelse och himmelsfärd. Petrus säger att han är redo att ge sitt liv för honom (Joh. 13:37). Då förutspår Jesus Petrus förnekelse (Joh. 13:38).

Det är i detta sammanhang som Jesus säger till sina lärjungar att de inte ska låta sina hjärtan oroas (Joh. 14:1). Verbet ”oroa” är översatt från det grekiska ordet tarassō, vilket betyder att ”röra upp, störa, förbrylla, leda till förvirring”. Det var inte förvånande att lärjungarna skulle bli förvirrade av Jesus ord.

Men för att motverka deras rädsla talar Jesus om sin Faders hus, där det finns många rum. Han beger sig dit för att bereda en plats åt dem. Hans ord ser bortom den kommande stormen runt korset till den tid då han kommer tillbaka för att återlösa sitt folk. Han ser fram emot den tid då hela denna syndens tragedi en gång för alla är avslutad (se Dan. 7:27).

Jesus säger: ”Om jag nu går … så skall jag komma tillbaka och hämta er till mig, för att också ni skall vara där jag är” (Joh. 14:3). Det är helt klart ett löfte om hans andra ankomst.

Vad finns det för grund för att vi ska kunna lita på detta löfte? Många skulle säga att det är uppfyllelsen av Bibelns profetior, och det är förvisso sant. Men i Joh. 14:3 anges grunden på ett annat sätt. I den här versen står jag skall komma i presens på grekiska (jag kommer). Detta är en användning av presens på grekiska som kallas futuristiskt presens. Det är en framtida händelse som omtalas med sådan säkerhet att den beskrivs som om den redan inträffar. Därför är det rimligt att översätta frasen med: Jag kommer definitivt att komma igen.

Grunden för vårt hopp om vår Herres återkomst är inte bara att Bibelns profetior blir uppfyllda. Det är också, och mer säkert, baserat på vår tillit till den man som gav löftet. Han sade att han sannerligen kommer att återvända för sitt folk. Vi kan helt och fullt lita på detta löfte på grund av vem som gav det.

`Vad lär korset oss om vissheten om Kristus andra ankomst? Vad gjorde Jesus död för nytta för oss vid den första ankomsten om det inte skulle finnas en andra ankomst?`