---
title:  ”Han måste vara profeten”
date:  07/10/2024
---

`Läs Joh. 6:14, 15, 26–36. Hur reagerade människorna på Jesus underverk, och hur använde han detta för att försöka lära dem vem han var?`

Judarna förväntade sig en jordisk Messias som skulle befria dem från det romerska imperiets förtryck. Två av de svåraste sakerna i krig är att förse trupperna med mat och att ta hand om de sårade och döda. Genom sina underverk visade Jesus att han kunde göra både och.

Men det var inte därför Jesus hade kommit, och det var inte heller syftet med hans underverk. I stället gav underverket då de fem tusen blev mätta tillfälle att visa att Jesus är livets bröd, att Gud själv kom ner från himlen. ”Jag är livets bröd,” sade han. ”Den som kommer till mig skall aldrig hungra” (Joh. 6:35).

Detta är den första av de sju ”Jag är”-utsagorna i Johannesevangeliet, där ”Jag är” är kopplat till något påstående om Jesus (”livets bröd”, Joh. 6:35; ”världens ljus”, Joh. 8:12; ”grinden”, Joh. 10:7, 9; ”den gode herden”, Joh. 10:11, 14; ”uppståndelsen och livet”, Joh. 11:25; ”vägen, sanningen och livet”, Joh. 14:6; ”den sanna vinstocken”, Joh. 15:1, 5). Var och en av dessa utsagor pekar på en viktig sanning om Jesus. ”Jag är”-utsagorna pekar tillbaka på 2 Mos.3, där Gud presenterar sig för Mose som den store JAG ÄR (jämför med Joh. 8:58). Jesus är den store JAG ÄR.

Men folket missade allt detta.

”De var missnöjda, och därför frågade de Jesus varför han inte kunde ge hälsa, styrka och rikedom också till hela deras folk. Han hade ju utfört så många underbara gärningar som de hade varit vittne till. Varför kunde han inte befria dem från deras förtryckare och upphöja dem så att de fick makt och ära? Han påstod att han var Guds Son, men han vägrade ändå att bli Israels kung. Det förhållandet var ett mysterium som de inte kunde förstå. De tolkade hans vägran på fel sätt. Många drog slutsatsen att han inte vågade komma med sådana krav därför att han tvivlade på att hans uppdrag var av gudomlig natur. På det sättet öppnade de sina hjärtan för otro, och säden som Satan hade sått bar frukt av sitt eget slag i form av missförstånd och avfall.” (Ellen White, Messias, s. 352).

De letade efter materiella fördelar i stället för sanning som ger evigt liv. Detta är en fälla som vi alla potentiellt kan hamna i om vi inte är försiktiga.

`Hur kan vi undvika att koncentrera oss på materiella ting på bekostnad av det andliga?`