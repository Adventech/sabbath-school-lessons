---
title:  'Den blinde mannen blir botad: Del 1'
date:  08/10/2024
---

`Läs Joh. 9:1–16. Vad trodde lärjungarna var orsaken till mannens blindhet, och hur korrigerade Jesus deras falska föreställningar?`

Lärjungarna gjorde en koppling mellan sjukdom och synd. Ett antal avsnitt i Gamla testamentet pekar i den riktningen (jämför med 2 Mos 20:5; 2 Kung 5:15–27; 15:5; 2 Krön 26:16–21), men berättelsen om Job borde ha lett till försiktighet om ifall det alltid fanns ett sådant samband.

Jesus ställer saker och ting till rätta. Han förnekar dock inte något samband mellan synd och lidande, men pekar i det här fallet på ett högre syfte, att Gud skulle förhärligas genom helandet. Berättelsen har vissa likheter med skapelseberättelsen, där Gud formar den första människan av stoftet från marken (1 Mos. 2:7), precis som Jesus gör en deg av lera för att ge till den blinde mannen som kompensation för det som han har saknat från födseln (Joh. 9:6, nuB).

I Matteus, Markus och Lukas evangelier följer underverksberättelserna ett gemensamt mönster: en förklaring av problemet; individen förs till Jesus; behandlingen; och erkännandet av botemedlet med lovprisning till Gud.

I berättelsen i Joh. 9 fullbordas denna sekvens i Joh. 9:7. Men det är typiskt för Johannesevangeliet att betydelsen av underverket blir till en mycket bredare diskussionspunkt, vilket leder till ett långt samtal mellan den helade mannen och de religiösa ledarna. Denna överraskande diskussion kretsar kring två sammanflätade och kontrasterande begreppspar – synd/Guds verk och blindhet/seende.

Först i Joh. 9:14 låter berättaren läsaren veta att Jesus utförde detta helande på sabbaten, vilket enligt traditionen, men inte Bibeln, bröt mot sabbaten. Och därmed räknades han som en sabbatsbrytare av fariseerna. Deras slutsats var att han inte var från Gud eftersom de hävdade att ”han inte håller sabbaten”. Men andra tyckte att det var problematiskt om en syndare kunde göra sådana tecken (Joh. 9:16).

Diskussionen är långt ifrån över, men redan syns en splittring. Den blinde mannen blir mer och mer klar över vem Jesus är, men de religiösa ledarna blir mer och mer förvirrade eller blinda när det gäller hans verkliga identitet.

`Vad kan den här berättelsen säga oss om faran med att vara så förblindad av våra egna övertygelser och traditioner att vi kan missa viktiga sanningar rakt framför våra egna ögon?`