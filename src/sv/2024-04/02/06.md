---
title:  Lasaros återuppståndelse
date:  10/10/2024
---

Joh. 11 är fyllt av sorg – de sorgliga nyheterna om en kär väns sjukdom (Joh. 11:1–3); gråten över hans död (Joh. 11:19, 31, 33); systrarnas klagan över att Lasaros inte skulle ha dött om Jesus hade varit närvarande (Joh. 11:21, 32); och Jesus egna tårar (Joh. 11:35).

Men Jesus hade dröjt två dagar innan han började sin resa till Lasaros (Joh. 11:6), och han antydde till och med att han var glad att han inte hade gett sig iväg tidigare (Joh. 11:14, 15). Denna handling berodde inte på någon hjärtlöshet. Snarare var det för att uppenbara Guds härlighet.

När vi kommer till Joh. 11:17–27 hade Lasaros varit död i fyra dagar. Efter fyra dagar hade hans kropp redan börjat ruttna och, som Marta sa: ”Herre, han luktar redan, det har ju gått fyra dagar” (Joh. 11:39). Utan tvekan bidrog Jesus fördröjning bara till att göra det underverk som följde ännu mer häpnadsväckande. Att väcka ett ruttnande lik till liv? Vilka mer bevis kunde Jesus ha gett för att han verkligen var Gud själv?

Och som Gud, som den som skapade livet i början, hade Jesus makt över döden. Därför använder Jesus detta tillfälle, Lasaros död, för att avslöja en avgörande sanning om sig själv: ”Jag är uppståndelsen och livet. Den som tror på mig skall leva om han än dör, och den som lever och tror på mig skall aldrig någonsin dö” (Joh. 11:25, 26).

`Läs Joh. 11:38–44. Vad gjorde Jesus som stödde hans påstående?`

Precis som Jesus visade att han är världens ljus (Joh. 8:12; 9:5) genom att ge den blinde syn (Joh. 9:7), så väcker han här upp Lasaros från de döda (Joh. 11:43, 44) och visar att han är Uppståndelsen och Livet (Joh. 11:25).

Mer än något annat underverk pekar denna händelse på Jesus som Livgivaren, som Gud själv. Det ger starkt stöd för Johannesevangeliets tema att Jesus är Guds gudomliga Son och att vi, genom att tro, kan få liv genom honom (Joh. 20:30, 31).

Men när vi kommer till slutet av denna otroliga berättelse (Joh. 11:45–54), där många som såg kom till tro (Joh. 11:45), utspelas en kraftfull men sorglig ironi. Jesus visar att han kan väcka de döda till liv, och ändå tror dessa män att de kan stoppa honom genom att döda honom? Vilket exempel är inte detta på mänsklighetens svagheter i kontrast till Guds visdom och kraft!