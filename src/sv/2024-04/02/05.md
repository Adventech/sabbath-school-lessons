---
title:  'Den blinde mannen blir botad: Del 2'
date:  09/10/2024
---

`Läs Joh. 9:17–34. Vilka frågor ställde ledarna, och hur svarade mannen som hade varit blind?`

Detta långa avsnitt av Joh. 9 är den enda delen av Johannesevangeliet där Jesus inte är huvudrollsinnehavaren, även om han förvisso är föremål för diskussion. Precis som frågan om synd inledde berättelsen (Joh. 9:2), tror fariseerna att Jesus är en syndare eftersom han botade på sabbaten (Joh. 9:16, 24), och de kommer att förtala den botade mannen genom att påstå att han ”föddes syndig alltigenom” (Joh. 9:34).

En märklig vändning sker. Den blinde mannen börjar se mer och mer, inte bara fysiskt utan även andligt, eftersom han växer i sin uppskattning av Jesus och i sin tro på honom. Fariseerna, däremot, blir mer och mer blinda i sin förståelse och är först oense om Jesus (Joh. 9:16,) och sedan vet de inte varifrån han kommit (Joh. 9:29).

Samtidigt ger hans berättelse om detta underverk Johannes möjlighet att berätta för oss vem Jesus är. Temat om tecken i Joh. 9 förenas med flera andra teman i evangeliet. Johannes bekräftar att Jesus är världens ljus (Joh. 9:5; jämför med Joh. 8:12). Berättelsen handlar också om Jesus hemlighetsfulla ursprung. Vem är han, var kommer han ifrån, vad är hans uppdrag (Joh. 9:29; jämför med Joh. 1:14)? Mose, som nämns i tidigare underverksberättelser, förekommer också i detta kapitel (Joh. 9:28, 29; jämför med Joh. 5:45, 46 och 6:32). Slutligen finns det ett tema som handlar om folkmassans reaktion. Vissa älskar mörkret hellre än ljuset, medan andra reagerar i tro (Joh. 9:16–18, 35–41; jämför med Joh. 1:9–16; Joh. 3:16–21; Joh. 6:60–71).

Det som är så skrämmande här är de religiösa ledarnas andliga blindhet. En tiggare som en gång var blind kan förklara: ”Aldrig förr har man hört att någon har öppnat ögonen på en som var född blind. Om den här mannen inte vore sänd av Gud hade han inte kunnat göra någonting” (Joh. 9:32, 33). Och ändå kan de religiösa ledarna, nationens andliga vägledare, de som borde ha varit de första att känna igen Jesus och acceptera honom som Messias – trots alla starka bevis kan de inte se det. Eller så vill de inte riktigt se det. Vilken kraftfull varning om hur våra hjärtan kan bedra oss!

`Läs 1 Kor 1:26–29. Hur passar det som Paulus skriver där in på det som hände i den här scenen, och hur kan samma princip tillämpas även nu?`