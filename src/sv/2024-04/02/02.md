---
title:  Mat åt de femtusen
date:  06/10/2024
---

I Joh. 6:4, 5 försöker aposteln starkt poängtera att tidpunkten då de fem tusen fick mat var nära påskhögtiden. Påsken var ett minne av Israels befrielse från Egypten. Påsklammet tog platsen för den förstföddes död. Detta offer symboliserade Jesus död för vår skull. På korset föll det straff som vi förtjänade på grund av våra synder i stället på Jesus. Kristus, vårt påsklamm, blev verkligen slaktad för oss (1 Kor. 5:7).

”Han bar överträdelsens skuld. Fadern dolde sitt ansikte för honom till dess att hans hjärta brast och han dog. Detta oändliga offer gavs för att syndare skulle bli återlösta” (Ellen White, Från mörker till ljus, s. 446).

`Läs Joh. 6:1–14. Vilka paralleller kan man hitta här mellan Jesus och Mose? Det vill säga, vad gjorde Jesus här som borde ha påmint folket om den befrielse som deras förfäder hade fått genom Moses tjänst?`

Många detaljer i denna berättelse jämställer Jesus med Mose i Andra Moseboken. Tiden för påskhögtiden (Joh. 6:4) pekar på den stora befrielsen från Egypten. Jesus går upp på ett berg (Joh. 6:3) på samma sätt som Mose gick upp på Sinai. Jesus testar Filippos (Joh. 6:5, 6) på samma sätt som israeliterna testades i öknen. Förmeringen av bröden (Joh. 6:11) påminner om mannat. Insamlingen av överbliven mat (Joh. 6:12) påminner om hur israeliterna samlade manna. Tolv korgar fylls med matrester som samlats in (Joh. 6:13), samma antal som de tolv stammarna i Israel. Och folket kommenterar att Jesus är profeten som skulle komma till världen (Joh. 6:14), parallellt med den ”profet lik Mose” som förutspåddes i 5 Mos. 18:15. Allt detta pekar på att Jesus är den nye Mose – som har kommit för att befria sitt folk.

Johannesevangeliet visar alltså hur Jesus inte bara gör tecken och under, utan också tecken och under som i sitt sammanhang borde ha haft en speciell betydelse för det judiska folket. Han pekade i själva verket på sin egen gudomlighet.

`Läs Jes. 53:4–7 och 1 Pet. 2:24. Vilken stor sanning lär dessa texter oss om Jesus som Guds lamm? Hur hänger hans gudomlighet ihop med denna sanning, och varför är denna sanning den viktigaste sanningen som vi någonsin kan lära känna?`