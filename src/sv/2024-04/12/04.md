---
title:  Det är fullbordat
date:  17/12/2024
---

Som framgår av Joh. 19:17–22 skrev Pilatus en inskription på latin, grekiska och hebreiska där det stod: ”Jesus från Nasaret, judarnas konung” (Joh. 19:19). De religiösa ledarna ville att det skulle ändras. Pilatus ville inte höra talas om någon ändring och inskriptionen fick stå kvar, ett stumt vittnesbörd för sanningen om Jesus och en av markörerna för att Jesus tronar på korset som kung. Här var Jesus, som verkligen var deras kung, judarnas kung, hängande på ett kors som en vanlig brottsling.

”Det var en högre makt än Pilatus eller ledarna som hade tagit initiativet till att det här anslaget sattes upp över Jesus huvud. Genom Guds försyn skulle det väcka tankar och uppmuntra människor till att studera Skrifterna” (Ellen White, Messias, s. 697).

`Läs Joh. 19:25–27. Vilken rörande scen angående Jesus mor utspelade sig vid korset?`

Bland dem som stod vid korsets fot den dagen fanns Johannes, den älskade lärjungen, tillsammans med Maria, Jesus mor, och andra. Många år tidigare hade Symeon förutspått just denna upplevelse när Josef och Maria förde Jesus till templet för att helga honom (jämför med Luk. 2:34, 35). Nu i sina sista ögonblick talar Jesus till sin mor. ”Kvinna, där är din son! ” och till Johannes säger han, ”Där är din mor!” (Joh. 19:26, 27).

`Läs Joh. 19:28–30. Vad är innebörden av Jesus sista ord, ”Det är fullbordat”?`

Det grekiska verbet teleō (att avsluta, fullborda, genomföra) i vers 28 (”nu var allt fullbordat”) är samma verb som används i vers 30 (”Det är fullbordat”). Dessutom förekommer ett besläktat ord, teleioō (att avsluta, göra perfekt) också i vers 28 med hänvisning till uppfyllandet av Skriften (”för att skriftordet skulle uppfyllas”). Hur hemsk scenen än var, allt höll på att uppfyllas, fullbordas, fulländas.

När Jesus säger: ”Det är fullbordat!” fullbordar han, uppfyller, det arbete som Fadern gav honom att göra.

`När Jesus sa: ”Det är fullbordat”, vad betyder det för var och en av oss? Vad var det som fullbordades, och hur kan det tillämpas på våra liv?`