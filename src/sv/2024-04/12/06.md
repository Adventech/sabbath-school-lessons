---
title:  Jesus och Maria
date:  19/12/2024
---

`Läs Joh. 20:11–13. Vad hände här som visar varför Maria Magdalena fortfarande inte förstod innebörden av den tomma graven?`

Den sista hänvisningen till Maria i texten före denna är när hon berättar för Petrus och Johannes om den tomma graven (Joh. 20:2). De sprang till graven och hon kom tillbaka dit lite senare. Efter att Petrus och Johannes inspekterat graven lämnade de den. Men Maria återvände och dröjde sig kvar där, gråtande. Utan tvekan hade hon gråtit en hel del under de senaste dagarna. Och nu – detta också? Hon böjde sig fram och tittade in.

Till hennes förvåning var två vitklädda änglar inuti graven och satt där Jesus kropp hade legat. De frågade henne, ”Varför gråter du, kvinna?” (Joh. 20:13). Hennes smärtfyllda svar var att de hade tagit bort hennes Herre, och hon visste inte var de hade lagt honom.

`Läs Joh. 20:14–18. Vad förändrade allt för Maria?`

Med tårfyllda ögon vänder sig Maria om och ser någon stå bakom henne. Med ord som liknar änglarnas frågar främlingen: ”Varför gråter du, kvinna? Vem letar du efter?” (Joh. 20:15). Hon tror att hon talar med trädgårdsmästaren och ber om hans hjälp med att hitta Jesus kropp.

Främlingen säger ett ord, ”Maria”. Det var en uppenbarelse med ett enda ord som förändrade världen. Plötsligt inser den förvånade Maria att den uppståndne Jesus talar till henne och hon bekänner sig till honom. Jesus insisterar på att hon inte ska uppehålla honom, eftersom han måste stiga upp till sin fader. Men hennes uppgift är att gå och berätta för lärjungarna att han stiger upp ”till min Fader och er Fader, min Gud och er Gud” (Joh. 20:17). Maria fullgjorde sitt uppdrag. Hon berättade för lärjungarna att hon hade sett Herren och berättade också för dem om alla övriga detaljer som han hade delat med henne (Joh. 20:18).

`Läs 1 Kor. 15:12–20. Enligt Paulus, vad skulle vår kristna tro vara värd om Kristus inte hade uppstått från de döda?`