---
title:  Den tomma graven
date:  18/12/2024
---

`Läs Joh. 20:1–7. Vad är det som är viktigt för oss med det som beskrivs i dessa verser?`

Jesus dog sent på fredagseftermiddagen och uppstod tidigt på söndagen. Eftersom sabbaten var nära när han begravdes (Joh. 19:42), gjordes begravningsprocessen hastigt och slutfördes inte. Hur mycket de än älskade Jesus, höll hans anhängare sabbaten och gick inte till graven (se också Mark. 16:1; Luk. 23:56). Efter sabbaten köpte ett antal kvinnor kryddor för att ta med till graven på söndagsmorgonen. Till deras chock hade stenen rullats bort och graven var tom.

Maria från Magdala var en av dem som kom tidigt till graven. Hon sprang för att berätta för Petrus och Johannes vad hon sett. De två männen sprang dit. Johannes sprang före Petrus och kom fram först. Han böjde sig ned, tittade in och såg linnebindlarna som Jesus hade varit inlindad i ligga där. Men han gick inte in.

Petrus gick däremot in och såg linnebindlarna som låg där. Han såg också den ansiktsduk som hade suttit på Jesus huvud, men den låg inte tillsammans med bindlarna. Den var hopvikt och låg för sig själv.

`Läs Joh. 20:8–10. Vad betydde det att ansiktsduken var hopvikt?`

Efter att Petrus gått in i graven gick även Johannes in. I Joh. 20:8 står det att han gick in, såg och trodde. Varför skulle Johannes tro att Jesus hade uppstått från de döda när han såg att gravklädena låg där och att ansiktsduken låg hopvikt för sig?

För att besvara denna fråga måste man först fundera över varför graven skulle vara tom. Det mest typiska svaret skulle vara gravplundrare. Men den förklaringen håller inte av tre skäl. För det första berättar Matteus att graven var bevakad (Matt. 27:62–66), vilket gör gravplundring osannolik. För det andra stjäl gravplundrare vanligtvis värdesaker, inte ruttnande kroppar. För det tredje har gravplundrare bråttom och viker inte ihop gravkläden. Det är därför inte konstigt att Johannes trodde att Jesus hade uppstått från de döda när han såg att gravduken var hopvikt.