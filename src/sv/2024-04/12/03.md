---
title:  Skåda mannen!
date:  16/12/2024
---

`Läs Joh. 18:38–19:5. Hur försökte Pilatus övertala folket att be om att Jesus skulle släppas fri?`

Pilatus väntade inte på ett svar från Jesus angående sanningen. I stället gick han ut igen för att försöka övertyga folket. Genom att föra en dialog med dem i stället för att bara låta Jesus gå fri, försatte Pilatus sig själv i ett underläge. De religiösa ledarna insåg att de kunde manipulera Pilatus och använda sig av folkmassan för detta ändamål.

Pilatus hänvisar till seden att släppa en fånge fri i samband med påskhögtiden och frågar om folket vill att han ska släppa ”judarnas kung”. Överraskande nog, och ganska ironiskt, ber folket om att en bandit vid namn Barabbas ska släppas fri snarare än den oskyldige Jesus.

Nu börjar hånet och skambeläggandet av Jesus. De romerska soldaterna flätar en törnekrona, klär honom i en purpurfärgad mantel och fortsätter att komma fram och hånfullt hylla honom som judarnas kung. Denna typ av hälsning från soldaterna skulle likna det sätt på vilket de hälsade på kejsaren, men här skedde det på ett hånfullt sätt.

Genom att spela på folkets medlidande verkar Pilatus försöka hitta ett sätt att frige Jesus. Han för ut Jesus iförd törnekrona och purpurfärgad mantel. Scenen, som inte kommenteras av Johannes, visar Jesus i en hånfull kunglig dräkt, medan Pilatus uppmanar folket att ”Skåda mannen! Här är han” (Joh. 19:5, parafras). Detta påminner läsaren om Johannes döparens ord i Joh. 1:29: ”Se Guds lamm, som tar bort världens synd!” (FB). Det är ironiskt att denna hedniske guvernör presenterar Messias i denna kungliga klädsel inför Israel.

Men som framgår av Joh. 19:6–16 kräver mobben att Jesus ska korsfästas, baserat på hans påstående att han är Guds Son. Detta skrämmer Pilatus som ännu mer försöker ordna så att Jesus släpps fri. Men ledarna beseglar Jesus öde genom att hävda att om man släpper honom är det att motsätta sig kejsaren. De vet att Pilatus lojalitet mot kejsaren skulle innebära att han inte kunde släppa någon som gjorde anspråk på samma roll. Ledarna säger att de inte har någon annan kung än kejsaren. Deras djupa hat mot Jesus var alltså större än deras nationella ambitioner. För att bli av med denne Jesus var de villiga att offra sina anspråk på nationell självständighet.

`Så skrämmande - en främmande världslig ledare vill släppa Jesus fri medan nationens andliga ledare, som borde ha erkänt honom, i stället ville att han skulle korsfästas! Vilka lärdomar kan vi dra av detta för oss själva?`