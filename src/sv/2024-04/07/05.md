---
title:  Tomas vittnesbörd
date:  13/11/2024
---

`Läs Joh. 20:19–31. Vad kan vi lära oss av berättelsen om Tomas när det gäller tro och tvivel? Vilket stort misstag gjorde Tomas?`

När Kristus visade sig för lärjungarna efter sin uppståndelse hade de av rädsla stängt in sig i ett rum. Då var Tomas inte med dem. Senare hörde han rapporterna om uppståndelsen från de andra lärjungarna, men han var förtvivlad. Det passade inte in i hans bild av riket. Och han måste också ha undrat varför Jesus skulle ha uppenbarat sig för de andra när han själv inte var där.

Tomas sade: ”Om jag inte får se spikhålen i hans händer och sticka fingret i spikhålen och sticka handen i hans sida tror jag det inte” (Joh. 20:25).

Tomas dikterade villkoren för sin tro. Denna inställning till tron på Jesus har dykt upp om och om igen i Johannesevangeliet. Nikodemus svarade Jesus med: ”Hur kan en människa födas när hon är gammal?” (Joh. 3:4). Kvinnan vid brunnen frågade: ”Herre, du har ingen hink och brunnen är djup. Varifrån får du det levande vattnet?” (Joh. 4:11). Folkmassan som hade blivit mättad med bröden och fiskarna frågade: ”Vilket tecken ska du ge oss?” (Joh. 6:30).

Det är detta ”se och sedan tro”-perspektiv som Johannesevangeliet motsätter sig. När Jesus träffade Tomas efter uppståndelsen inbjöd han honom att komma, se och röra vid hans uppståndna kropp. Men sedan säger han: ”Saliga är de som inte har sett och ändå tror” (Joh. 20:29).

”Gud ber oss aldrig att tro utan att ge oss tillräckligt tydliga tecken som vi kan grunda vår tro på. Det finns bevismaterial som talar till vårt förnuft. Det gäller Guds existens och hans karaktär. Det finns gott om vittnesbörd om att det går att lita på hans ord. Ändå har Gud inte tagit bort möjligheten att tvivla. Vår tro måste vila på vittnesbörd inte på synliga bevis. De som vill tvivla kommer att få tillfälle till det. De som verkligen vill veta sanningen kommer att finna mycket att bygga sin tro på” (Ellen White, Vägen till Kristus, s. 125).

Genom Guds ord, genom skapelsen och genom personlig erfarenhet har vi fått en otrolig mängd bevis för vår tro på Jesus.

`Vad skulle du svara om någon skulle fråga dig: Varför tror du på Jesus?`