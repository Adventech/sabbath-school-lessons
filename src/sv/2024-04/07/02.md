---
title:  En tillbakablick på Abraham
date:  10/11/2024
---

Jesus var inte anspråkslös när han förklarade vem han var, inte heller när han kallade på vittnen för att vittna om vem han var, inte ens vittnen som var borta sedan länge, inklusive Abraham.

”Er fader Abraham jublade över att han skulle få se min dag. Han fick se den och gladde sig” (Joh. 8:56).

`Läs 1 Mos. 12:3; 18:16–18; 26:4; Matt. 1:1; Apg. 3:25. Varför var Abrahams vittnesmål så viktigt att det togs med i Johannesevangeliet?`

”Genom förebilder och löften ’gav [Gud] i förväg detta glädjebud till Abraham’ (Gal. 3:8). Och patriarkens tro höll fast vid frälsaren som skulle komma. Kristus sa till judarna: ’Abraham, er far, jublade över att få se min dag. Han såg den och gladde sig’ (Joh. 8:56). Baggen som offrades i stället för Isak var en bild på Guds Son som skulle offras i vårt ställe. När människan blev dömd till undergång på grund av att hon hade överträtt Guds lag såg Fadern på sin Son och sa till syndaren: ’Lev! Jag har funnit en lösen’ ” (Ellen White, Det var mycket gott, s. 133).

Abraham var far till den judiska nationen. Han fick löftet att alla nationer skulle bli välsignade genom honom. Denna välsignelse kom genom Messias, som föddes genom hans släktlinje.

Abraham var också far till dem som svarar Gud i tro (Heb. 11:8, 17–19). Hans villighet att offra sin son Isak (1 Mos. 22), löftets son, var inte bara ett bevis på tro utan också ett fönster in i frälsningsplanen.

När Jesus sade: ”Din fader Abraham gladde sig åt att se min dag” (Joh. 8:56), svarade ledarna: ”Du är inte femtio år gammal, och ändå har du sett Abraham?” (Joh. 8:57).

Jesus svar var häpnadsväckande: ”Jag säger er sanningen: Jag Är, innan Abraham fanns” (Joh. 8:58, FB).

Jesus använder ett språk som påminner om vad Gud sa till Moses vid den brinnande busken. Detta var ett anspråk på att vara Gud, den själv-existerande. Utan tvekan förstod ledarna innebörden av vad han sa, eftersom de då ”tog upp stenar för att kasta på honom” (Joh. 8:59).

`Läs Rom. 4:1–5. Hur använder Paulus här berättelsen om Abraham för att avslöja den stora sanningen om frälsning enbart genom tro, utan laggärningar? Hur hjälper dessa verser oss att förstå tanken om Abraham som fader till dem som lever av och genom tron?`