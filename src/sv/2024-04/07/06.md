---
title:  Vårt vittnesbörd om Jesus
date:  14/11/2024
---

När Johannes presenterar vittnen för Jesus är hans poäng om och om igen att föra oss till en ofrånkomlig slutsats: ”Också många tecken som inte har tagits med i denna bok gjorde Jesus i sina lärjungars åsyn. Men dessa har upptecknats för att ni skall tro att Jesus är Messias, Guds son, och för att ni genom att tro skall ha liv i hans namn” (Joh. 20:30, 31).

Tänk dig att ha varit där, personligen, i kött och blod, och ha sett Jesus utföra många av dessa underverk. Vi skulle verkligen tro, eller hur? Vi vill gärna tro det, men på sätt och vis har vi ännu fler skäl att tro på Jesus än de som faktiskt såg underverken.

`Varför har vi det? Vilka är några av de saker som vi har idag och som de som levde på Jesus tid inte hade och som borde hjälpa oss att tro? Se som exempel Matt. 24:2; 24:14; 24:6–8.`

Och det beror på att vi inte bara har de mäktiga berättelserna i Johannesevangeliet, vi har också den stora fördelen att vi har sett så mycket av det som Jesus och andra bibelförfattare förutspådde skulle gå i uppfyllelse. Vi har t.ex. sett hur templet förstördes (Matt. 24:2), att evangeliet har spritts över hela världen (Matt. 24:14), det stora avfallet (2 Thess. 2:3) och att världen fortsätter att vara en fallen och ond plats (Matt. 24:6–8). Under hela Jesus liv och verksamhet förblev hans efterföljare en liten och trakasserad grupp män och kvinnor som, enligt alla mänskliga mått, borde ha försvunnit ur historien för länge sedan. Hur kunde de ha vetat, som vi gör, att alla dessa saker skulle komma att ske? Och det har de gjort. Faktum är att vår egen tro existerar som en uppfyllelse av Jesus egen profetia om att evangeliet skulle gå ut till hela världen.

Och idag, ungefär tvåtusen år senare, har vi som Jesus efterföljare också privilegiet att vittna om Jesus och om vad han har gjort för oss. Det är inte genom Natanaels, Nikodemos, kvinnan från Samariens eller fariséernas resonemang och läror som vi kan lära känna Jesus som Messias. Det är genom att läsa Skriften under den heliga Andens övertygande kraft som vi accepterar Jesus som världens frälsare.

Och sedan kan var och en av oss, på vårt sätt och utifrån vår egen relation till Gud, ha en historia att berätta. Vår berättelse kanske inte är lika dramatisk som att se de döda återuppstå eller någon som varit blind från födseln bli helad, men det spelar ingen roll. Det viktiga är att vi själva känner Jesus och på vårt eget sätt vittnar om honom, precis som de vi möter i Johannesevangeliet gjorde.