---
title:  Jesus och Fadern
date:  09/12/2024
---

Vi skapades av Gudomen till en personlig relation med honom (1 Mos. 1:26, 27). Men på grund av synden blev denna relation radikalt störd. Vi kan se den omedelbara effekten av denna störning i berättelsen om Edens trädgård.

`Läs 1 Mos. 3:7–9. Hur avslöjar detta det avbrott som synden orsakade, och vad betyder det att det var Gud som sökte upp dem, inte tvärtom?`

Gudomens avsikt var att erbjuda helande till hela mänskligheten för det avbrott som synden orsakade, även om hela mänskligheten inte skulle acceptera vad som erbjöds.

För att denna relation skulle kunna återupprättas blev en medlem av Gudomen människa. Ordet blev människa och bodde bland oss och åskådliggjorde Guds härlighet (Joh. 1:14–18). Som ett resultat av detta har mänskligheten fått del av hans fullhet och nåd. Det var detta Jesus kom för att dela med sig av, att förkunna Guds härlighet så att den relation som bröts av synden kunde återupprättas, åtminstone för alla som var villiga att i tro ta emot det som har erbjudits dem i Kristus Jesus.

`Läs Joh. 1:1, 2; 5:16–18; 6:69; 10:10, 30; 20:28. Vilket underbart hopp ser vi åt oss själva i dessa texter?`

”I Kristus finns livet, det ursprungliga livet som inte har lånats eller tilldelats” (Ellen White, Messias, s. 492). Men som den inkarnerade Sonen som hade tömt sig själv (”avstod från allt”, Fil. 2:7) på sina privilegier, kunde Kristus, när han talade om sin tillvaro på jorden som en människa bland människor, hänvisa till att han hade fått sitt liv som en gåva från Gud. ”Jesus är Gud, och detta är den troendes försäkran om evigt liv” (Ellen White, Messias, s. 492).

Gud erkändes inte av mänskligheten (Joh. 17:25). Därför sände han sin ende Son (Joh. 9:4; 16:5) för att han, Fadern, skulle bli känd.

`Anta att en person säger till dig: ”Vi har själva ställt till med allt elände som plågar oss här på jorden. Och det finns ingen som kan rädda oss från oss själva.” Vad lär Bibeln ut, som visar precis hur fel denna person har?`