---
title:  Att känna Sonen är att känna Fadern
date:  10/12/2024
---

Genom hela Johannesevangeliet beskriver aposteln hur Jesus, Sonen, utför aktiviteter som har Fadern som förebild. Jesus förklarar vem Fadern är och visar vilken relation han har till vår värld. Allt detta är i linje med Joh. 1:18, där det står att han gör Fadern känd (grekiska exēgeomai: att förklara, tolka, exponera). Om och om igen gör Jesus detta. Ordet Fader (patēr) förekommer 136 gånger i Johannesevangeliet och 18 gånger i de tre Johannesbreven. Tillsammans utgör det mer än en tredjedel av alla gånger ordet används i Nya testamentet. Avskedstalet är en av de viktigaste avsnitten i evangeliet där Jesus gör Fadern känd.

Jesus var Faderns representant på jorden, och han kom för att i mänsklig gestalt leva ut Faderns vilja. Faktum är att Jesus sade att han i allt försökte göra Faderns vilja och inte sin egen (Joh. 5:30). Detta kan först verka som ett häpnadsväckande uttalande, men det visar hur totalt överlämnad Jesus, som människa, var till Fadern.

Jesus sa också att han hade sänts av Fadern för att fullborda hans verk, mänsklighetens frälsning, och att Fadern själv vittnade om hans verk (Joh. 5:36–38).

Jesus förkunnade att Fadern hade sänt honom för att tjäna som den ende genom vilken mänskligheten kan komma till Fadern (Joh. 6:40, 44). Fadern vill att människor ska få det eviga liv som finns i Jesus, som lovar att uppväcka dem i uppståndelsen.

`Vad lär oss följande texter om förhållandet mellan Jesus och Fadern? Joh. 7:16; 8:38; 14:10, 23; 15:1, 9, 10; 16:27, 28; 17:3.`

Jesus påståenden om sin relation till Fadern är häpnadsväckande. Han hävdar att all hans undervisning är Faderns undervisning och att allt han säger har han personligen hört från Fadern. Han säger att tro på honom är detsamma som att tro på Fadern, och att både hans ord och hans verk alla är från Fadern. Och han betonar att han och Fadern är förenade i kärlek och arbete för mänsklighetens frälsning. Vilket kraftfullt vittnesbörd om Jesus närhet till sin Fader i himlen!

`Hur kan vi veta vad som är Guds vilja med våra liv? Hur hjälper Jesus oss att förstå vad Gud vill göra för oss?`