---
title:  Den heliga Anden
date:  11/12/2024
---

Den heliga Anden är inte lika framträdande i Johannesevangeliet som Fadern och Sonen. Ändå är hans roll avgörande för att Jesus ska lyckas med sitt uppdrag.

`Läs Joh. 1:10–13. Vad lär oss denna text om den heliga Andens betydelse för omvändelse?`

Redan i Johannesevangeliets första kapitel kan vi se hur central den heliga Andens roll är. Johannes berättar att alla de som tog emot Ordet, det vill säga alla de som trodde på honom, blev Guds barn, de ”som har blivit födda inte av blod, inte av kroppens vilja, inte av någon mans vilja, utan av Gud” (Joh. 1:13). Detta kommer endast genom den heliga Andens verk (Joh. 3:5–8).

`Vad säger följande ställen om den heliga Andens verksamhet? Joh. 3:5–8; 6:63; 14:26; 15:26; 16:7–11.`

”När Jesus beskrev den heliga Andes uppgift för sina apostlar försökte han inspirera dem med glädjen och hoppet som hade inspirerat honom själv. Han gladde sig över den omfattande hjälp som han hade kunnat förse sin församling med. Den helige Ande var den främsta av alla gåvorna som han kunde be att få från sin Far för att stärka sitt folk. Anden skulle ges som en förnyande kraft. Utan detta skulle Kristus offer inte ha varit till någon nytta. Ondskans makt hade blivit starkare under århundraden, och människors underkastelse under den sataniska fångenskapen var otrolig. Människor kunde bara stå emot och övervinna synden genom den väldiga makten som den tredje personen i Gudomen utövade. Han skulle inte komma med någon begränsad kraft, utan med hela den gudomliga makten” (Ellen White, Messias, s. 625, 626).

Vilken välsignelse då att få ta emot den heliga Anden som intygar att Gud är sann (Joh. 3:33). Det är Anden som övertygar om synd, om rättfärdighet och om dom (Joh. 16:8–11). Nyckeln till att veta vad som är rätt, vad som är sant, vad som är gott är alltså att vi underkastar vårt förnuft och våra livserfarenheter inför Guds Ord genom den heliga Andens överbevisande och övertygande kraft.