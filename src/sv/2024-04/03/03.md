---
title:  Ordet som blev kött
date:  14/10/2024
---

`Läs Joh. 1:1–3, 14. Vad säger dessa verser oss att Jesus, Gud själv, gjorde – och varför är denna sanning den viktigaste sanningen någonsin för oss att få veta?`

Johannes börjar inte sitt evangelium med namnet ”Jesus” eller hans roll som Messias/Kristus, utan med ordet ”logos”. Runt den tid då Johannes skrev sitt evangelium använde olika filosofier ordet ”logos” för att hänvisa till universums rationella struktur, eller för att hänvisa till själva idén om logik och förnuft.

Den inflytelserike antike filosofen Platon hade dessutom delat in verkligheten i två världar. Det ena är den himmelska och oföränderliga världen, där absolut perfektion existerar. Det andra är vår värld – förgänglig, föränderlig och en mycket ofullständig representation av den perfekta världen ovanför, var den än påstods existera. (Platon besvarade aldrig den frågan.) Vissa filosofier identifierade ”logos” som en abstrakt brygga mellan de eviga formerna i den fullkomliga världen och de förgängliga, jordiska formerna här.

Johannes använder termen på ett helt annat sätt. Han hävdar att sanningen, ”logos”, inte är något flummigt och abstrakt fenomen som svävar mellan himmel och jord. ”Logos” är en person – Jesus Kristus – som blev människa och bodde bland oss (Joh. 1:14).

För Johannes är ”logos” Guds Ord. Ännu viktigare är att Gud kommunicerade, det vill säga uppenbarade sig för mänskligheten på det mest genomgripande sättet: Gud blev en av oss.

I Johannesevangeliet representerar ”logos” den evige Guden som går in i tid och rum, som talar, handlar och samspelar med människor på en personlig nivå. Den evige Guden blev en människa, en av oss.

I Joh. 1:14 säger aposteln att ordet (logos) ”blev kött och bodde bland oss” (FB). Det underliggande grekiska ordet som översatts med ”bodde” betyder att slå upp ett tält. Johannes anspelar på 2 Mos. 25:8, där Gud sade åt israeliterna att bygga en helgedom, en tältstruktur, så att han kunde bo mitt ibland dem. På samma sätt steg Jesus, Guds gudomliga Son, genom inkarnationen in i mänskligt kött och dolde sin gudomliga glans så att människor kunde komma i kontakt med honom.

`Fundera över innebörden av det som Johannes har skrivit här. Gud själv, Skaparen, blev människa, en av oss, och levde här bland oss. (Vi har inte ens kommit till att han dog för oss!) Vad säger detta oss om Guds stora kärlek till mänskligheten? Varför ska vi hämta så mycket tröst från denna fantastiska sanning?`