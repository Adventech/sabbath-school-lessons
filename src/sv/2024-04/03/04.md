---
title:  Att höra eller inte höra Ordet
date:  15/10/2024
---

`Läs Joh. 1:9–13. Vilken hård verklighet skildrar Johannes här om hur människor reagerar på Jesus?`

Prologen, Joh. 1:1–18, beskriver inte bara vem Jesus Kristus, Ordet (logos), är, utan också hur människor i världen förhöll sig till honom. I Joh. 1:9 kallas han det sanna Ljuset, som upplyser varje människa som kommer till världen. Det ljuset lyser upp världen och gör den begriplig. Som C.S. Lewis uttryckte det i en föreläsning 1944: ”Jag tror på kristendomen precis som jag tror att solen har gått upp, inte bara för att jag ser den, utan för att jag genom den ser allt annat” (Is Theology Poetry?, i nytryck: Samizdat University Press, 2014, s. 15).

Titta också på konsekvenserna av vad Joh. 1:9 säger. Ljuset kommer till alla, men alla välkomnar inte ljuset. Som vi kommer att se i morgondagens studium är ett viktigt tema i Johannesevangeliet hur människor tar emot eller avvisar Jesus. Det temat börjar här. Den sorgliga sanningen är att Messias kom till sitt eget folk, Israels folk, men där var det inte många som tog emot honom som Messias.

I Rom. 9–11 behandlar Paulus samma tragiska tema, nämligen att många judar har förkastat Jesus. Men Paulus avslutar inte med en negativ ton utan säger i själva verket att många judar, tillsammans med icke-judar, kommer att acceptera Jesus som sin Messias. Han varnar faktiskt icke-judarna för att förhäva sig mot judarna. ”Ty om du skars ut ur den vildoliv som du av naturen hörde till och mot naturens ordning ympades in på ett odlat olivträd, hur mycket lättare kan då inte de äkta grenarna ympas in på sitt eget träd” (Rom. 11:24).

På ett liknande sätt säger Johannesevangeliet att alla som tar emot Jesus som sin frälsare kommer att bli Guds barn. Detta sker genom att tro på hans namn (se Joh. 1:12, 13.)

Här är kopplingen mellan prologen och avslutningen av evangeliet. I Joh. 20:31 presenterar aposteln varför han skrev – för att ni ska tro att Jesus är Kristus, Guds Son, och för att ni genom att tro ska få liv genom hans namn. Inledningen och avslutningen bildar alltså ett slags enhet, relaterade begrepp som omsluter allt som sker mellan dem. Denna koppling pekar på det övergripande målet med Johannesevangeliet – att människor ska bli frälsta genom att tro på Jesus Kristus som sin frälsare.

`Hur har ditt liv förändrats genom att du har blivit en son eller en dotter till Gud?`