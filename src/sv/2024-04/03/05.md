---
title:  Återkommande teman – tro/otro
date:  16/10/2024
---

`Läs Joh. 3:16–21; 9:35–41 och 12:36–46. Hur upprepar dessa texter temat tro/otro som finns i prologen?`

I Johannesevangeliet verkar mänskligheten vara uppdelad i två övergripande grupper: de som tror på Jesus och accepterar honom som Messias och de som, trots att de har möjlighet att tro, väljer att inte göra det.

Lärjungarna tillhör den första gruppen, liksom andra som Nikodemus (som långsamt kom till tro), kvinnan vid brunnen och den blindfödde mannen. I den andra gruppen finns fariseer och överstepräster, människor som såg underverket när de 5 000 blev mätta, och till och med en av lärjungarna, Judas.

Det är intressant att ordet, substantivet, tro (pistis på grekiska) aldrig används i Johannesevangeliet. Däremot förekommer verbet tro (pisteuō) 98 gånger, jämfört med 241 gånger totalt i hela Nya testamentet! Detta verb är verkligen ett mycket stort tema i Johannesevangeliet. Att verbet används i stället för substantivet kan tyda på ett mycket aktivt sätt att bli kristen. Att tro på Jesus är något vi gör, och detta uttrycks i hur vi lever och inte bara i en uppsättning lärosatser. Som vi vet har även djävulen en tro på Jesus (se Jak. 2:19).

I Johannesevangeliet är den stora skillnaden mellan de två grupperna hur de förhåller sig till Jesus. De troende, eller de som kommer till tro, har en öppenhet gentemot honom även när han konfronterar eller tillrättavisar dem. De kommer till Jesus och flyr inte. Han är Ljuset som lyser på dem. Och genom tron, genom att tro, blir de Guds barn.

Icketroende, å andra sidan, kommer vanligtvis till Jesus för att kämpa med honom. De kännetecknas av att de älskar mörker snarare än ljus. De har svårt att acceptera vad han säger eller så anser de att han bryter mot gamla traditioner och inte uppfyller deras förväntningar. De dömer honom i stället för att låta hans ljus mäta och döma dem. Denna attityd hade naturligtvis setts om och om igen hos de religiösa ledarna, som rimligtvis, som nationens andliga vägledare, borde ha varit de första som erkände vem Jesus var.

`På vilka sätt lever du ut din tro på Jesus, i motsats till att bara ha ett intellektuellt samtycke till att han är Messias? Varför är det viktigt att känna till skillnaden? (Se Matt. 7:21–23.)`