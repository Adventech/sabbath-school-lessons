---
title:  Återkommande teman – ära och härlighet
date:  17/10/2024
---

`Läs Joh. 17:1–5. Vad menade Jesus när han sade: ”Fader, stunden har kommit. Förhärliga din son, så att Sonen kan förhärliga dig”?`

I gårdagens studium tittade vi på den jordiska, mänskliga berättelsen i Johannesevangeliet med dess konflikter och samspel mellan människor. Berättelsen kretsar alltid kring vem Jesus är och vad han gör. Dagens studium fokuserar på den gudomliga, kosmiska berättelsen, som också finns i Johannesevangeliet.

Prologen börjar med denna kosmiska berättelse. Jesus presenteras som Guds gudomlige Son, universums Skapare. Återigen, allt som en gång inte existerade men som kom till stånd gjorde det bara genom Jesus. ”Genom honom blev allting till, och utan honom blev ingenting till av det som finns till” (Joh. 1:3, nuB). Men det fortsätter med att notera härligheten i att han blev en mänsklig varelse i inkarnationen (Joh. 1:14). Johannes använder termerna härlighet (doxa, ljus, prakt, berömmelse, ära) och förhärliga (doxazō, att prisa, ära, upphöja, förhärliga) för att tala både om att få ära från människor och att få ära eller härlighet från Gud.

Hos Johannes är tanken på att förhärliga Jesus kopplad till begreppet ”hans stund”, det vill säga tiden för hans död (jämför med Joh. 2:4; 7:30; 8:20; 12:23–27; 13:1; 16:32 och 17:1). Korset är hans ärestund.

Denna tanke är ganska paradoxal eftersom korsfästelse var det mest skamliga och förödmjukande avrättningssättet i den antika romerska världen. Denna otroliga kontrast, Gud på ett kors, illustrerar hur den mänskliga historien sammanflätas med den gudomliga.

På det mänskliga planet dog Jesus i plågor, en föraktad brottsling i svaghet som ropade: ”Min Gud, min Gud, varför har du övergivit mig?” Denna mänskliga, mörka sida av korset presenteras särskilt i Matteus och Markus evangelier (Matt. 27:46; Mark. 15:34).

Men den härliga sidan av korset presenteras särskilt i Lukas- och Johannesevangelierna (Luk. 23:32–47; Joh. 19:25–30). Det är en plats för frälsning, för barmhärtighet, och en plats där Guds Son ger sig själv till sin Fader.

Vilken ironi: Guds största härlighet uppenbaras i hans största skam – att bära världens synder i sig själv.

`Tänk på vad det betyder att det krävdes en så drastisk sak, Gud själv på korset, för att rädda oss från synden. Vad säger detta oss om hur hemsk synden egentligen är?`