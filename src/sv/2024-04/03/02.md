---
title:  I begynnelsen – den gudomliga ”logos”
date:  13/10/2024
---

`Läs Joh. 1:1–5. Vad avslöjar dessa ord om Ordet, Jesus Kristus?`

Johannesevangeliet inleds med denna fantastiska tanke: ”I begynnelsen fanns Ordet, och Ordet fanns hos Gud, och Ordet var Gud” (Joh. 1:1). Denna enda vackra mening innehåller ett djup av tankar som vi knappt kan greppa.

För det första anspelar evangelisten på skapelseberättelsen, 1 Mos. 1:1: ”I begynnelsen”. Ordet fanns redan där innan universums begynnelse. Johannes bekräftar alltså Jesus eviga existens.

Därefter kommer: ”Och Ordet fanns hos Gud.” I Joh. 1:18 anger Johannes att han är ”i Faderns famn” (FB). Oavsett hur vi försöker föreställa oss vad detta exakt betyder, är en sak säker: Jesus och Fadern står varandra intimt nära.

Och sedan säger han: ”Och Ordet var Gud.” Men hur kan Ordet vara hos Gud och samtidigt vara Gud? Svaret finns i grekiskan. Grekiskan har en bestämd artikel, som kommer till uttryck i svenskans substantivändelser -en/-et, men ingen obestämd artikel, en/ett. Det som är viktigt för oss är att den grekiska bestämda artikeln pekar på individualitet, dvs. ett visst objekt eller en viss person.

I frasen ”Ordet fanns hos Gud” har termen ”Gud” bestämd artikel. Det innebär att termen ”Gud” alltså pekar på en särskild individ, Fadern: Och Ordet fanns hos Fadern. I frasen ”Ordet var Gud” har termen ”Gud” inte bestämd artikel. I det här sammanhanget betyder detta att termen ”Gud” pekar på Gudomens egenskaper. Jesus är Gud – han är inte Fadern, men han är fortfarande Guds gudomliga Son, den andra personen i Gudomen.

Aposteln bekräftar denna förståelse, för Joh. 1:3, 4 säger att Jesus är Skaparen av allt som har skapats. Allt som en gång inte existerade, men som sedan blev till, blev till endast genom Jesus, Skaparguden.

”Herren, Jesus Kristus, var ett med Fadern från evighet. Han var ’Guds avbild’, avbilden av hans storhet och härlighet, ’utstrålningen av Guds härlighet’ ” (Ellen White, Messias, s. 18).

`Varför är Kristus fulla gudomlighet en så viktig del av vår teologi? Vad skulle vi förlora om Jesus på något sätt bara var en skapad varelse? Ta med ditt svar till samtalsgruppen på sabbaten och var beredd på att diskutera varför Kristus eviga gudom är så viktig för vår tro.`