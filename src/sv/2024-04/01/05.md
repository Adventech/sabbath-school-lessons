---
title:  Hårda hjärtan
date:  02/10/2024
---

Tecken, under och underverk i sig bevisar inte att något är från Gud. Men å andra sidan, när de kommer från Gud är det farligt att förkasta dem.

`Läs Joh. 5:10–16. Vilka lärdomar kan vi dra av de religiösa ledarnas förvånansvärt hårda hjärtan när det gäller Jesus och det underverk han just hade utfört?`

När Jesus uppenbarade sig för mannen som hade blivit helad, berättade mannen genast för de religiösa ledarna att det var Jesus som hade botat honom. Man skulle kunna tro att detta skulle vara ett tillfälle att prisa Gud, men i stället förföljde ledarna Jesus och ville döda honom, därför att han hade gjort detta på sabbaten (Joh. 5:16, 18).

Endast i nödsituationer var helande tillåtet på sabbaten. Den här mannen hade varit handikappad i 38 år, så hans helande var knappast en nödsituation. Och varför var det nödvändigt att låta honom lyfta upp sin bädd och bära i väg den? Man skulle kunna tro att någon med Guds kraft att utföra ett sådant underverk också skulle veta om det var tillåtet att bära hem en matta på sabbatsdagen. Uppenbarligen försökte Jesus leda dem till djupare bibliska sanningar bortom de människoskapade regler och förordningar som i vissa fall hade kvävt sann tro.

`Vad lär dessa andra berättelser om hur andligt förhärdade människor kan bli, oavsett bevisen? (Joh. 9:1–16; Mark. 3:22, 23; Matt. 12:9–14).`

Hur kunde dessa religiösa ledare vara så blinda? Det troliga svaret är att det berodde på deras egna korrupta hjärtan, deras falska tro att Messias skulle befria dem från Rom nu, och deras kärlek till makt och brist på överlåtelse till Gud. Allt detta bidrog till att de förkastade den sanning som stod rakt framför dem.

`Läs Joh. 5:37–42. Vad var Jesus varning? Vad kan vi lära oss av dessa ord? Det vill säga, vad kan finnas inom oss som gör oss blinda för de sanningar som vi behöver känna till och tillämpa i våra egna liv?`