---
title:  Det andra tecknet i Galiléen
date:  30/09/2024
---

Under hela sin jordiska verksamhet utförde Jesus underverk som hjälpte människor att tro på honom. Johannes nedtecknade dessa underverk så att andra också skulle kunna tro på Jesus.

`Läs Joh. 4:46–54. Varför gör evangelisten en koppling tillbaka till underverket vid bröllopsfesten?`

När Johannes redogör för det andra tecknet som Jesus gjorde i Galiléen, pekar han tillbaka på det första tecknet som han utförde vid bröllopet i Kana. Johannes verkar säga: De tecken som Jesus gjorde kommer att hjälpa dig att se vem Jesus är. Sedan tillägger Johannes: ”Detta var det andra tecknet, och Jesus gjorde det när han hade kommit från Judeen till Galileen” (Joh. 4:54).

Till en början kan Jesus svar på ämbetsmannens vädjan verka hårt. Men denne ämbetsman hade gjort helandet av sin son till en förutsättning för att tro på Jesus. Jesus läste hans hjärta och preciserade den andliga sjukdomsbilden som var mer djupgående än hans sons livshotande sjukdom. Som en blixt från en klarblå himmel insåg mannen plötsligt att hans andliga fattigdom kunde kosta hans son livet.

Det är viktigt att inse att underverk i sig inte bevisade att Jesus var Messias. Andra har utfört underverk. Vissa var sanna profeter, andra falska. Underverk avslöjar bara existensen av det övernaturliga; de betyder inte i sig själva att Gud måste vara den som utför dem. (Satan kan utföra ”underverk”, om vi med ordet ”underverk” menar övernaturliga handlingar).

Den plågade ämbetsmannen förlitade sig på Jesus barmhärtighet och vädjade till honom att hela hans son. Jesus svar var lugnande. Han sa: ”Gå hem, din son lever” (Joh. 4:50). Det grekiska verbet som används här är faktiskt i futuristisk presens, där en framtida händelse (”kommer att överleva”) omtalas med sådan säkerhet som om den redan hade inträffat (”lever”). Mannen rusade inte hem utan trodde på Jesus och kom hem nästa dag för att där upptäcka att febern hade lämnat hans son, exakt när Jesus hade uttalat dessa ord.

Vilket kraftfullt skäl att tro på Jesus!

`Anta att du får se ett underverk. Vilka andra kriterier måste uppfyllas innan du automatiskt kan anta att det är från Gud?`