---
title:  Bröllopet i Kana
date:  29/09/2024
---

`Läs Joh. 2:1–11. Vilket tecken gjorde Jesus i Kana, och hur hjälpte detta hans lärjungar att komma till tro på honom?`

Att se Jesus utföra underverket att förvandla vatten till vin var bevis som stödde lärjungarnas beslut att följa Jesus. Hur kan det inte ha varit ett kraftfullt tecken som pekade på att han var någon från Gud? (De var förmodligen ännu inte redo att förstå att han var Gud).

Mose var israeliternas ledare och han förde Israel ut ur Egypten genom många ”tecken och under” (5 Mos. 6:22; 26:8). Han var den som Gud använde för att befria Israel från egyptierna. (Han var på sätt och vis deras ”frälsare”).

Gud profeterade genom Mose att en profet skulle komma som skulle vara lik Mose. Gud bad Israel att höra honom (5 Mos. 18:15; Matt. 17:5; Apg. 7:37). Denna ”profet” var Jesus, och i Joh. 2 utförde Jesus sitt första tecken, vilket i sig pekade tillbaka på befrielsen av Israels barn från Egypten.

Floden Nilen var en viktig resurs och en gud för egypterna. En av plågorna var riktad mot floden – dess vatten förvandlades till blod. I Kana utförde Jesus ett liknande underverk, men i stället för att förvandla vatten till blod förvandlade han det till vin.

Vattnet kom från sex vattenkrukor som användes för rening i judiska ritualer, vilket knöt underverket ännu närmare de bibliska temana om frälsning. Genom att berätta om händelsen då vattnet förvandlades till vin, och därmed hänvisa till uttåget ur Egypten, pekade Johannes på Jesus som vår befriare.

Vad tyckte värden för festen om det ojästa vinet som Jesus tillhandahöll? Han blev verkligen förvånad över dryckens kvalitet och trodde att de hade sparat det bästa till sist, eftersom han inte kände till det underverk som Jesus hade utfört där.

Den grekiska termen oinos används både för färsk och jäst druvsaft (se The Seventh day Adventist Bible Dictionary, s. 1177). Ellen White menar att saften som producerades genom underverket inte var alkoholhaltig (se ”Bröllopet i Kana”, Messias, s. 129). Utan tvekan var de som visste vad som hade hänt förvånade över underverket.

`Vilka skäl har du för att följa Jesus? (Vi har fått många, eller hur?)`