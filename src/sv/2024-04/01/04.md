---
title:  Underverket vid Betesdadammen
date:  01/10/2024
---

Nästa tecken som Johannes beskriver ägde rum vid Betesdadammen (Joh. 5:1–9). Man trodde att en ängel orsakade rörelser i vattnet och att den första sjuka personen som gick ner i vattnet skulle bli botad. Som ett resultat av detta var hallarna vid dammen fulla av människor som hoppades bli botade vid nästa tillfälle. Jesus begav sig till Jerusalem, och när han gick förbi dammen såg han den väntande skaran.

Vilken syn det måste ha varit! Alla dessa människor, en del säkert riktigt sjuka, väntande och väntande på ett helande i vattnet som säkert inte skulle komma. Vilken möjlighet för Jesus!

`Läs Joh. 5:1–9. Alla vid dammen ville uppenbarligen bli friska. Varför frågade då Jesus den förlamade mannen om han ville bli helad (Joh. 5:6)?`

När man har varit sjuk länge blir sjukdomen normen, och hur konstigt det än kan tyckas kan det ibland vara lite störande att lämna handikappet bakom sig. Mannen antyder i sitt svar att han vill bli botad. Problemet är att han letar efter det på fel ställe – medan den som skapade människans ben står rakt framför honom. Mannen visste knappast vem som talade till honom, men efter helandet kanske han började förstå att Jesus verkligen var någon mycket speciell.

”Jesus kräver inte att den lidande mannen ska tro på honom. Han säger mycket enkelt: ’Res dig, ta din bädd och gå!’ (Joh. 5:8). Men mannens tro klamrar sig fast vid dessa ord. Varje nerv och muskel genomströmmas av nytt liv, och hans handikappade lemmar får tillbaka sina förmågor. Utan att fråga någonting använder han sin vilja för att lyda Jesus befallning, och alla hans muskler lyder viljan. Han reser sig upp på sina fötter och känner att han är frisk. Jesus hade inte lovat att han skulle få gudomlig hjälp. Mannen kunde ha börjat tvivla, och då skulle han ha missat sitt enda tillfälle att bli botad. Men han trodde på Jesus ord, och när han gjorde som han blev tillsagd fick han kraft” (Ellen White, Messias, s. 177, 178).

`Senare mötte Jesus mannen i templet och sade: ”Du har blivit frisk. Synda inte mer, så att det inte händer dig något värre” (Joh. 5:14). Vad är förhållandet mellan sjukdom och synd? Varför måste vi förstå att inte all sjukdom är ett direkt resultat av specifika synder i vårt liv?`