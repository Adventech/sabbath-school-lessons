---
title:  Jesus anspråk
date:  03/10/2024
---

Underverket vid Betesdadammen var ett utmärkt tillfälle för Johannes att betona vem Jesus är. Johannes använder nio verser för att beskriva underverket och cirka 40 verser (se nedan) för att beskriva den som utförde underverket.

`Läs Joh. 5:16–18. Varför förföljdes Jesus för sin handling på sabbaten?`

Joh. 5:18 kan vara oroande eftersom versen verkar säga att Jesus bröt mot sabbatsbudet. Men en närmare titt på Joh. 5:16–18 visar att Jesus hävdar att hans ”arbete” på sabbaten är i linje med hans relation till sin Fader. Gud slutar inte att upprätthålla universum på sabbaten. Följaktligen var Jesus sabbatsaktivitet en del av hans anspråk på gudomlighet. De religiösa ledarna förföljde honom på grund av att han skulle ha brutit mot sabbatsbudet och gjort anspråk på att vara jämlik med Gud.

`Läs Joh. 5:19–47. Vad sa Jesus för att hjälpa ledarna att se honom för den han verkligen är, ett påstående som så kraftfullt bekräftades av det underverk han just hade utfört?`

Jesus försvarar sina handlingar i tre steg. Först förklarar han sin intima relation med Fadern (Joh. 5:19–30). Jesus visar att han och hans Fader agerar i harmoni till den grad att Jesus har makt att både döma och väcka de döda till liv (Joh. 5:25–30).

För det andra kallar Jesus i snabb följd fyra ”vittnen” till sitt försvar – Johannes döparen (Joh. 5:31–35), de underverk Jesus gör (Joh. 5:36), Fadern (Joh. 5:37, 38) och Skrifterna (Joh. 5:39). Vart och ett av dessa ”vittnen” vittnar till förmån för Jesus.

Slutligen, i Joh. 5:40–47, ställer Jesus sina anklagare inför deras egen fördömelse och avslöjar kontrasten mellan hans tjänst och deras själviska sökande. Domen över dem, säger han, kommer från Mose (Joh. 5:45–47), den som de har satt sitt hopp till.

`Hur kan vi vara försiktiga så att vi inte faller i fällan att tro på Gud, till och med ha korrekta läror, men inte överlämna oss helt till Kristus? Ta med ditt svar till studiegruppen på sabbaten.`