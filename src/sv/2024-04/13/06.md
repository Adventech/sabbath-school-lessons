---
title:  Förbli i Jesus!
date:  26/12/2024
---

`Läs Joh. 12:32. På vilket sätt beskriver detta slående uttalande Jesus Kristus auktoritet?`

Som vi har sett under det här kvartalets studier drar Johannesevangeliet oss till Jesus, men bara om vi är villiga att lära känna Gud och göra hans vilja. I Johannesevangeliet möter vi människor som antingen accepterar ljuset och växer eller avvisar ljuset och blir blinda. Nikodemos, kvinnan vid brunnen, den kungliga tjänstemannen, mannen vid Betesdas bassäng, de 5 000 som fick bröd och fisk, Jesus bröder, de religiösa ledarna, mannen som fötts blind, Maria och Marta, Pilatus – alla mötte Jesus och gjorde val om den sanning och det ljus han förde med sig.

Teologi från nedan börjar med mänsklig argumentation för att fastställa och undersöka Guds existens och natur. Det mänskliga perspektivet (bristfälligt, avfallet, fördomsfullt) har företräde framför det gudomliga (heligt, fullkomligt, allvetande). Teologi från nedan kommer garanterat att leda människor vilse, vilket den har gjort tidigare och kommer att göra i framtiden (se Upp. 14:1–12), när mänsklig visdom, som försöker ersätta det gudomliga, kommer att försöka tvinga på världen falsk tillbedjan.

`Läs Joh. 15:1–11. Vad är hemligheten bakom andlig tillväxt och hälsa?`

Hemligheten är att hålla kontakten med Jesus. Han är Guds Ord; Livets Bröd; Världens Ljus; Fårhagens Dörr; den Goda Herden; Uppståndelsen och Livet; Vägen, Sanningen och Livet; och den Sanna Vinrankan.

Gudomens medlemmar och deras Ord, Bibeln, är som magneter. Om vi inte gör motstånd kommer de att dra oss till sig. ”Guds röst talar till oss genom sitt ord, och det finns många röster som vi kommer att höra; men Kristus har sagt att vi ska akta oss för dem som säger: Här är Kristus eller där är Kristus. Hur ska vi då kunna veta att de inte har sanningen, om vi inte granskar allt i Skriften?” (Ellen White, The Advent Review and Sabbath Herald, 3 april 1888). Och sedan måste vi överge våra egna åsikter till förmån för dem som presenteras i Guds ord.