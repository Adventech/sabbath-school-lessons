---
title:  Teologi från ”ovan” eller från ”nedan”
date:  25/12/2024
---

`Läs Joh. 4:46–54. Vilket problem förde tjänstemannen till Jesus? Vad var det underliggande problemet här?`

Den här mannen kom till Jesus, världens Ljus, men han hade bestämt sig för att bara tro om Jesus helade hans barn. Vi skulle kunna säga att denna mans teologi var en ”teologi från nedan”. Teologi från nedan sätter upp regler och standarder för Gud och hans Ord. Mänskliga idéer, så bristfälliga, begränsade och subjektiva som de är, blir den slutgiltiga auktoriteten för hur människor tolkar Guds Ord. Vilken farlig fälla att falla i!

Teologi ”från ovan”, däremot, svarar genom tro, med tron på Gud och hans Ord först (Joh. 4:48; 6:14, 15; 2 Tim. 3:16). När Bibeln accepteras genom tro blir den sin egen uttolkare. Skriftens världsbild, snarare än tidens filosofi, är vägledande för förståelsen och tolkningen av Skriften. Mänskliga åsikter måste underordnas Guds Ord, och inte tvärtom.

Vi måste tro på Skriftens Ord om vi ska kunna tro på Jesus Ord (Joh. 5:46, 47). ”Om ni förblir i mitt ord är ni verkligen mina lärjungar” (Joh. 8:31). Om vi tvivlar på Guds ord, kan hans ord inte bli kvar i oss (Joh. 5:38). ”Den som avvisar mig och inte tar emot mina ord, han har mött sin domare: det ord jag har talat skall döma honom på den sista dagen. Ty jag har inte talat av mig själv, utan Fadern som har sänt mig har befallt mig vad jag skall säga och vad jag skall tala” (Joh. 12:48, 49).

Att höra Guds Ord är mer än ett passivt intag av information. Det innebär också att göra Guds vilja. Och detta är det aktiva svaret på att höra Ordet. ”Om någon vill göra hans vilja skall han förstå om min lära är från Gud eller om jag talar av mig själv” (Joh. 7:17).

Och detta att höra och göra Guds Ord är ett uttryck för kärlek till Honom. ”Om någon älskar mig, håller han fast vid mitt ord. Och min Far ska älska honom, och vi ska komma till honom och ta vår boning hos honom” (Joh. 14:23, FB).

`Vad är förhållandet mellan vår kärlek till Jesus och lydnad? Varför riskerar all slags ”lydnad” som inte är baserad på kärlek att bli lagiska gärningar?`