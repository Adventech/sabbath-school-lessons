---
title:  Möte i Galiléen
date:  22/12/2024
---

`Läs Joh. 21:1–19. Vilka avgörande sanningar avslöjas här, särskilt om Guds nåd och om mänsklig ödmjukhet?`

Joh. 20 slutar med syftet med boken, vilket skulle vara det logiska stället att avsluta, men det finns ytterligare ett kapitel. Kapitel 21 börjar med att några av lärjungarna är tillbaka i Galiléen, och Petrus föreslår en natt på sjön. Det ser ut som om gamla tider har återvänt och lärjungarna är tillbaka i sitt gamla yrke, fisket. Men de får ingen fångst den natten.

På morgonen säger en mystisk främling på stranden åt dem att kasta ut sitt nät på båtens högra sida. Då fångar de så många fiskar att de inte kan dra in nätet. Det var som i början på deras vandring med Jesus (se Luk. 5:1–11). Johannes känner genast igen Jesus och berättar för Petrus, som genast hoppar i vattnet och simmar i land.

Jesus ställer tre frågor till Petrus, alla om kärleken till sin Mästare. Före korsfästelsen insisterade Petrus på att han skulle ge sitt liv för Jesus (Joh. 13:37). Det var då Jesus förutspådde hans trefaldiga förnekelse (Joh. 13:38). Vid detta möte i Galiléen gör Petrus inte sig själv till utgångspunkt, utan snarare Jesus: ”Herre, du vet allt, du vet att jag älskar dig” (Joh. 21:17).

Vissa noterar att Jesus använder verbet agapaō, som betyder att älska, när han frågar Petrus (förutom den sista gången) och att Petrus alltid svarar med phileō, som betyder att älska, men bara som en vän. Innebörden är att Petrus inte har utvecklat den högre sortens kärlek.

I själva verket är Petrus svar inriktat på ödmjukhet. Med Petrus misslyckande ständigt i tankarna är det mer troligt att han ödmjukt använder en ”lägre term” och inte vågar kräva för mycket av sig själv. Och det är denna ödmjukhet som Jesus bekräftar, och som blir avgörande för att Petrus återupprättas i sina tjänaruppdrag. Ödmjukhet är utan tvekan en av de bästa kvalifikationerna för tjänst, eftersom fokus då blir på Jesus Kristus och inte på sig själv.

Petrus återupprättelse och roll som ledare i den tidiga kyrkan är ett av de starkaste bevisen för att Jesus uppstod från de döda. Det skulle vara svårt att förklara Petrus framträdande roll om inte Jesus, i närvaro av de andra lärjungarna, hade återupprättat honom till ämbetet.

`Varför är ödmjukhet så viktigt för alla som vill lära känna Herren? I ljuset av korset, vad har vi att vara stolt över?`