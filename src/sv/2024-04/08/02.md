---
title:  Den himmelska helgedomen
date:  17/11/2024
---

Förutom de specifika underverk som Johannes använde för att visa att Jesus var Messias, skrev han också ner den bredare diskussionen om de tecken, gärningar och underverk som Jesus gjorde.

Tecknen och undren i sig var inte bevis för att han var Messias, eftersom många profeter, ibland falska sådana, också utförde underverk. Johannes skrev inte ner tecken som enbart pekade på en stor mirakelgörare. De tecken som Johannes skrev om hade den unika egenskapen att de pekade på Jesus som Messias och visade att han verkligen kom från Gud Fadern själv.

`Läs Joh. 5:17, 20, 36–38. Hur beskriver dessa verser förhållandet mellan Jesus och Gud Fadern, särskilt i samband med tecknen?`

Jesus använde tecknen för att visa sin nära arbetsrelation med Fadern. De två var ett. Tecknen visade att ”Fadern är i mig och jag i Fadern” (Joh. 10:38; se även Joh. 14:10, 11.)

Syftet med Jesus ankomst var att uppenbara de verk som den som sänt honom hade utfört, så att dessa verk skulle bli kända för världen. Detta innebar också att han kom för att utföra de verk som Fadern hade sänt honom att utföra, och de verk som han utförde vittnade tydligt om att han var från Fadern.

Och ändå, som vi redan har sett, trots de kraftfulla tecknen och vittnesmålen från många människor valde andra människor fortfarande att inte tro.

De religiösa ledarna frågade Jesus: ” ’Hur länge skall du hålla oss i ovisshet? Om du är Messias, så säg det öppet.’ Jesus svarade dem: ’Jag har sagt er det, men ni tror det inte. Gärningarna som jag gör i min Faders namn vittnar om mig’ ” (Joh. 10:24, 25).

Om Jesus hade sagt rakt ut att han var Messias, skulle de religiösa ledarna – som letade efter allt de kunde hitta mot honom – ha kastat sig över honom. Jesus visste detta och pekade i stället på de verk han hade utfört. Om Jesus hade sagt att han var Kristus hade de lätt kunnat försöka förneka det. Men hur skulle de kunna förneka tecknen, gärningarna och underverken? De var kraftfulla vittnesbörd om vem han var och varifrån han hade kommit.

`Hur kan vi skydda oss själva från att ha den typ av hårda hjärtan som vi ser bland dessa religiösa ledare? På vilka sätt kan vi tänkas kämpa mot Guds verk i våra egna liv?`