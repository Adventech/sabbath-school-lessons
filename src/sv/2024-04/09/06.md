---
title:  Fördömelse
date:  28/11/2024
---

”Den som tror på honom blir inte dömd, men den som inte tror är redan dömd, eftersom han inte har trott på Guds ende sons namn. Och detta är domen, att när ljuset kom in i världen, då älskade människorna mörkret mer än ljuset, eftersom deras gärningar var onda. Den som gör det onda avskyr ljuset och kommer inte till ljuset, för att hans gärningar inte skall avslöjas. Men den som handlar efter sanningen, han kommer till ljuset, för att det skall bli uppenbart att han gör vad Gud vill” (Joh. 3:18–21; jämför med Joh. 1:10).

`Läs Joh. 3:18, 36; 5:24, 38; 8:24; 12:47. Hur hamnar människor under domen?`

Att förkasta Jesus Kristus, världens ljus, lämnar oss öppna för tvivel och djävulens frestelser. Det är att vända sig från ljus till mörker.

Eva fick ljus över hur hon skulle förhålla sig till trädet i mitten av trädgården. Satan frestade henne att ifrågasätta ljuset. Hon prövade Guds ord genom att resonera att en kärleksfull Gud inte skulle förgöra de varelser som han hade skapat. Hon förlitade sig också på sina sinnesintryck. Ormen har ätit av frukten och har nu makt att tala. Kanske har ormen rätt. Om jag äter av frukten kan jag bli som Gud! Lurad vände hon sig bort från ljuset. Och hennes man valde samma väg.

`Läs Matt. 4:1–4. Vilka principer använde Kristus i frestelsens vildmark för att bekämpa Satans villospår?`

Kristus hade till sitt förfogande samma humanistiska tankeverktyg som användes av Adam och Eva, människorna som levde före syndafloden och Israel vid Kadesh Barnea. Han kunde ha frågat sig varför en kärleksfull Gud skulle lämna sin Son i öknen i 40 dagar och nätter utan mat och skydd. Han kunde också ha bestämt sig för att bevisa att han var Sonen – jag ska förvandla dessa stenar till bröd! Istället svarade han med Guds ord. Han agerade på de himmelska tingens nivå snarare än enligt jordiska tankemönster. Hur lätt kunde han inte ha rationaliserat sig fram till ett felaktigt beslut, vilket så många människor, även troende, ofta gör.