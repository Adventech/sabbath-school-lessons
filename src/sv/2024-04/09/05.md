---
title:  Att avvisa livets källa
date:  27/11/2024
---

Några av de sorgligaste texterna i Bibeln finns i Johannesevangeliet. ”Ljuset lyser i mörkret, och mörkret har inte övervunnit det … Han [Ljuset] var i världen, och världen hade blivit till genom honom, och världen kände honom inte. Han kom till det som var hans, och hans egna tog inte emot honom” (Joh. 1:5, 10, 11). ”JAG ÄR” förkastades av många av dem som tillhörde hans eget folk.

Inte undra på att Paulus senare varnar: ”Ge inte upp er frimodighet” (Heb. 10:35). Som vi har sett om och om igen blev Kristus avfärdad eftersom människor inte accepterade hans ord.

”Det moderna humanistiska sättet att tänka börjar med tvivel. Människor ifrågasätter allt för att avgöra vad som är sanning. Det som överlever korsförhörets eld accepterar de som bergfast kunskap, något som man kan sätta sin tro till. Vissa tillämpar samma metod på Bibeln och ifrågasätter allt ur ett vetenskapligt, historiskt, psykologiskt, filosofiskt, arkeologiskt eller geologiskt perspektiv för att avgöra vad som är sanning i Bibeln. Själva metoden börjar med och bygger på tvivel på Skriftens sanningsenlighet. Kristus frågade: ’Men Människosonen, skall han finna någon tro här på jorden när han kommer?’ (Luk. 18:8)” (E. Edward Zinke och Roland Hegstad, The Certainty of the Second Coming, Hagerstown, MD: Review and Herald Publishing Association, 2000, s. 96).

`Läs 4 Mos. 13:23–33. Vad var skillnaden mellan de två rapporterna som spanarna kom tillbaka med om Kanaan?`

Hebréernas synd när de befann sig vid Kadesh Barnea var att de tvivlade på Guds ord. Gud hade bett dem att gå upp och ta landet. Tolv spanare sändes till Kanaan för att utforska landet. De kom tillbaka med två rapporter. Majoriteten gav en negativ rapport. Det finns jättar i landet, muromgärdade städer, vapen som vi aldrig har sett förut och vältränade arméer. Dessutom har vi varit slavar i Egyptens land med liten militär erfarenhet. Tio spanare röstade nej, baserat på de överväldigande bevisen från en mänsklig synvinkel. Två spanare röstade ja på grund av sin tro på den överväldigande kraften i Guds ord.

`Hur undviker vi att göra samma typ av misstag som här? Hur undviker vi samtidigt förmätenhet; att göra något dumt i tron att vi gör Guds vilja och därför inte kan misslyckas?`