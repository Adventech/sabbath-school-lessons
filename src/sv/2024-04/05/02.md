---
title:  Ramarna för mötet
date:  27/10/2024
---

`Läs Joh. 4:1–4. Vad var det för bakomliggande skäl som ledde Jesus genom Samarien?`

Fariséerna upptäckte att Jesus lärjungar döpte fler människor än vad Johannes döparens lärjungar gjorde. Denna situation kunde skapa spänningar mellan Johannes anhängare och Jesus. Johannes lärjungar var, helt naturligt, oroade för sin mästares rykte och status (jämför med Joh. 3:26–30). Johannes imponerande svar var att han måste ”bli mindre”, medan Jesus måste ”bli större” (Joh. 3:30). Förmodligen för att undvika konfrontation lämnade Jesus Judeen för att bege sig till Galileen. Samarien var den mest direkta vägen mellan dessa två platser, men det var inte den enda möjliga vägen. Troende judar kunde ta den långa vägen runt och gå österut genom Pereen. Men Jesus hade ett uppdrag i Samarien.

`Läs Johannes 4:5–9. Hur använde Jesus detta tillfälle för att inleda en dialog med kvinnan vid brunnen?`

Jakobs brunn låg alldeles intill Shekem, medan Sykar, där kvinnan kom ifrån, låg ungefär 1,5 km bort (jämför med 1 Mos. 12:6 och Apg. 7:16). Jesus satt vid brunnen medan hans lärjungar gick in till staden för att köpa mat. Han hade ingen tillgång till det svalkande vattnet i brunnen. När kvinnan kom för att hämta vatten bad han henne om något att dricka.

I Joh. 3 var det förvånande att Nikodemos, en av judarnas härskare och rabbin, skulle nedlåta sig att komma till Jesus. Han kom på natten för att slippa bli upptäckt. Men i Joh. 4 gömmer sig kvinnan mitt på ljusa dagen, kanske för att undvika kontakt med andra kvinnor som kom antingen i början eller slutet av dagen när det var svalare. När allt kommer omkring, varför gick hon en så lång väg för att hämta vatten, och varför gjorde hon det mitt på dagen när det var varmt? Oavsett anledningen till att hon var där skulle mötet med Jesus förändra hennes liv.

Vilken scen utspelar sig härnäst? En judisk lärare som ställs mot en samarisk kvinna med dåligt rykte. Vilken kontrast! Och ändå, i exakt detta sammanhang, utspelar sig ett anmärkningsvärt möte.

`Vilka är några av de tabun i din egen kultur som kan hindra dig från att vittna för andra? Hur kan vi lära oss att överskrida dem? Ta med ditt svar till gruppen på sabbaten.`