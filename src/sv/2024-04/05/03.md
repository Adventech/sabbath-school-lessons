---
title:  Kvinnan vid brunnen
date:  28/10/2024
---

`Läs Joh. 4:7–15. Hur använder Jesus detta möte för att börja vittna för kvinnan?`

”Hatet mellan judar och samarier hindrade kvinnan från att erbjuda Jesus en vänlighet, men Frälsaren försökte finna nyckeln till hennes hjärta. Med den finkänslighet som gudomlig kärlek ger erbjöd han henne inte någon tjänst utan bad i stället att hon skulle göra något för honom. Ett vänligt erbjudande skulle kanske ha blivit avvisat, men förtroende väcker förtroende” (Ellen White, Messias, s. 162).

Precis som i mötet med Nikodemos vet Jesus vad som finns i andras hjärtan. Som svar på hennes förvåning över att en jude skulle be en samarit om en sådan tjänst, går Jesus direkt på sak. ”Om du visste vad Gud har att ge och vem det är som säger till dig: Ge mig något att dricka, då skulle du ha bett honom, och han skulle ha gett dig levande vatten” (Joh. 4:10). Kvinnans svar liknade Nikodemos, som frågade: ”Hur är detta möjligt?” (Joh. 3:9). Hon frågade: ”Herre, du har inget att hämta upp det med och brunnen är djup. Varifrån tar du då det levande vattnet?” (Joh. 4:11). I båda fallen visade Jesus dem (den ena en framstående judisk lärare, den andra en samarisk kvinna med tvivelaktig karaktär) på de gränsöverskridande andliga sanningar som var och en av dem behövde höra och förstå. I båda fallen sa Jesus i princip samma sak till dem båda: de behövde en omvändelseupplevelse.

`Vad är den gammaltestamentliga bakgrunden till Jesus uttalande om levande vatten (Jer. 2:13; Sak. 14:8)?`

Vatten är nödvändigt för liv; människor kan inte existera utan vatten, och därför kan vatten också vara en kraftfull och lämplig bild av evigt liv. Därför säger Jesus: ”Den som dricker av det vatten jag ger honom blir aldrig mer törstig. Det vatten jag ger blir en källa i honom, med ett flöde som ger evigt liv” (Joh. 4:14).

`Läs Joh. 7:37, 38. Vad säger Jesus till oss i dessa verser, och hur kan vi uppleva det han utlovar här?`