---
title:  ”Herre, ge mig det vattnet”
date:  29/10/2024
---

”Sedan skall jag bestänka er med rent vatten och göra er rena. Ni har orenat er med alla era avgudabilder, men jag skall göra er rena. Jag skall ge er ett nytt hjärta och fylla er med en ny ande. Jag skall ta bort stenhjärtat ur kroppen på er och ge er ett hjärta av kött. Med min egen ande skall jag fylla er. Jag skall se till att ni följer mina bud och håller er till mina stadgar och lever efter dem” (Hes. 36:25–27).

`Hur återspeglar Hes. 36:25–27 de sanningar som Jesus försökte ge till Nikodemus och till kvinnan vid brunnen?`

I båda fallen försökte Jesus nå dessa människor med andliga sanningar, även om han använde illustrationer från den naturliga världen för att göra det.

Ingen av personerna förstod vad Jesus menade, åtminstone inte till en början. Hur, frågade Nikodemos, kan en människa födas på nytt? Det vill säga, hur kan hon återvända till sin mors livmoder? Nikodemos rörde sig uppenbarligen på en alldaglig och jordisk nivå, även om Jesus tydligt lotsade honom mot en andlig sanning. Även denna kvinna tog Jesus ord om vattnet bokstavligt när han uppenbarligen talade om något andligt.

Kvinnans svar på Jesus erbjudande om levande vatten var: ”Herre, ge mig det vattnet, så att jag aldrig blir törstig och behöver gå hit efter vatten” (Joh. 4:15). Hon resonerade att det vatten som Jesus erbjöd skulle göra det onödigt att gå till brunnen och därmed minska risken att möta andra. Det är slående att samtalet har skiftat så snabbt från att Jesus bad om något att dricka till att kvinnan bad honom om något att dricka.

`Läs Joh. 4:16. Hur svarade Jesus på kvinnans begäran?`

Plötsligt byter Jesus samtalsämne och uppmanar kvinnan att gå och kalla på sin man och komma tillbaka. Varför detta plötsliga byte av samtalsämne? Kvinnans agerande visade på undvikande. Jesus kunde läsa hennes hjärta. Hon måste möta sin situation för att finna helande. ”Innan kvinnan kunde ta emot gåvan som han längtade efter att ge henne, måste hon förstå sin synd och lära känna sin Frälsare” (Ellen White, Messias, s. 163, 164).