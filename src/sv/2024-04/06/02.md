---
title:  'Själens ödmjukhet: Johannes döparen vittnar igen'
date:  03/11/2024
---

Studiet i kvartalets andra vecka beskrev hur Johannes döparens vittnesbörd förde de första lärjungarna – Andreas och Johannes, Petrus, Filippos och Natanael – till Jesus. Man skulle kunna förvänta sig att när Johannes döparen hade gett sitt vittnesbörd skulle han försvinna från scenen. Men han dyker upp igen flera gånger i Johannesevangeliet.

`Läs Joh. 3:25–36. Hur jämför Johannes döparen sig själv med Jesus?`

En dispyt uppstod mellan Johannes döparens lärjungar och en icke namngiven jude om rening, troligen en fråga om dopets verkningar (jämför med Mark. 1:4, 5). När sedan Johannes lärjungar kommer till honom, utan tvekan för att lösa frågan, tar de intressant nog upp Jesus och säger: ”han döper nu själv, och alla kommer till honom” (Joh. 3:26). Det är inte svårt att läsa mellan raderna: de är avundsjuka på Jesus – avundsjuka för sin mästares skull, men också för sin egen skull.

Det skulle vara alltför lätt för Johannes att hänge sig åt avundsjukan, men det gör han inte, eftersom han vet vad hans uppdrag är. I stället påminner han sina lärjungar om att han aldrig gjorde anspråk på att vara Kristus. Tvärtom: han kom för att peka mot honom, bereda vägen för honom och vittna om honom (Joh. 1:6–8).

Med hjälp av illustrationen av ett bröllop kallar han sig brudgummens vän, med Jesus som brudgummen. Bruden skulle vara Guds folk (jämför med Hos. 2:16–23 och Jes. 62:1–5). Med ord som visar Johannes sanna storhet säger han sedan: ”Han skall bli större och jag bli mindre” (Joh. 3:30).

Joh. 3:31–36 fortsätter jämförelsen mellan Jesus och Johannes och visar Messias överlägsenhet över sin föregångare. Med Johannes vittnesbörd som pekar mot Jesus, betonas återigen idén om vittnesbörd. De som tar emot detta vittnesbörd och tror på Jesus har evigt liv. De som inte tar emot honom förblir under Guds vrede. Det är vad texten säger. Gud älskar världen och sände sin Son för att rädda världen (Joh. 3:16, 17). Men de som vägrar att ta emot den gåva som erbjuds dem kommer att få betala straffet för sina egna synder – evig död.

`Hur kan vi lära oss att vara ödmjuka inför både Gud och människor? Vad kan vi lära oss av Johannes exempel här om själens ödmjukhet?`