---
title:  Accepterande och avvisande
date:  05/11/2024
---

I studiets andra kapitel, som byggde på Joh. 6, läste vi hur de 5 000 blev mätta. Men vi tog inte upp den sista delen av berättelsen, som vi nu ska studera här.

`Läs Joh. 6:51–71. Vad sa Jesus som människor hade svårt att acceptera?`

Efter att mirakulöst ha fått mat av Jesus var folket redo att kröna honom till kung (Joh. 6:1–15). Men när han senare talade med dem i synagogan i Kafarnaum förklarade han den andliga innebörden av miraklet. Han förklarade mer i detalj att detta bröd är hans kött, som han ger för världens liv (Joh. 6:51).

Detta ord öppnade folkmassans ögon för det faktum att Jesus inte skulle bli deras jordiske kung. Han passade inte in i den mall som skapats av jordiskt tänkande. De vägrade omvändelse, vilket skulle förändra deras sätt att tänka så att de kunde känna igen och acceptera Jesus som Messias. Många av hans lärjungar lämnade honom vid denna tidpunkt (Joh. 6:66).

Ur ett mänskligt perspektiv måste detta ha varit svårt för Jesus. Folkmassans gillande är avslöjande. Vem vill inte vara omtyckt? Men att se många människor dra sig tillbaka och ifrågasätta ens principer är naturligtvis också nedslående. När Jesus ser folkmassan ge sig av frågar han sin inre krets, de tolv, om de också vill ge sig av.

Det är då Petrus uttalar sin fantastiska bekännelse, ytterligare ett vittnesbörd om både vad Jesus har och vem han är. ”Du har det eviga livets ord, och vi tror och vi förstår att du är Guds helige” (Joh. 6:68, 69).

Lärjungarna hade varit med Jesus under lång tid, rest med honom, sett hans underverk och hört hans predikningar. De visste av erfarenhet att det inte fanns någon som var jämförbar med honom. De var övertygade om att hur ovanliga vissa situationer än kunde vara, så var den här mannen Messias – oavsett hur mycket de fortfarande missförstod hans syfte med att komma till jorden. Först efter hans död och uppståndelse började de förstå varför Jesus hade kommit.

`Vad kan vi lära oss av denna berättelse om det faktum att majoriteten många gånger har fel? Varför måste vi komma ihåg detta, särskilt när det gäller de aspekter av vår tro som är impopulära hos majoriteten – även hos majoriteten av de kristna?`