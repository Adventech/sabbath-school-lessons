---
title:  En ny syn på Messias
date:  04/11/2024
---

`Läs Joh. 1:32–36. Vad säger Johannes döparen här om Jesus som folket inte hade förväntat sig av den efterlängtade Messias?`

Judarna väntade på en Messias som skulle befria dem från Roms styre. De hade länge levt under förtryck och trodde att Messias inte bara skulle störta Rom utan också etablera dem som en stor och mäktig nation. Johannes ord, där han kallade Jesus ”Guds Lamm”, missförstods dock förmodligen av de flesta människor trots att han direkt pekade på Jesus försoningsoffer. De visste kanske inte alls vad han talade om.

Därför ville Johannes med sitt evangelium förändra deras förståelse av Messias så att de i Jesus kunde känna igen uppfyllelsen av profetiorna om den kommande kungen och vad han skulle göra. Han skulle inte komma som en politisk och militär ledare utan för att erbjuda sig själv som ett offer för världens synder. Det var hans syfte. Först därefter, när allt är fullbordat, kommer det slutliga riket (se Dan. 7:18).

”Vid Jesus dop pekade Johannes på honom som Guds Lamm. Det kastade nytt ljus över Messias uppgift. Profetens tankar leddes till Jesajas ord: ’Som ett lamm som förs bort för att slaktas … så öppnade han inte sin mun’ (Jes. 53:7)” (Ellen White, Messias, s. 117).

Johannes säger i Joh. 1:31, ”Jag kände honom inte”. Så hur kom det sig då att Johannes lärde känna Jesus som Messias? Svaret är att Herren som sände Johannes tidigare hade sagt till honom: ” ’Den som du ser Anden komma ner och stanna över, han är den som döper med helig ande.’ Jag har sett det, och jag har vittnat om att han är Guds utvalde” (Joh. 1:33, 34). Med andra ord uppenbarade Gud för Johannes att Jesus var Messias.

”Kristus som är Guds kraft och Guds vishet” (1 Kor. 1:24). Kunskapen om att Jesus är Kristus kommer från Gud själv genom den övertygande kraften i hans Ande. Detta tema återkommer ofta i Johannesevangeliet. På samma sätt har inte frälsningen sitt ursprung i världslig filosofi, vetenskap eller högre utbildning. Den kommer endast från Gud till ett hjärta och en hjärna som överlämnat sig i tro och lydnad till Jesus.

`Hur skulle vi kunna veta sanningen om Jesus som vårt försoningsoffer om den inte uppenbarades för oss? Varför är det då så viktigt att känna till Bibeln och vad den lär oss om Jesus?`