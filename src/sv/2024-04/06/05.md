---
title:  Faderns vittnesbörd
date:  06/11/2024
---

Johannesevangeliet börjar med att tala om att Ordet (logos) fanns hos Gud, det vill säga hos Gud Fadern (Joh. 1:1). När Ordet blev kött vittnade Anden om Jesus genom att vila över honom vid hans dop (Joh. 1:32–34). Men Fadern vittnar också om Jesus under hans jordiska tjänst.

`Läs Joh. 5:36–38. Vad säger Jesus här om Fadern?`

Jesus knyter Fadern till de verk och underverk som han hade utfört. Han är mycket tydlig med att Fadern hade sänt honom och också hade vittnat om honom.

`Läs Matt. 3:17; 17:5; Mark. 1:11 och Luk. 3:22 (se även 2 Pet. 1:17, 18). Vad säger Fadern om Jesus?`

Vid Jesus dop förenade sig Fadern och Anden med Sonen för att markera detta viktiga tillfälle: inledningen av Jesus tjänst. Fadern säger att Jesus är hans älskade Son som han har funnit välbehag i. Men vid en avgörande tidpunkt i Kristus tjänst talar Fadern ännu en gång, den här gången så som det beskrivs i Johannesevangeliet.

Saker och ting nådde en höjdpunkt under de sista dagarna av Jesus verksamhet. De religiösa ledarna, som inte kunde stoppa honom (se Joh. 12:19), ville se honom död, nu mer än någonsin. Folkmassorna var hänförda över honom, särskilt som fler och fler människor började följa Jesus efter att ha hört vittnesmålen från dem som såg honom väcka Lasaros från döden (Joh. 12:17, 18). Även greker, som var där för högtiden, ville se Jesus.

Som svar på Jesus ord: ”Fader, förhärliga ditt namn”, talar Fadern återigen från himlen: ”Jag har förhärligat det och skall förhärliga det igen” (Joh. 12:28).

Som vi redan har sett är Jesus ärestund korset. Faderns vittnesbörd om Jesus pekar alltså på Guds Lamms stora offer för världens synder. Det är kulmen på hans jordiska tjänst. Hans död för vår skull betalade det fulla straffet för alla våra synder, och i honom, genom tro, behöver vi aldrig själva drabbas av detta straff.