---
title:  Nikodemos vittnesbörd
date:  24/10/2024
---

`Läs Joh. 3:1–21. Hur stöder Nikodemos vittnesbörd temat i Johannesevangeliet?`

Nikodemos var en respekterad lärare i Israel och en förmögen medlem av Sanhedrin, det judiska rådet. Hans vittnesmål spelar en viktig roll i Johannesevangeliet av flera skäl. Han kallade Jesus för ”Rabbi” och pekade på de tecken som Jesus gjorde som bevis på sitt gudomliga uppdrag. Redan innan Nikodemus insåg vad han gjorde, gav han alltså bevis för att Jesus var Messias.

Nikodemos såg tecknen i sig som bevis på Jesus gudomliga kallelse, men inte att de pekade på Jesus som uppfyllelsen av de gammaltestamentliga profetiorna om Messias. Nikodemos kom alltså med vissa tvivel; vid denna tidpunkt erkände han inte Jesus som Kristus.

`Läs Joh. 3:3–21. Vad sa Jesus till Nikodemus för att visa att han kunde se rakt igenom honom?`

Jesus känner varje individs hjärta. Hans svar till Nikodemos kan verka abrupt, men han går direkt på sakfrågan. Även om judarna trodde att icke-judar behövde omvändas, var det många som inte förstod att även de, det utvalda folket, behövde en omvändelseupplevelse. Ingen föds frälst, oavsett nationalitet eller vilken kyrka man är uppvuxen i.

Judarnas underbara arv, som gick tillbaka till Abraham, gav dem utan tvekan många tydliga fördelar (se Rom. 3:1, 2). Men det i sig var inte tillräckligt. Jesus berättade det otänkbara för Nikodemos, att han, en lärare och härskare i Israel, måste födas på nytt från ovan!

Jesus konfronterade sedan Nikodemos med hans egen andliga okunnighet: ”Du skall vara lärare för Israel och förstår inte det!” (Joh. 3:10). Hur kunde du, en upphöjd lärare, inte veta detta? Tillrättavisningen måste ha varit överväldigande.

Trots de frågor som Nikodemos hade om Jesus då, tog han senare Jesus parti (se Joh. 19:39).

`Vad innebär det att vara ”född på nytt”, och varför skulle Jesus lägga sådan vikt vid det?`