---
title:  Guds Lamm
date:  21/10/2024
---

Den hebreiska nationen sökte efter en Messias som skulle befria dem från Rom. Målet med Johannesevangeliet var att förändra deras förståelse av Messias så att de i Jesus skulle kunna se uppfyllelsen av profetiorna om den kommande kungen. Messias skulle inte vara en jordisk härskare. Han kom för att uppfylla alla Gamla testamentets löften om sig själv, vilket inkluderar hans personliga offergärning för världens skull, och för att förnya relationen mellan Gud och hans folk.

`Läs Joh. 1:29–37. Vilket tillkännagivande gör Johannes döparen om Jesus? Vilken bild använder han för att skildra honom, och varför är den så viktig för att förstå vem Jesus var och vad hans uppdrag skulle bli?`

Johannes döparens uttalande om Jesus som Guds Lamm stöder syftet med Johannesevangeliet, som är att skapa en förnyad förståelse av Messias verk och natur. Jesus skulle verkligen vara uppfyllelsen av offersystemet, som går tillbaka till löftet om Återlösaren, som först gavs i 1 Mos. 3:15.

”Vid Jesus dop pekade Johannes på honom som Guds Lamm. Det kastade nytt ljus över Messias uppgift. Profetens tankar leddes till Jesajas ord: ’Som ett lamm som förs bort för att slaktas … så öppnade han inte sin mun’ (Jes. 53:7)” (Ellen White, Messias, s. 117).

`Läs Mark. 10:45; Rom. 5:6 och 1 Pet. 2:24. Hur hjälper dessa verser oss att förstå Jesus roll som ”Guds Lamm”?`

Hur mycket mer Johannes döparen än behövde veta om Jesus verksamhet, var han säker på att Jesus var den utlovade Messias, den som hade kommit som en uppfyllelse av profetiorna.

`Fundera djupgående över titeln ”Guds Lamm” för Jesus. Vilka bilder för det tankarna till, och hur hjälper dess koppling till Gamla testamentets offersystem dig att uppskatta det stora priset för vår frälsning?`