---
title:  Filippos och Natanael
date:  23/10/2024
---

`Läs Joh. 1:43–46. Det Filippos säger, hur vittnar det redan om hans tro på Kristus?`

Filippos var från Betsaida, liksom Andreas och Petrus. Han hittade sin vän Natanael och berättade för honom om Jesus. Johannes döparen hade kallat Jesus för ”Guds Lamm”. Andreas hade sagt till Petrus att han hade hittat ”Messias”. Men Filippos kallar Jesus för den som Mose och profeterna skrev om och lägger till namnet ”Jesus från Nasaret”. Att han nämner Nasaret utlöser en skarp reaktion från hans vän.

Natanael verkar ha varit fördomsfull mot den lilla staden Nasaret. En kung skulle väl ändå inte komma från en sådan avlägsen plats. Fördomar förblindar lätt ögonen från att se människor för vad de verkligen är värda. Filippos verkar ha insett, möjligen från tidigare samtal med Natanael, att det rätta sättet att hantera fördomar inte är någon upphöjd filosofisk eller teologisk argumentation utan snarare att bjuda in individen att uppleva sanningen personligen för sig själv. Han sa helt enkelt: ”Följ med och se” (Joh. 1:46). Och det var precis vad Natanael gjorde. Han gick och såg.

`Läs Joh. 1:47–51. Hur övertygade Jesus Natanael om vem han var, och vad var Natanaels svar?`

Mellan vers 46 och vers 47 saknas den avgörande detaljen om hur Natanael reagerade på Filippos inbjudan. Han reste sig dock upp och följde med Filippos. Hans vänskap med Filippos var starkare än hans fördomar, och hans liv skulle förändras från den stunden.

Jesus säger fina ord om Natanael och kallar honom en israelit i vilken det inte finns något svek (Joh. 1:47), en stor kontrast till vad Natanael hade sagt om Jesus (Joh. 1:46). Natanael reagerar med förvåning eftersom han inte hade träffat Jesus tidigare.

Sedan säger Jesus att han sett honom under ett fikonträd, och detta lilla uttalande övertygar Natanael. Jesus hade, genom gudomlig insikt, sett Natanael be och söka efter sanningen under detta träd (se Ellen White, Messias, s. 120, 121). Natanael gör sedan en upphöjd bekännelse och kallar Jesus för Rabbi, Guds Son och Israels Kung. Notera hur den till synes minsta uppenbarelsen leder till den mest storslagna trosbekännelsen.