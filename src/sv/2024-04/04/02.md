---
title:  Johannes döparens vittnesbörd
date:  20/10/2024
---

Som förra veckans studium illustrerade börjar Johannesevangeliet med Jesus Kristus, Ordet, i hans eviga existens före skapelsen. Men i samma prolog framträder Johannes döparen som ett vittne om Jesus. Vissa judar på Jesus tid förväntade sig två messias, en prästerlig och en kunglig. Johannes lär tydligt att Johannes döparen inte gjorde anspråk på att vara en av dessa messias utan snarare var ett vittne till den enda sanna Messias.

`Läs Joh. 1:19–23. Hur förklarade Johannes döparen sin tjänst och sitt uppdrag?`

De religiösa ledarna skickade präster och leviter för att fråga Johannes vem han var. Med höga messianska förväntningar i Judéen var det viktigt för Johannes att klargöra sin relation till dessa förväntningar. Han var inte Ljuset, men han var sänd av Gud för att vittna om Ljuset och förbereda för Messias ankomst (Joh. 1:6–8). Det var därför han svarade dem så tydligt han kunde och sa: ”Jag är inte Kristus” (Joh. 1:20).

Dessutom döpte Johannes med vatten, men Kristus skulle döpa med Anden (Joh. 1:26, 33). Johannes var inte värdig att knyta upp Jesus sandalrem (Joh. 1:27). Kristus hade företräde framför Johannes, eftersom han var före Johannes (Joh. 1:30). Jesus var Guds Son, och Johannes pekade bara på honom (Joh. 1:34, nuB/FB).

`Läs Jes. 40:1–5 och Joh. 1:23. Hur använder Johannes dessa verser?`

På den tiden då vägarna var gropiga och stenfyllda skickades ibland tjänare före kungen för att jämna till väg- och markytorna och ta bort tvära kurvor så att kungens väg skulle bli smidigare. Så, i uppfyllelse av profetian, kom Johannes för att förbereda folkets hjärtan för Jesus.

`På vilket sätt bör vi, som sjundedagsadventister, utföra samma typ av tjänst som Johannes döparen utförde? Vilka är parallellerna?`