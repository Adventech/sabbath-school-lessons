---
title:  Johannes två lärjungar
date:  22/10/2024
---

Två av Johannes döparens lärjungar stod tillsammans med honom när Jesus gick förbi. Johannes utropade: ”Där är Guds lamm!” (Joh. 1:36). De två lärjungarna hade lyssnat till Johannes budskap om Jesus som skulle uppfylla Gamla testamentets profetior om den kommande Messias. Lärjungarna lämnade Johannes för att följa Jesus och insåg att han var större än Johannes döparen och att han var uppfyllelsen av Johannes budskap.

`Läs Joh. 1:35–39. Vad gjorde de två lärjungarna efter att ha hört Johannes vittnesbörd om Jesus?`

De ville vara tillsammans med Jesus och tillbringade dagen med honom. Vem vet vilka fantastiska saker de fick lära sig och uppleva då?

Det måste ha varit stora saker, eftersom de snart ville dela med sig av sina erfarenheter till andra. Andreas, en av de två lärjungarna, hittade genast sin bror Simon och sade: ” ’Vi har funnit Messias’ (Det betyder Kristus)” (Joh. 1:41). När Andreas förde sin bror till Jesus visade Jesus omedelbart att han kände honom och sade: ” ’Du är Simon, Johannes son. Du skall kallas Kefas’ ” (Joh. 1:42). Jesus kände och förstod Petrus. Att Jesus känner en person är ett motiv i Johannesevangeliet. (Se till exempel Joh. 2:24, 25.)

”Om Johannes och Andreas hade haft lika svårt att tro som prästerna och rådsherrarna skulle de inte ha satt sig som lärjungar vid Jesus fötter. De skulle ha kommit till honom som kritiker för att bedöma det han sa. På det sättet stänger många dörren till de mest dyrbara tillfällena. Men så gjorde inte dessa första lärjungar. De hade lyssnat till den helige Andes kallelse i Johannes Döparens predikan. Nu kände de igen rösten från den himmelske läraren. För dem var Jesus ord fulla av friskhet, skönhet och sanning. Ett gudomligt ljus spred sig över undervisningen i Gamla testamentets skrifter. Sanningens många teman visade sig i ett nytt ljus” (Ellen White, Messias, s. 119).

Hela tonvikten i Johannesevangeliet ligger på att belysa vem Jesus är, så att dessa goda nyheter kan delas med världen.

`På vilka sätt har Kristus, och din tro på Kristus, förändrat ditt liv? Vilka andra förändringar skulle du fortfarande vilja se ske?`