---
title:  Människosonen kommer igen
date:  03/04/2023
---

I Upp. 14 finns nyckeltexterna kring Herrens budskap för den sista tidens gudsfolk och världen. Centralt för det hela är Jesus återkomst, uppfyllelsen av hans löfte: ”ni skall få se Människosonen sitta på Maktens högra sida och komma bland himlens moln” (Mark. 14:62).

`Läs Upp. 14:14. Vilken benämning på Jesus används för att beskriva hans återkomst till jorden? Varför tror du att Johannes använder just den?`

Jesus använde benämningen ”Människosonen” om sig själv 82 gånger i evangelierna. Det var en av hans favorittitlar. Han använde den som ett uttryck för att han ville identifiera sig själv med oss. Han är en Frälsare som förstår oss, har upplevt våra frestelser och gått igenom våra prövningar. Han är ”Människosonen” som kommer tillbaka för att hämta oss hem. Den Jesus som kommer för vår skull är densamme som levde bland oss. Han har rätt att återlösa oss eftersom han blev en av oss, och som en av oss mötte han det fulla raseriet av Satans frestelser men besegrade dem.

**Vad lär vi oss av följande bibeltexter i Matteus om Jesus, Människo-sonen?**

`Matt. 16:27`

`Matt. 24:27, 30`

`Matt. 25:31, 32`

Lägg märke till vissa saker i dessa texter:

- Jesus, Människosonen, kommer i härlighet med sina änglar. 
- Han skiljer mellan får och getter (en dom). 
- Nationernas och hela mänsklighetens öde avgörs för evigt.

`Tänk på ordet ”Människosonen” och vad det säger om Jesus som människa. Fastän han var Gud blev han en av oss, lik oss, men till skillnad från oss syndade han aldrig. Vilket häpnadsväckande hopp erbjuder detta för dig när det gäller: 1) att känna Guds kärlek till oss; 2) veta att han kan förstå dina kamper och ge dig seger över dem?`