---
title:  Eviga val
date:  02/04/2023
---

Upp. 14 är Jesus sista nådesbudskap till en fallen och upprorisk värld som i ungefär sextusen år har varit sjunken i synd och ondska. Det ska komma en dag då varje människa på jorden ska fatta sitt slutgiltiga, oåterkalleliga beslut antingen för eller emot Jesus. Uppen-barelsebokens budskap om Kristus rättfärdighet som befriar oss från syndens fördömelse liksom från syndens grepp i våra liv ska eka om och om igen över hela jorden.

`Läs Matt. 24:14 och jämför det med Upp. 14:6. Vilket löfte gav Jesus sina lärjungar beträffande den världsvida spridningen av evangeliet strax före hans återkomst?`

Jesus löfte i Matt. 24:14 att ”budskapet om riket skall förkunnas i hela världen” finner sin slutliga uppfyllelse i Upp. 14:6 som säger att evangeliet ska förkunnas för ”alla länder och stammar och folk och språk”.

Tre gånger säger Jesus i Upp. 22 att han kommer snart (Upp. 22:7, 12, 20). I samband med sin snara återkomst tillägger Herren: ”Den som gör orätt skall fortsätta att göra orätt och den som är oren fortsätta att orena sig, och den rättfärdige skall fortsätta att leva rättfärdigt och den helige att helga sig” (Upp. 22:11). Uppenbarelseboken rör sig mot en härlig höjdpunkt där varje människa leds till ett beslut för eller emot Kristus.

Naturligtvis gör vi varje dag genom våra val i de s.k. ”småsakerna” val som antingen är för eller emot Jesus. Det är inte sannolikt att någon som hela tiden väljer fel i sitt liv nu plötsligt i den sista krisen kommer över till Jesus sida, särskilt när hela den onda världens krafter står mot dem. Nu, idag och varje dag, behöver vi välja att vara trogna mot Kristus och hans bud. ”Ty detta är kärleken till Gud: att vi håller hans bud” (1 Joh. 5:3). Som Ellen White har sagt: ”Jesus ändrar inte på karaktären vid sin ankomst. Förvandlingen måste ske nu. Våra dagliga liv avgör vårt öde” (Last Day Events, s. 295).

`Hur formar Gud våra karaktärer? Vad använder han för att vi ska växa i nåd? Vad kan vi göra för att mer fullständigt låta den heliga Anden förvandla oss till att bli mer lika Jesus?`