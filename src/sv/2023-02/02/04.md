---
title:  Den himmelska domen
date:  04/04/2023
---

`Läs Upp. 14:14 och Apg. 1:9–11. Vilka likheter upptäcker du?`

Johannes säger: ”Och jag såg, och se: ett vitt moln, och på molnet satt en som var lik en människoson” (Upp. 14:14). När Jesus steg upp till himlen berättar Lukas: ”När han hade sagt detta såg de hur han lyftes upp i höjden, och ett moln tog honom ur deras åsyn” (Apg. 1:9). Jesus steg upp i ett moln av änglar och ska komma igen i ett moln av änglar. Änglarna förklarade för de förvånade lärjungarna: ”Denne Jesus som har blivit upptagen från er till himlen skall komma tillbaka just så som ni har sett honom fara upp till himlen” (Apg. 1:11). Det finns en gudomlig sanning inbäddad i detta avsnitt som kanske inte är uppenbar. ”Denne Jesus”, ”Människosonen”, han som vandrade på Nasarets dammiga gator, tjänade folkmassor på Jerusalems gator, botade sjuka i Israels byar och predikade på Galileens gröna kullar ska komma igen.

Människosonen nämns också i ljuset av domen i Dan. 7.

`Läs Dan. 7:9, 10, 13, 14. Varför kallade Daniel Jesus för ”en som liknade en människa” i någonting så allvarligt som domen? Varför är det tröstande att ”Människosonen” är så central i domen?`

I Dan. 7:9, 10 ser Daniel hur den himmelska domstolen tar plats, med tiotusen gånger tiotusen änglalika, himmelska varelser runt tronen. Inför domstolen öppnas de himmelska böckerna inför hela universum. I Dan. 7:13, 14 nalkas Människosonen den uråldrige, Fadern, och tar emot hans eviga rike. Domen visar för hela universum att Fadern, Sonen och den heliga Anden har gjort allt som varit möjligt för att rädda hela mänskligheten. Denna dom rättfärdigar inte bara de heliga utan också Guds egen karaktär mot Satans falska anklagelser (se Job 1–2; Ps. 51:2–6).

`Tänk på att hela ditt liv kommer att rannsakas inför Gud. Vad är då ditt enda hopp när det sker? (Se Rom. 8:1.)`