---
title:  Missionsnytt
date:  07/04/2023
---

#### En kärleksfull Gud

Som ung flicka var Violeta alltid rädd för Gud. På den tiden var kristendomen förbjuden i hennes hemland Rumänien, och ingen talade med Violeta om Gud utom hennes mormor. Men mormor hade inget trevligt att säga om Gud.

”Om du gör fel kommer Gud att straffa dig”, sa mormor.

Violeta fick höra att Gud är allsmäktig och vet allt och straffar varje misstag som människor gör.

Men mormors bild av Gud stämde inte med den skönhet som Violeta kunde se i naturen. På våren såg hon spirande träd med växande löv och senare utsökt god frukt. Hon såg hur löven föll på hösten och grenarna stod tomma hela vintern innan de fick nytt liv på våren. Hon tänkte att Någon måste ta hand om träden.

Hon lyssnade till fåglarnas sång. Någon måste ha lärt varje fågelart att sjunga sin distinkta melodi, resonerade hon.

Hon märkte skillnader mellan människor och djur. Människor kunde fundera och lösa svåra problem, men djur kunde inte det. Förmågan att resonera måste ha kommit från Någon som hade skapat människor för att vara annorlunda än djuren, tänkte hon. Hon bestämde sig för att han måste vara en god Skapare. Men sedan undrade hon om det kunde vara möjligt att den Gud som skapade naturen kunde vara samma Gud som hon kände till.

Som vuxen gick Violeta i kyrkan. Fast bara för att hon trodde att Gud skulle straffa henne om hon inte gjorde det.

När Violeta var lite över 30 år råkade hon ut för en bilolycka. Den dagen hade hon för första gången inte använt säkerhetsbältet. Bilen välte, och hon trodde att hon skulle dö. Hon ropade: ”Gud, hjälp mig!”

Bilen blev totalförstörd, men Violeta kröp ut utan en skråma. Hon var i chock. Alla som såg vraket blev förvånade. Biltaket var intryckt över förarsätet där Violeta hade suttit. Men kraften i kraschen hade fått henne att rulla över i passagerarsätet. Om hon hade använt säkerhetsbältet hade hon säkert dött.

Medan Violeta tittade på vraket kom en kvinna fram. ”Gud älskar dig så mycket”, sa kvinnan. ”Dröj inte. Sök och finn honom.”

Violeta lyssnade misstroget. Kvinnan talade om en annan Gud, inte den stränga Gud som hon kände.

En sommar tillbringade Violeta sin semester vid Svarta havet. En kvinna sålde böcker från ett bord på stranden. Violeta såg att kvinnan sålde böcker om Jesus och bad att få köpa några. Hemma läste Violeta genast boken Messias. Hon ville veta mer om Jesus.

En kort tid senare ringde bokförsäljaren, Yulia, till Violeta. De hade gett varandra sina telefonnummer. Yulia inbjöd henne till gudstjänsten i Adventkyrkan. Yulia och adventistförsamlingen gjorde intryck på Violeta. De tillbad en kärleksfull Gud, en Gud som matchade den bild Violeta hade av den Gud som skapade naturen och mänskligheten.

Idag leder Violeta bibelstudier och undervisar andra människor om skönhetens och kärlekens Gud som hon har funnit i Bibel. ”Han är den Gud som jag sökte när jag var barn”, säger hon. ”Jag tror starkt på att Gud är kärlek.”