---
title:  Skaparen på korset
date:  11/05/2023
---

Hur mycket vi än förundras och tillber Herren som vår Skapare finns där mer. Som vi redan sett men som är värt att se på igen är tanken att vår Skapare också är vår återlösare. Den Gud som skapade oss är densamme som återlöste oss. Den Gud som sade: ”Vi skall göra människor som är vår avbild, lika oss” (1 Mos. 1:26) är samma Gud som utropade på korset: ” ’Eli, Eli, lema sabachtani?’ (vilket betyder: Min Gud, min Gud, varför har du övergivit mig?)” (Matt. 27:46). Tala om skäl att frukta Gud, eller, ännu mer, ge honom ära och tillbe honom också!

Hur kan vi som fallna människor ge ett lämpligt gensvar på en sådan häpnadsväckande sanning? Vad kan vi göra som respons? Den för-sta ängelns budskap talar om detta för oss: ”Frukta Gud och ge honom er hyllning, ty stunden för hans dom är inne. Tillbe honom som har skapat himlen och jorden och havet och vattenkällorna” (Upp. 14:7).

`Läs Joh. 19:16–30, Johannes berättelse om Jesus på korset. När du läser den, tänk på bibeltexter som vi sett på om Jesus som Skaparen, som den i vilken ”skapades allt i himlen och på jorden, synligt och osynligt, troner och herravälden, härskare och makter; allt är skapat genom honom och till honom” (Kol. 1:16). Hur ska vi reagera på detta häpnadsväckande uttryck för Guds kärlek?`

Den första ängelns budskap att tillbe Skaparen kom efter korset, efter att det blivit känt för dem som såg det i universum och för Kristus efterföljare att den ”som har skapat himlen och jorden och havet och vattenkällorna” är densamme som trots att han var Gud ”avstod från allt och antog en tjänares gestalt då han blev som en av oss. När han till det yttre hade blivit människa gjorde han sig ödmjuk och var lydig ända till döden, döden på ett kors” (Fil. 2:7, 8).

Vilket häpnadsväckande skådespel det måste ha varit för dem som kände Jesus innan han kom till jorden som människa. Inte undra på att himmelska varelser också tillber honom. Vad mer skulle vi som återlösts av hans blod kunna göra än tillbe vår Skapare och återlösare?

`Varför är det omöjligt att fallna människor skulle kunna lägga till någonting i vad Kristus gjort på korset? Vilka av våra gärningar skulle kunna lägga till någonting i vad vår Skapare redan har gjort för oss?`