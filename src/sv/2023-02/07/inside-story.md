---
title:  Missionsnytt
date:  12/05/2023
---

#### Från tiggare till försörjare

Amula Khatun i Bangladesh var på randen av att ge upp om livet. Hennes man hade dött alldeles för tidigt, han var bara 36 år gammal när han gick bort. Hennes äldsta son hade dött i cancer. Hennes två döttrar hade gifts bort alldeles för tidigt för att hon skulle få en hemgift som kunde hjälpa henne att ta hand om sig själv och de tre yngsta sönerna för en kort tid. Alla tre av de yngsta sönerna hade blivit skadade på olika sätt i en fruktansvärd olycka!

Amula kunde inte ens ge sina barn två måltider per dag. Som om inte det var nog måste hon bygga sitt hem i den fattigaste delen av floddeltat där översvämningarna varje år spolade bort allt de hade!

Amula var tiggare, och livet verkade så hopplöst! Det var som att springa mot en orkan och tro att man skulle kunna komma någonstans!

Amulas granne hade börjat i en av ADRA-grupperna, och hon berättade om hur hon hade fått det mycket bättre efter att hon hade fått lära sig hur hon kunde odla rätt grödor på sin lilla jordplätt. När Amula själv såg gurkorna och andra grönsaker som grannen odlade gav det henne tro på att hon kanske skulle kunna göra någonting åt sin situation.

Hon blev medlem i en ADRA-grupp och började lägga undan en liten del av pengarna som hon fick när hon tiggde. En dag fick hon besked om att hon kunde få ta sitt första lån på ca. 900 kronor. Hon köpte en rickshaw som en av sönerna kunde sköta och få in pengar genom att transportera människor och varor, och hon började odla. Med tiden började hon också hålla höns för att kunna sälja ägg och kycklingar.

Hennes söner började få lite mer mening i sina liv när de kunde hjälpa sin mamma med körningarna och odlingarna. De visste att arbetet skulle ge mer mat på bordet och ge dem en chans att leva ett bättre liv och med tiden kunna gå i skolan.

Amula blev medlem i ADRA-gruppen år 2019, och två år senare var hon inte längre tiggare, hon var egenföretagare. Hon betalade tillbaka sitt första lån och kunde ta ett nytt för att lägga till en vagn på deras rickshaw som gjorde att mer varor kunde transporteras. Hon har planterat fruktträd, träd för att sälja som ved och byggnadsvirke, örtträd för att kunna sälja te och andra örter i tillägg till ägg, höns och grönsaker.

”Jag vet att utan ADRA:s hjälp hade jag drunknat i hopplöshet”, säger Amula. ”Floden hade fortsatt att dränka allt vi hade varje år, och jag skulle ha fortsatt att tigga för att överleva. Jag kommer alltid att vara evigt tacksam för att ADRA finns och för det arbete de gör för oss som är de fattigaste och mest sårbara.”

Livet är fruktansvärt svårt för så många människor som har drabbats av olyckor, sjukdomar och död. ADRA finns där för att ge dem hoppet tillbaka. ADRA fortsätter att förändra världen – ett liv i taget!