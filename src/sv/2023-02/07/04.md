---
title:  En Gud som är nära
date:  09/05/2023
---

Skapelsens Gud som är orsaken till solens, månens och stjärnornas existens, vars vördnadsväckande kraft skapade denna planet och fyllde den med allt levande, är också en Gud som är intresserad av var och en av oss. Han är den Gud som befriade sitt folk från slaveriet i Egypten, ledde dem på deras ökenvandring, fick Jerikos murar att rasa och besegrade Israels fiender. Samme Gud som lät sin oändliga kraft skapa universum låter den oändliga kraften besegra ondskans makter som för krig om oss.

`Läs 2 Kor. 5:17; Ps. 139:15–18; Apg. 17:27 och Kol. 1:17. Vad lär dessa verser oss om Guds närhet?`

Teologerna talar om Guds transcendens. Det är föreställningen att Gud finns över och ovanför allting i skapelsen. Men de talar också om Guds immanens. Det är föreställningen att Gud även finns i vår värld på något sätt, och som den bibliska historien visar också är nära och intimt involverad i den. Fastän Herren ”tronar upphöjd och helig” finns han ”hos den modlöse och försagde” (Jes. 57:15). Som Jesus sade när han talade om sina trogna efterföljare: ”jag i dem och du i mig, de skall fullkomnas och bli ett. Då skall världen förstå att du har sänt mig och älskat dem så som du har älskat mig” (Joh. 17:23). Det går inte att komma närmare än så.

De fantastiska nyheterna om vår Gud är att hans storhet och makt är så enorm att de når genom kosmos in i vart och ett av våra liv. Han lovar att göra oss nya, forma oss, förvandla oss till hans avbild. Tänk på vad det innebär. Den Gud som skapade och som uppehåller miljarder galaxer är densamme i vilken vi ”lever, rör oss och är till” (Apg. 17:28). Han verkar också i och förnyar våra hjärtan, renar oss från synd och gör oss till nya skapelser i Kristus. Vilken kraftfull, trösterik tanke är det inte att inse att vår Gud, en Gud med en sådan kraft, älskar och tar hand om oss.

`Hur kan vi hämta tröst och hopp från förståelsen av Guds immanens? Eller skrämmer den dig, eftersom Gud känner till dina mörkaste hemligheter? Hur kan evangeliet ge dig frid i det sammanhanget?`