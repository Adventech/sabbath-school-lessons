---
title:  Tillbe Skaparen
date:  08/05/2023
---

`Läs Upp. 14:7. Hur avslutas den första ängelns budskap? Vilken slutlig vädjan finns i detta budskap inför domens stund? (Se även Jes. 40:26; Joh. 1:1–3; Rom 1:20.)`

Upp. 14:7 slutar med en stark uppmaning att tillbe Skaparen. Den maningen är särskilt viktig nu när större delen av den vetenskapliga och även den kristna världen har accepterat evolutionen, en lära som angriper själva hjärtat av allting bibliskt och kristet. Om evolutionen var sann faller många delar av vår tro. Så avgörande är denna fråga.

Uppenbarelsebokens slutliga vädjan har sin grund i Bibelns första bok, Första Moseboken. Vi förstår aldrig den kosmiska striden om tillbedjan till fullo om vi inte förstår skapelsens betydelse. ”I begynnelsen skapade Gud himmel och jord” (1 Mos. 1:1). Denna vers är grunden för hela Bibeln. ”I begynnelsen skapade Gud.” Det hebreiska ordet för ”skapa” är bara, ett verb som uteslutande används med Gud själv som subjekt.

För att få en liten idé om hur obegränsad Guds makt är, låt oss betrakta en detalj i hans skapelse: solen. Solen producerar mer energi under en sekund än vad mänskligheten har producerat med hjälp av olja, gas, kol eller eld sedan tidens begynnelse.

Solens diameter är ca 1, 4 miljoner km och den skulle kunna innehålla en miljon planeter av jordens storlek. Men solen är bara en av åtminstone 100 miljarder stjärnor i vår galax, Vintergatan. En stjärna som kallas Pistolstjärnan ger så mycket som tio miljoner gånger den energi som vår sol ger. En miljon stjärnor av samma storlek som vår sol kan lätt inrymmas i Pistolstjärnans sfär. Hur kan vi ens börja förstå skapelsen med våra sinnen?

Skapelsen visar Guds vördnadsväckande och obegränsade makt. Hans skaparmakt är inte bara orsak till himlens och jordens uppkomst utan har verkat för hans folk genom århundraden. Han är den Gud som är början till denna värld, som alltid är närvarande i denna värld, och som aldrig överger sitt folk i den här världen.

`Trots att vi jämfört med skapelsen är så små dog Kristus ändå för oss. Hur förstärker den överväldigande storheten hos skapelsen verkligheten av Guds kärlek?`