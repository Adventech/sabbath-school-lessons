---
title:  Sabbaten och evig vila
date:  18/05/2023
---

Sabbaten är en tillflykt i en sliten värld. Varje vecka lämnar vi den här världens bekymmer och träder in i Guds retreatcenter, sabbaten. Den kände judiske författaren Abraham Heschel kallar sabbaten för ”ett palats i tiden”. Var sjunde dag kommer Guds himmelska palats ner från himlen till jorden, och Herren inbjuder oss till sin härlighets närvaro för dessa 24 timmar för att tillbringa tid i en nära gemenskap med honom.

I sin bok om sabbatens skönhet och helighet skriver Heschel om sabbatens betydelse så här: ”Sabbaten är en metafor för paradiset och ett vittnesbörd om Guds närvaro. I våra böner förväntar vi oss en messiansk tidsålder som ska vara en sabbat, och varje sabbat förbereder oss för den erfarenheten: om man inte lär sig att njuta av sabbatens smak … blir man oförmögen att glädjas åt evighetens smak i den kommande världen.”

Vid skapelsen byggde Jesus en speciell boning åt oss. Vi kan finna en tillflykt där. Vi kan känna oss trygga där. Hans verk är fullständigt. Det är fullbordat. När vi vilar på sabbaten vilar vi i hans kärleksfulla omsorg. Vi vilar i förväntan på vår eviga vila i den nya himlen och på den nya jorden som snart ska komma.

`Läs Jes. 65:17; 66:22; 2 Pet. 3:13 och Upp. 21:1. Hur pekar sabbatsfirande för oss mot evigheten?`

Samma Gud som skapade jorden för första gången ska skapa den på nytt, och sabbaten förblir en evig symbol för honom som Skaparen (se Jes. 66:23). Judarna hade faktiskt sett på sabbaten som en symbol, en försmak av det som på hebreiska kallas olam haba, den kommande världen.

De tre änglarnas budskap som flyger över himlens mitt och vädjar till oss att tillbe Skaparen är himlens svar på mångas hopplösa missmod under det tjugoförsta århundradet. Det pekar på vår Skapare, honom som först gjorde allting, och på vår återlösare, honom som efter domen, när synden utplånats, ska göra allting nytt. ”Och han som satt på tronen sade: ’Se, jag gör allting nytt.’ Och han sade: ’Skriv, ty dessa ord är trovärdiga och sanna’ ” (Upp. 21:5).

`Hur kan du personligen göra sabbaten till en försmak av himlen i ditt eget och din familjs liv?`