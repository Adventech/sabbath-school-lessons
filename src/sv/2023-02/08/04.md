---
title:  Ett knappast dolt bedrägeri
date:  16/05/2023
---

I ett försök att förstöra det unika i vår skapelse har djävulen kommit med ett knappast dolt bedrägeri. Det är även accepterat av många bland oss och går ungefär så här: Gud är första orsaken till skapelsen men använde långa tider för att föra livet till dess existens. Evolutionen var den process han använde. Detta tankesätt försöker harmoniera ”vetenskapliga data” med berättelsen i Första Moseboken. Det innebär att skapelsedagarna var långa obestämda tidsåldrar och att livet på jorden är miljarder år gammalt.

`Läs Ps. 33:6, 9 och Heb. 11:3. Vad lär dessa klara bibeltexter oss om hur Gud skapade världen?`

Den bibliska berättelsen är tydlig. Gud ”talade och allt blev till, han befallde och det skedde” (Ps. 33:9). ”I tro förstår vi att världen har formats genom ett ord från Gud” (Heb. 11:3). Första kapitlet i Första Moseboken bekräftar att Gud skapade världen på sex bokstavliga 24-timmars dagar och vilade på den sjunde. Den språkliga strukturen i 1 Mos. 1 och 2 tillåter inget annat. Även bibelforskare som inte tror på en bokstavlig sexdagars skapelse erkänner att författaren avsiktligt talade om sex dagars skapelse.

Det hebreiska ordet för ”dag” i 1 Mos. 1 är jom. Varje gång i Bibeln då ett numerärt adjektivattribut modifierar ordet jom (tredje eller vilken dag som helst) begränsar det denna tidsperiod till 24 timmar. Det finns inget ställe i Bibeln där substantivet jom tillsammans med ett numerärt attribut skulle antyda en obegränsad tidsperiod. Utan undantag är det alltid ett 24 timmars dygn.

En omedelbar slutsats är också att om Gud inte skapade världen på sex bokstavliga dagar, vilken betydelse har då sjundedagssabbaten? Varför skulle Gud ge en befallning om den? Det skulle vara absolut meningslöst att lämna sabbaten som en evig påminnelse om en sexdagars skapelsevecka om någon skapelsevecka aldrig fanns. Att acceptera långa tidsperioder för skapelsen är att ifrågasätta själva behovet av sjundedagssabbaten. Det ifrågasätter också allvarligt Bibelns integritet.

Genom att angripa sabbaten utmanar Satan själva centrum av Guds auktoritet. Vad skulle kunna vara mer effektivt i att söka förstöra minnet av en sexdagars skapelse än att förneka verkligheten i en sexdagars skapelse? Det är inte underligt att så många, även kristna, ignorerar sjundedagssabbaten. Vilken bakgrund för det slutliga bedrägeriet!