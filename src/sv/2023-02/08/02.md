---
title:  Domen, skapelsen och ansvaret
date:  14/05/2023
---

Om vi bara är en samling slumpmässigt formade celler, helt enkelt en slumpmässig produkt och inte mer än en utvecklad afrikansk apa då skulle livet inte ha mycket mening. Om vi bara är en av drygt åtta miljarder människor som sliter i varandra för att få livsutrymme på jordplaneten, då mister livet sin mening utöver att vi bara överlever. Däremot ger Bibelns skapelse livet en mening och ett moraliskt imperativ att leva. Gud har skapat oss, och vi är ansvariga inför honom. Den som har skapat oss håller oss ansvariga. Han har upprättat normer även i en värld av ”moralisk relativism”.

`Läs Upp. 14:7; Rom. 14:10 och Jak. 2:8–13. Vad antyder domen i frågor som ansvar och skyldigheter? Hur är domen, Guds bud och tillbedjan sammankopplade?`

Budskapet från de tre änglarna som flyger över himlens mitt i Upp. 14 är att ”stunden för hans dom är inne” (Upp. 14:7). Då vi skapades av Gud med förmåga till moraliska val är vi ansvariga för våra beslut. Om vi bara var en slumpmässig samling celler, bara produkter av vårt arv och vår miljö, skulle våra handlingar till stor del avgöras av krafter som vi inte har någon kontroll över.

Men domen antyder att vi har moraliskt ansvar. I denna krisens stund i jordens historia, i domens stund, manar Gud oss att fatta beslut i ljuset från evigheten. Den första ängelns allvarliga vädjan: ”Tillbe honom som har skapat himlen och jorden och havet och vattenkällorna” (Upp. 14:7) erkänner att grunden för all tillbedjan är att vi är skapade av Gud.

Att vi håller fast vid den bibliska sabbaten visar vår tro på att Jesus är värdig att tillbes som vår Skapare. Det visar att vi accepterar hans tio budord som gudomligt inspirerade principer för ett fullödigt liv. Eftersom lagen är grundvalen för Guds styre och en uppenbarelse av hans karaktär blir den normen för domen. Vår trohet mot sabbatsbudet är ett erkännande av vår överlåtelse till att leva ett liv i lydnad.

`Hur påverkar vår förståelse av skapelsen hur vi uppför oss? Vilket samband har arv och miljö till våra dagliga val? Hur kan vi, genom Guds nåd, övervinna våra karaktärsdefekter som vi i första hand inte valt?`