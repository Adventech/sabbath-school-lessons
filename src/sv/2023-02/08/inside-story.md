---
title:  Missionsnytt
date:  19/05/2023
---

#### Från Los Angeles till Rom

Från Los Angeles till Rom

När Melanie hade tagit sin examen från ett universitet i Los Angeles tyckte hon att det var dags att roa sig. Hon älskade att resa och ha kul.

Melanie var i Rom när hon fick telefonsamtalet om att hennes lillebror Randy hade dött. Han var bara 20 år. Han var den yngsta av fem syskon. Han och Melanie hade stått varandra nära. Läkarna misstänkte en hjärtattack.

Förtvivlad åkte Melanie hem till Los Angeles för att få svar. Varför dog Randy? Hon funderade över vad som händer efter döden. Hon undrade om det finns någon mening med livet.

Melanie trappade upp sitt sociala liv i ett försök att döva sin smärta och få tyst på sina tankar.

Hon blev kär i en italienare och flyttade med honom till Italien. Två och ett halvt år senare avslutade de sitt förhållande, och Melanie började på nytt gå på fester och tillställningar samtidigt som hon satsade på en skådespelarkarriär i Rom.

Men inom sig kände hon en tomhet som roliga fester och ambitioner inte kunde fylla. Varje morgon kände hon sig ledsen när hon vaknade. Meningen med livet tycktes ha gått henne förbi.

En dag hittade hon ett program om Danielsboken och profetior i Bibeln på YouTube. Hon tyckte att det lät fascinerande och öppnade sin bibel för att se om det som presentatören sa stämde med Bibeln. Hon läste böcker om Babylons, Medien-Persiens, Greklands och Romar-rikets historia. Allt verkade stämma överens med det hon hade hört i programmet.

”Det här är helt sant”, viskade hon för sig själv. Så föll hon på knä och grät.

”Fester, droger och alkohol gör mig inte glad på riktigt”, bad hon. ”Jag kan inte fortsätta att leva så här. Jesus, du måste ändra något i mitt liv och i mig.”

Melanie fortsatte att titta på YouTube-serien, och fick veta att programledaren var adventist. Hon jämförde allt han be-rättade om med Bibeln. Hon läste Bibeln ofta. Hon började fira sabbaten hemma.

Efter två år fick hon en stark önskan att gå i kyrkan på sabbaterna. Under en sökning på nätet hittade hon en adventist-kyrka inte långt från hennes hem. Hon gick dit på sabbaten. Hon berättade för den första personen som hon träffade, en äldre man, att hon ville bli döpt.

Mannen blev förvånad. Hon förklarade att hon hade läst Bibeln i två år och följde dess lärdomar.

I dag säger Melanie att hon har hittat meningen med livet. Det är att berätta för andra om Jesus kärlek och hennes hopp om hans snara återkomst.

Melanie lämnar broschyrer och hälso-tidningar på bussar och restauranger i Rom. Hon ger infokort om kyrkan och adventistradion till människor hon lär känna på gymmet. Hon ser fram emot att träffa Jesus – och att återförenas med sin bror Randy.