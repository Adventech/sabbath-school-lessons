---
title:  Vredens vin
date:  22/05/2023
---

`Läs Upp. 17:1, 2, 15 och 18:1–4. Hur omfattande är Babylons inflytande?`

Det fallna kyrkliga systemet har ett internationellt inflytande och påverkar människor runt omkring i världen med sina bedrägerier. Satan är rasande för att evangeliet förkunnas för ”alla länder och stammar och språk och folk” och för att ”budskapet om riket skall förkunnas i hela världen och bli till ett vittnesbörd för alla folk”, så han tar till varje tillgängligt bedrägeri för att fånga sinnena hos ”jordens invånare” (Upp. 14:6; Matt. 24:14; Upp. 17:2).

Upp. 17:2 fortsätter med att förklara mysteriet med det stora Babylon genom att hon ”horat med” jordens kungar. Vad är hor? Det är en illegitim förening. I den fallna kyrkan är det en förening med staten. I det sanna kyrkliga systemet är det en förening med Jesus Kristus. Den fallna kyrkan ser till jordens politiska ledare för makt och auktoritet. Den söker staten för att påtvinga sina påbud. I stället för att hämta sin styrka från Jesus som kyrkans sanna huvud ser hon på staten för stöd.

Upp. 17:2 fortsätter med sin dramatiska bild: ”Henne har kungarna på jorden horat med, och jordens invånare har berusat sig med hennes otukts vin.” I Nya testamentet står ren druvjuice som symbol för Kristus ofördärvade, rena blod som utgöts för vår frälsning på korset (Matt. 26:27–29). I Luk. 22:20 säger Jesus: ”Denna bägare är det nya förbundet genom mitt blod.” När det rena nya vinet fördärvas och Guds Ords undervisning ersätts av mänskliga religiösa ledares blir det ”Babylons vin”. (Se Matt. 15:9.)

Lägg också märke till att Gud kallar sitt folk ut ur Babylon. Med andra ord: hur korrupt och ont systemet än är, är dess vidd så omfattande att det åtminstone för en tid når Guds trogna, ”mitt folk” (Upp. 18:4), som han kallar dem. Men tiden kommer då Gud kallar dem ut från det korrupta och onda systemet, som håller på att falla på grund av sin korrupta och onda natur, detta som blivit ”ett tillhåll för demoner, ett näste för alla orena andar, ett näste för alla orena och avskyvärda fåglar” (Upp. 18:2).

`Vilken roll har de som förkunnar de tre änglarnas budskap när Gud kallar ”mitt folk”, hans folk, ut ur Babylon?`