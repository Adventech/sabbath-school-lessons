---
title:  Kallelse till överlåtelse
date:  24/05/2023
---

Uppenbarelsebokens vädjan är en allvarlig kallelse till överlåtelse, sammanfattad i de två kvinnornas symbolik i Uppenbarelseboken. Även om det ibland kan verka som om Guds folk slagits ner i den kosmiska striden mellan sanning och villfarelse lovar Gud att hans församling till slut ska segra.

`Jämför Matt. 6:18 och Upp. 17:14. Vilket löfte gav Jesus sina lärjungar beträffande hans församling?`

Kristus är sin församlings fasta grund som den är byggd på. Däremot har Babylon, som vi sett, ofta sina rötter i mänskliga läror och traditioner. Varje religiös ledare som sätter mänskliga åsikter eller traditioner i stället för eller över Guds uppenbarade vilja i Bibeln odlar helt enkelt den babyloniska förvirringen.

På det forntida Babylons tid var religionen och staten ett och samma. När kung Nebukadnessar satt i sitt tempel på sin kungatron förde han antagligen gudarnas talan. Vid ett tillfälle, som uppror mot den sanne Guden, gav den babyloniske kungen ett påbud som tvingade och befallde alla hans undersåtar att böja sig för honom. Det är en kraftfull symbol på vad Guds trogna folk som vägrar att tillbe det falska ska möta i den sista tiden. (Se Dan. 3.)

I den sista tiden av jordens historia ska ett statskyrkosystem uppstå, ett andligt Babylon, med en andlig ledare som hävdar sig tala som Gud. Hans ord förklaras vara ord från Gud själv och hans påbud Guds påbud. Genom århundraden har de romerska påvarna deklarerat att de står på Guds plats på jorden. I sin encyklika den 20 juni 1894 skrev Leo XIII: ”Vi har på den här jorden den Allsmäktige Gudens plats.” Ferraris Ecclesiastical Dictionary tillägger: ”Påven har så stor dignitet och är så upphöjd att han inte längre bara är människa utan som om han var Gud och Guds vikarie.” Aposteln Paulus lägger till dessa avslöjande ord om denna makt: ”… motståndaren, han som förhäver sig över allt som kallas gud eller heligt och sätter sig i Guds tempel och utger sig för att vara Gud” (2 Thess. 2:4).

`Eftersom vi redan sett att Gud har trogna människor i ”Babylon”, varför bör vi vara försiktiga med hur vi talar om det, och varför behöver vi akta oss för att döma människor som individer, i motsats till själva systemet?`