---
title:  Det stora Babylons mysterium
date:  23/05/2023
---

`Läs Upp. 17:4–6. Vad lär dessa verser oss om detta onda systems natur?`

Som vi sett beskriver Upp. 17 ett fallet religiöst system som för in i den kristna tron många läror från Gamla testamentets Babylon.

”För att försöka förstå Babylons natur behöver vi gå tillbaka till den första hänvisningen till detta i Bibeln, i Första Moseboken. Allting började på Shinars slätt, ett område i södra delen av Mesopotamien, dagens södra Irak, som kallades Babylonien. Det var där Babels torn byggdes, en symbol för människans självtillräcklighet, självbevarande och oberoende av Gud ([1 Mos.] 11:1–4)” (Ángel Manuel Rodríguez, ”The Closing of the Cosmic Conflict: Role of the Three Angels’ Messages”, s. 43).

Babels torn, på platsen för det forntida Babylon, var byggt i direkt uppror mot Guds ord. Babels byggare byggde detta monument till sin egen ära, och Gud förbistrade deras språk. Berättelsen i Första Moseboken uttrycker det så här: ”Därför kallas den Babel, ty där skapade Herren språkförbistringen på jorden” (11:9).

Så ont är detta system att det beskrivs som ”berusad av blodet från de heliga och blodet från Jesu vittnen” (Upp. 17:6), skrämmande bilder av hur korrupt Babylon är (se även Jes. 49:26).

Väsentligen representerar det andliga Babylon en religion grundad på mänskliga beteenden, etablerad på mänskliga idéer och understödd av mänskliga traditioner. Det är en religion formad av människor och kanske ibland byggd av briljanta mänskliga religiösa ledare, men den står i motsats till evangeliets kraft och mot församlingen som Jesus byggt, en församling byggd på kärlek, inte våld.

Uppenbarelseboken beskriver dessa två religiösa system. Det första visar full förtröstan på Jesus och beroende av hans ord. Det andra visar förtröstan på människans auktoritet och beroende av mänskliga religiösa lärare. Det ena är Kristus-centrerad tro med fullständigt beroende av hans nåd, offer och försoning för frälsning. Det andra är humanistisk tro som ersätter det fullständiga beroendet av Kristus för frälsning med ett beroende av kyrkans traditioner.

`Hur kan vi skydda oss själva för Babylons subtila inflytande, som benägenheten att, hur lätt det än är, bli beroende av oss själva och inte helt av Gud?`