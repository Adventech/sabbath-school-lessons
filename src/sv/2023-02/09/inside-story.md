---
title:  Missionsnytt
date:  26/05/2023
---

#### Fånge med radio

Någon gav Paulo en liten radio medan han satt i fängelse i Portugal. Radion var det enda som Paulo, en högutbildad forskare, hade som tidsfördriv. När han letade efter radiostationer var den enda han fick kontakt med den som drevs av Adventistsamfundet. Paulo var dock tvungen att stå på en viss plats vid fönstret om signalerna skulle nå fram. Han lyssnade ofta på Adventistsamfundets sändningar.

Efter ett tag blev Paulo förflyttad till ett annat fängelse. Han var inte glad över det, eftersom det inte var dit han hade hoppats att han skulle skickas. Men det nya fängelset låg närmare Adventistsamfundets radiostation, och Paulo kunde höra programmen bättre på sin radio.

Paulo skrev ett långt brev till radiostationen. Han berättade varför han satt i fängelse och att han lyssnade på radiostationen.

”Mitt liv förvandlas av det jag hör varje dag”, skrev han.

Ledaren för radiostationen blev förvånad över att Paulo hade lyckats lyssna på radiosändningarna i sitt första fängelse. Själv bodde han i närheten av fängelset och hade aldrig fått kontakt med radiosignalen.

Under covidpandemin sände radiostationen gudstjänster på sabbaterna. Paulo hade lyssnat till dessa. Under en gudstjänst erbjöds lyssnarna att anmäla sig till att studera Bibeln. Paulo anmälde sig och började studera Bibeln via samfundets brevskola med en handläggare som heter Ana.

Paulo bad Ana att studera Bibeln med flera andra fångar. Ana undervisar gärna intagna, men hon ville få Paulo att bli involverad i undervisningen. Så hon uppmuntrade honom att själv studera Bibeln med sina medintagna.

Paulo var orolig för att han inte vet tillräckligt om Bibeln för att undervisa om Jesus. Men Ana har fortsatt att uppmuntra honom. Han studerar Bibeln med en person och pratar om Jesus med två eller tre andra. Han har även talat om Jesus med sin psykolog. I Portugal måste intagna som inte är tvungna att få psykologisk behandling ges möjlighet att söka rådgivning. Paulos psykolog är ateist. Paulo berättade för psykologen om Jesus, och psykologen frågade: ”Hur kan du som forskare tro på något som vetenskapen inte kan bevisa?” Och sedan tillade han: ”Allt du tror på är en saga.”

Rådgivningssessionerna har förvandlats till samtal om tro. Paulo känner att den heliga Anden vägleder honom. Saker som han har studerat men inte har planerat att säga kommer till hans sinne.

Paulo skrev till Ana att livet i fängelset inte är lätt. Men det har fört något gott med sig. ”Jag tror att det gav mig det möte med Jesus som jag behövde”, skrev han. ”När jag ser tillbaka kan jag se hur Gud har gripit in för att förvandla mitt liv.”

Ana säger att Paulo sitter i fängelse för att han fattade dåliga beslut. ”Ändå tror jag att han är kallad till att hjälpa andra att få ett möte med Jesus på en plats som jag och många andra inte har tillgång till”, säger hon. ”Även om han inte har upptäckt det än.”