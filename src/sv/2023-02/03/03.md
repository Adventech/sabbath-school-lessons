---
title:  Ett ”evigt” evangelium
date:  10/04/2023
---

Lägg märke till att de tre änglarnas budskap börjar med ”evigt” evangelium. Om vi inte förstår djupet i evangeliet missar vi hela poängen med de tre änglarnas budskap. Vi kan aldrig till fullo förstå budskap om stunden för Guds dom, Babylons fall eller odjurets märke om vi inte förstår evangeliet.

`Läs 1 Kor. 15:1–4; Rom. 3:24–26 och 5:6–8. Hur presenteras det ”eviga evangeliet” i dessa texter? Vilket fantastiskt hopp finns här för oss?`

Evangeliet är oerhört goda nyheter om Kristus död för våra synder, hans härliga uppståndelse och hans alltid närvarande kärlek och omsorg om oss. Genom tro på hans utgjutna blod och hans uppståndelsekraft befrias vi från både syndens straff och makt. Kristus genomsyrade aposteln Paulus tankar och var centrumet för hans undervisning och förkunnelse. Den korsfäste Kristus återlöste honom från fördömelsen och skulden från hans förflutna. Den uppståndne Kristus gav honom kraft för nuet och den återvändande Kristus gav honom hopp för framtiden.

Lägg märke till följande poänger i dessa avsnitt i Romarbrevet:

- Vi rättfärdigas fritt av nåd.
- Nåd är en deklaration av Guds rättfärdighet.
- Nåden rättfärdiggör dem som genom tro tar emot Jesus.
- Guds kärlek visades för oss medan vi fortfarande var syndare.

Kristus nåd är oförtjänt och oberättigad. Jesus dog en ångestfull, smärtsam död som syndare förtjänar att dö. Han erfor Guds fulla vrede och dom över synden. Han förkastades så att vi kan tas emot. Han dog den död som var vår, så att vi kan leva det liv som var hans.

Är det då något att undra över att frälsningen måste vara genom tro, utan laggärningar? Vad skulle vi kunna lägga till, vad skulle våra gärningar, ens de bästa som utförts i den heliga Andens fullhet, kunna lägga till det som Kristus har gjort för oss på korset?

Denna plan, frälsningsplanen, hade lagts redan före tidens början (2 Tim. 1:9; Tit. 1:2; Ef. 1:4). Det hjälper oss att förstå varför det kallas ett ”evigt evangelium”. Innan världen skapades visste Gud vad som skulle hända och lade därför en frälsningsplan för att bemöta den kris som slutligen skulle komma.