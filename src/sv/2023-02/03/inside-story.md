---
title:  Missionsnytt
date:  14/04/2023
---

#### Från flyktingbarn till ADRA-arbetare

Elsies första år som barn var lyckliga. Hennes far hade en bra ställning i Namibia och tjänade bra. Familjen hade ett stort hus och all mat och alla leksaker man kan tänka sig – tills dagen då det kom män för att hämta hennes far. Han hade deltagit i ett uppror i en del av Namibia som ville bli självständig.

Nu förvandlades livet för Elsie, från rikemansdotter till flykting! Det var mycket svårt för henne att komma till ett nytt land med ett nytt språk och leva i ett flyktingläger.

När Elsie växte upp studerade hon till labbtekniker och började en relation med en man som verkade trevlig. Församlingen hon växt upp i hade hon lämnat. Hon flyttade ihop med mannen och fick tre barn. Men livet var hårt. Hennes sambo började misshandla henne, och snart blev det mycket allvarlig misshandel.

Hennes far dog, och hennes mor flyttade tillbaka till Namibia. Skulle Elsie flytta tillbaka med sina barn? Skulle hon våga lämna sin våldsamma sambo, eller skulle värre saker ske om hon lämnade? Till slut beslöt hon sig – hon skulle flytta och ta med barnen.

Medan hon letade efter arbete i sitt hemland kom hon i kontakt med ADRA Namibia som arbetade med ungdomsprojektet YEP (Youth Empowerment Project) i församlingen som hon själv hade kommit tillbaka till och funnit ro i efter alla turbulenta år. Hon anmälde sig för att bli en vuxenmentor. Hon märkte att hon älskade att arbeta med ungdomar. Hennes egna tunga upplevelser hjälpte henne att förstå deras olika påfrestande situationer, och de märkte att det var lätt att prata med henne och anförtro sig.

ADRA-ledaren som arbetade med de olika grupperna lade märke till Elsie. Hon var så engagerad, och man kunde märka att detta arbete hjälpte henne att också komma till rätta med sitt eget liv. ADRA Namibia behövde en assistent och erbjöd Elsie jobbet.

Elsie blev jättelycklig när hon blev tillfrågad om hon ville arbeta som en av assistenterna i YEP-programmet! Det var som om hennes drömmar hade blivit förverkligade – hon skulle få arbeta med det hon hade lärt sig att älska, och hon skulle få betalt för det!

Jag möter Elsie på en YEP-workshop i Zambia. Hon är så enormt entusiastisk över allt hon får lära sig om hur ADRA arbetar, och hon upplever att hon får mycket kunskap som hjälper henne att göra ett ännu bättre arbete.

Flera av ungdomarna som Elsie arbetar med idag har helt förändrat sina liv. En del har kommit tillbaka till församlingen, en del har brutit sig ur missbruk av olika slag, och en del har studerat eller börjat arbeta för att klara sig själva i livet. Elsie och andra som arbetar i programmet lyssnar på ungdomarna, ger dem råd och hjälper dem att hitta utbildningar och arbetstillfällen som kan ge dem möjligheter till ett eget, ansvarsfullt liv. Elsie är så tacksam till både ADRA och vår Herre för att hon som var flykting idag hjälper andra i samma situation!