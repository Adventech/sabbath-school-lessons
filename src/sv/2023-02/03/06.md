---
title:  En missionsrörelse
date:  13/04/2023
---

Genom insiktsfullt, djupt bibelstudium fick de tidiga adventisterna en växande förståelse för betydelsen av dessa budskap. De insåg att Gud hade ett aktuellt budskap som getts för denna generation, ett viktigt budskap för den sista tiden som måste förkunnas för alla länder, stammar, språk och folk, för att förbereda världen för Kristus återkomst. De tre änglarnas budskap har varit adventistmissionens motivation sedan dess början.

År 1874 sände Generalkonferensen ut vår första missionär till Europa. Ellen White kallade John Andrews ”den ädlaste mannen bland oss”. Andrews talade åtminstone sju språk, kunde Nya testamentet utantill och kände till det mesta av Gamla testamentet. Han var en lysande lärd man, en framstående skribent, en kraftfull predikant och en kompetent teolog.

Varför skicka ut en man som han till en plats där det fanns få troende? Varför sända ut ”den ädlaste mannen” som fanns till ett okänt missionsfält? Varför var han villig att åka? Hans hustru hade dött några år tidigare. Varför skulle han vilja lämna familjen och vännerna bakom sig i USA och segla med sina två barn till ett okänt land och riskera allt för Kristus skull?

Det finns bara en anledning. Han trodde att Jesus skulle komma snart, att budskapet om sanningen för den sista tiden måste ut i hela världen.

Genom vår historia har de mest lysande och duktigaste bland oss rest till jordens ände för att förkunna Guds budskap för den sista tiden. De har varit lärare, vårdpersonal, pastorer, bönder, tekniker, snickare och affärsmän av alla slag. Vissa har varit samfundsanställda, men många har inte varit det. De var lekmän som trott att Jesus kommer snart.

`Läs Upp. 14:6; Apg. 1:8 och Matt. 24:14. Vad ser du för likheter mellan dessa verser?`

Förkunnelsen av det eviga evangeliet går över geografiska gränser. Den tränger in i jordens mest avlägsna områden. Den når människor av varje språk och kultur. Till slut ska den påverka hela världen. Hur fascinerande är det inte att veta att vårt budskap hittills har nått fler än 210 av världens länder.

`Vilken roll kan du spela, och hur kan du spela den bättre, för att sprida de tre änglarnas budskap till ”alla länder och stammar och språk och folk”?`