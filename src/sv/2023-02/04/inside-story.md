---
title:  Missionsnytt
date:  21/04/2023
---

#### Evangelium till Segovia

Den första sabbaten i Segovia fick Iván och Delia fira gudstjänst tillsammans bara de två, eftersom det inte fanns några andra adventister i staden. Men missionärsparet var fast beslutna att ändra på detta.

Iván var från Mexiko och Delia var från Kuba. Paret var gifta och hade flyttat till Spanien ett år tidigare, precis när covid-19 slog till, för att stödja adventistpastorer i Barcelona. När landet började öppna igen efter covidrestriktionerna fick Iván och Delia i uppgift att plantera en församling i Segovia. Staden ligger 90 minuters bilresa från huvudstaden Madrid.

Den första sabbaten läste de Bibeln tillsammans i sitt hem. Iván spelade gitarr och de sjöng tillsammans. Även om de bara var två hade de hopp. De hade lärt känna en dam som hade uttryckt intresse för att studera Bibeln.

Några dagar senare tog Delia kontakt med damen, som var farmor, och de två började studera Bibeln tillsammans.

Nästa sabbat var det inte bara Iván och Delia som firade gudstjänst i deras hem. De fick sällskap av farmor och hennes fyraåriga barnbarn.

Bibelstudierna fortsatte i en månad.

Sedan växte antalet människor som firade gudstjänst tillsammans till fem. Farmor tog med sig sin svärdotter, barnbarnets mamma, till husförsamlingen. Farmor uttryckte sin besvikelse över att pojkens pappa, Lucas, hade vägrat att följa med.

Iván bad farmor om Lucas mobilnummer och skickade ett sms till honom.

”Vi vill bjuda dig och din fru på lunch”, skrev han.

Några dagar senare åt de två paren lunch tillsammans och tog en promenad i parken. Under promenaden nämnde Lucas att han snart skulle fylla 22.

Iván och Delia bestämde sig för att överraska Lucas och hans familj med en födelsedagsfest. Delia bakade en traditionell tres leches-tårta (mjölktårta) som hon dekorerade med ljusgrön glasyr, röda blommor och gröna blad.

Lucas blev väldigt förvånad! Han hade aldrig firat sin födelsedag med en tårta eller någon fest. Han blev väldigt glad över tårtan och festen och kunde inte sluta le.

Efter det bad Lucas om att få vara med i gruppen som studerade Bibeln. Sedan började han komma till sabbatsmötet. Antalet människor som tillbad Gud tillsammans på sabbaten hade då växt till sex: Iván, Delia, farmor, det fyraåriga barnbarnet, svärdottern och Lucas. Ivan spelade gitarr, och alla sjöng med.

Farmor, Lucas och de andra bjöd in sina vänner att komma och njuta av musiken – och det gjorde de. Då började farfar komma för att lyssna till musiken.

Inom ett och ett halvt år gick staden från att inte ha någon invånare som var adventist till en plats där 30 personer regelbundet samlas i husförsamlingen på sabbaten. Arton personer studerar Bibeln, och sex personer har blivit döpta. Planer finns på att hyra en lokal.

Tack för era missionsgåvor som ni gav för tre år sedan för att stöjda Sagunto Adventist College i Spanien! Högskolan utbildar spansktalande personer som vill sprida de goda nyheterna om Jesus kärlek och löftet om hans återkomst.