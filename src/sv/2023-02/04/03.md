---
title:  Frukta och lyda Gud
date:  17/04/2023
---

Vad mer lär Bibeln oss om vad det innebär att frukta Gud?

`Läs 5 Mos. 6:1–3; Ps. 119:1, 2, 74 och Pred. 12:13, 14. Vad visar dessa texter är resultatet av ”gudsfruktan”?`

Dessa texter visar en koppling mellan gudsfruktan och lydnad för Guds bud. Gudsfruktan är en attityd av vördnadsfull respekt som leder till lydnad. Himlens brådskande vädjan är till de frälsta av nåd att lyda Guds bud (Tit. 2:11–14). Nåden frigör oss inte från lydnad för Guds bud. Evangeliet befriar oss från lagens fördömelse, inte från lydnad för den.

Nåden befriar oss inte bara från skuld i vårt förflutna utan ger oss också kraft att leva ett gudaktigt och lydigt liv i nuet. Aposteln Paulus säger sig ha ”fått nåden och uppdraget att som apostel föra alla hedningar till lydnad i tro, hans namn till ära” (Rom. 1:5).

Bibelns Kristus leder oss aldrig till att nedgradera hans lag, som är en återspegling av hans karaktär. Bibelns Kristus leder oss aldrig till att minimera Bibelns läror, vilka klargör mer vem han är och hans plan för den här världen. Bibelns Kristus leder oss aldrig till att reducera hans undervisning till fromma, oväsentliga klichéer. Kristus förkroppsligar all läromässig sanning. Jesus är den inkarnerade sanningen. Läran är en beskrivning av vem han är.

Uppenbarelsebokens sista vädjan manar oss att genom tro på Jesus ta emot fullheten av allt han erbjuder. Den manar oss att ”frukta Gud”, vilket uttrycks genom tro på hans återlösande kraft att ge oss kraft att leva ett gudaktigt, lydigt liv.

`Vad betyder Jesus ord: ”Var inte rädda för dem som kan döda kroppen men inte kan döda själen. Frukta i stället honom som kan förgöra både själ och kropp i helvetet” (Matt. 10:28)? Hur får vi denna tanke att gå ihop med bilden av en nådefull Gud?`