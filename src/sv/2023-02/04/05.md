---
title:  Att ge sin hyllning till Gud
date:  19/04/2023
---

Ett studium av hur Gamla testamentet använder ”hyllning till Gud” (Upp. 14:7) i visar att det, intressant nog, ofta (men inte enbart) förekommer i samband med Guds dom (Jos. 7:19; 1 Sam. 6:5; Jer. 13:15, 16; Mal. 2:2), precis som i den första ängelns budskap (Upp. 14:7). Denna tanke syns också i Upp. 19:1, 2: ”Halleluja! Frälsningen och härligheten och makten finns hos vår Gud, ty sanna och rättfärdiga är hans domar.”

`Läs 1 Kor. 3:16, 17; 6:19, 20 och 10:31–33. Hur hjälper dessa texter oss att förstå ett sätt att förhärliga Gud?`

Enligt aposteln Paulus är våra kroppar Guds Andes boning, ett tempel helgat av Guds närvaro. Bibeln ger oss en stark maning att ära Gud på alla områden i vårt liv. När Gud står i centrum i våra liv är vår enda önskan att ära honom, om det så gäller vår mat, vår klädsel, vår underhållning eller vår samverkan med andra. Vi ger Gud äran när vi visar hans kärleks karaktär för världen genom vår överlåtelse åt att göra hans vilja. Detta är ännu viktigare i ljuset av domen i den sista tiden.

`Läs Rom. 12:1, 2 i FB, nuB eller 1917 där ordet ”kroppar” används. Vad vädjar aposteln Paulus i fråga om helheten i våra livsval?`

Nya testamentets grekiska ord för kroppar här är somata, som kan bättre översättas som en kollektiv beskrivning av hela människan som B2000 gör (”er själva”), summan av kroppen, sinnet och känslorna. ”Det skall vara er andliga gudstjänst” (Rom. 12:1), som mer ordagrant i grundtexten lyder ”… er logiska tjänst”. När du alltså helt överlåter dig till att ”frukta Gud” och ”ära honom” i allt du gör, ger ditt sinne, din kropp och dina känslor till honom, är det en logisk gudstjänst. I ljuset av Guds dom är lydnad också verkligen en klok idé.

`Vilka livsval behöver du göra idag för att ditt liv ska bli en gudstjänst och en hyllning till Gud?`