---
title:  Frukta Gud
date:  16/04/2023
---

Syftet med Uppenbarelseboken för vår generation är att förbereda människorna att vara redo för Jesus snara återkomst och förena sig med honom i förkunnelsen av hans budskap för världen i den sista tiden. Uppenbarelseboken visar Guds plan och avslöjar Satans planer. Den presenterar Guds sista vädjan, hans brådskande, eviga, universella budskap för hela mänskligheten.

`Läs aposteln Johannes viktiga vädjan till dem som lever i den sista tiden i Upp. 14:7. (Se även 1 Mos. 22:12; Ps. 89:7; Ords. 2:5; Pred. 12:13, 14; Ef. 5:21.) Vilken specifik vägledning ger han oss?`

Det grekiska Nya testamentets ord för ”frukta” är fobeo. Det används här inte i bemärkelsen att vara rädd för Gud utan i betydelsen visa vördnad, respekt. Där finns tanken om lojalitet mot Gud och full överlåtelse under hans vilja. Det är en sinnets attityd som är Gud-centrerad, inte självcentrerad. Det är motsatsen till djävulens attityd. Den finner vi i Jes. 14:13, 14 där det står: ”Upp till himlen skall jag stiga. Ovan Guds stjärnor skall jag resa min tron och ta säte på gudaberget längst uppe i norr. Jag skall stiga upp ovan molnen, jag skall bli som den Högste.”

Nej, det är Kristus sinnelag som ska råda hos oss. Fastän han ”ägde Guds gestalt men vakade inte över sin jämlikhet med Gud … gjorde [han] ... sig ödmjuk och var lydig ända till döden, döden på ett kors” (Fil. 2:6, 8).

Det väsentliga i den stora striden kretsar sig kring underkastelse för Gud. Djävulen var självcentrerad. Han vägrade att underkasta sig någon annan auktoritet förutom sin egen. I stället för att underkasta sig honom som sitter på tronen önskade han regera från tronen. Gudsfruktan är helt enkelt att sätta honom först i våra tankar. Det är att avvisa vår självcentrering och vårt högmod och leva helt för honom.

Det är tydligt att detta måste vara viktigt eftersom det är de första orden från den första ängelns budskap. Låt oss därför ta det till oss.

`Vad har varit din egen erfarenhet av gudsfruktan? Hur skulle du förklara för någon, på ett positivt sätt, varför det är något gott att ”frukta Gud”?`