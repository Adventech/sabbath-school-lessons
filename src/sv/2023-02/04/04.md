---
title:  Att leva ett liv med Gud i centrum
date:  18/04/2023
---

I en tid av konsumerism, när de sekulära värdena har gjort jaget till centrum, är himlens vädjan att vi ska vända om från självcentreringens tyranni och jagets fångenskap och sätta Gud i centrum i våra liv. För somliga är pengar det centrala i livet. För andra är det njutning eller makt. För andra kan det vara idrott, musik eller underhållning. Uppenbarelsebokens budskap är en högljudd kallelse att frukta, respektera och ära Gud som livets sanna centrum.

`Läs Matt. 6:31–34; Kol. 3:1, 2 och Heb. 12:1, 2. Vad säger dessa texter oss om att göra Gud till våra livs sanna centrum?`

Det centrala i den sista konflikten på jorden är en sinnets strid. Den handlar verkligen om lojalitet, auktoritet och hängivenhet för Guds vilja.

Den sista kampen i den stora striden gäller kontrollen över våra tankar. Aposteln Paulus manar: ”Låt det sinnelag råda hos er som också fanns hos Kristus Jesus” (Fil. 2:5). Sinnet är fästningen i vår varelse. Det är källan till våra handlingar. Ordet ”låt” innebär att vi måste tillåta eller välja. Det talar om en viljeakt. Valet av Kristus sinnelag är ett val att låta honom forma våra tankar genom att fylla våra sinnen med eviga ting. Våra handlingar visar var vår tankeprocess befinner sig. Att frukta Gud är att göra honom till den främsta i våra liv.

Tänk hur lätt det i en bemärkelse är att kontrollera dina tankar, åtminstone när du är medveten om att du behöver kontrollera dem. Ofta är problemet att vi inte medvetet strävar efter att hålla oss till det som är rätt, det som finns där uppe, inte det jordiska. Då tenderar våra sinnen, fallna och syndiga som de är, att naturligt bli upptagna av det vardagliga, jordiska. Därför behöver vi, som Paulus säger, målmedvetet och avsiktligt välja att hålla oss till det himmelska. Det gör vi genom att använda den fria viljans heliga gåva.

`”Och så, mina bröder: det som är sant, det som är upphöjt, rätt och rent, det som är värt att älska och akta, allt som kallas dygd och allt som förtjänar beröm, ta fasta på allt detta” (Fil. 4:8). Hur kan vi lära oss att göra vad Paulus säger här?`