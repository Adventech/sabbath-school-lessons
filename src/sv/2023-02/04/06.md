---
title:  Segrarna i Uppenbarelseboken
date:  20/04/2023
---

De som ”bevarar Guds bud och tron på Jesus” (Upp. 14:12) är en beskrivning av Guds trogna folk i den sista tiden. Men det enda sättet någon kan hålla Guds bud, då liksom nu, är genom tron på Jesus.1 Tron är en gåva som den troende får. När vi utövar tron som den heliga Anden lägger i våra hjärtan växer den tron. Vi segrar, inte genom vår viljekraft utan genom den levande Kristus som verkar i oss. Vi segrar inte på grund av vilka vi är utan på grund av vem han är.

Vi kan segra eftersom han segrade. Vi kan vara segerrika eftersom han var segerrik. Vi kan triumfera över frestelser eftersom han triumferade över dem.

`Läs Heb. 4:14–16 och 7:25. Hur kan vi segra och leva ett liv där vi fruktar Gud och ger honom ära?`

Jesus, Guds Son, har besegrat djävulens hemliga och skadliga planer. Han mötte frestelserna med förtröstan på Guds löften. Han var överlåten åt Faderns vilja och beroende av Faderns kraft. Genom att förtrösta på honom, se på honom och tro på honom kan även vi vara segerrika. Jesus är vårt allt i allting, och de tre änglarnas budskap handlar helt om honom. Uppenbarelsebokens budskap är ett budskap om seger, inte nederlag. Det talar om ett folk som genom hans nåd och hans kraft segrar.

Ordet ”segra” används i olika former elva gånger i Uppenbarelseboken. Synen om de sju församlingarna (Upp. kap. 2 och 3) representerar den kristna kyrkan från första århundradet till vår tid. I den församlingen finns det troende i varje generation som ”segrar”, enligt Johannes. Vid tidens slut ärver de som ”segrar” allting (Upp. 21:7). Det är en seger i tro genom Jesus Kristus, vars fullkomliga liv i fullkomlig rättfärdighet, och endast det, är vad som ger dem löftet om evigt liv. Det är en verksam tro. Det är formande, livsförvandlande, mirakulös nåd i den troendes liv.

`Finns det något i ditt liv som du vill besegra? Hur kan vi förvandla våra önskningar till handlingar? Vilka praktiska steg kan vi ta för att bli Uppenbarelsebokens ”segrare”?`

---

<sup>1</sup>  Uttrycket ”tron på Jesus” i grekiskan kan tolkas på två olika sätt: ”tron på Jesus” och ”Jesus tro”. Det senare syftar på trons kvalitet som gjorde det möjligt för Jesus att segra över djävulens frestelser. ”Tron på Jesus” är den vanligaste och mest troliga tolkningen grammatiskt sätt som också förekommer i våra svenska översättningar. Red.amn.