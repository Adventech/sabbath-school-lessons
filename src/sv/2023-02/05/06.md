---
title:  Jesus är värdig
date:  27/04/2023
---

I Upp. 5:1–3 ser vi åter igen en tron. En bokrulle tas fram som är skriven på båda sidorna. Den är förseglad med gudomliga sigill, och ingen i himlen eller på jorden kan öppna den. Himmelska varelser bävar. Frågan är allvarlig. Ingen änglavarelse kan representera människor vid jordens yttersta dom. Johannes gråter eftersom ingen kan öppna bokrullen. Då talar en av de 24 äldste som är återlösta från jorden uppmuntrande ord till Johannes hjärta. Jesus, Guds Lamm, är värdig att öppna bokrullen.

Johannes ser det yttersta svaret på syndens problem i Upp. 5:5. Här ser den åldrade profeten det enda sättet som någon kan klara den yttersta domen inför Guds tron. ”Men en av de äldste sade till mig: ’Gråt inte. Se, han har segrat, lejonet av Juda stam, skottet från Davids rot. Han kan öppna boken med dess sju sigill.’ Och jag såg … ett lamm, och det såg ut att ha blivit slaktat” (Upp. 5:5, 6).

`Läs Upp. 5:8–12. Hur reagerar hela himlen på meddelandet att Jesus är värdig att öppna domens bokrulle och återlösa oss?`

Jesus, Guds Lamm som offrade sitt liv för hela mänsklighetens frälsning, tar domens bokrulle och öppnar den. Hela himlen brister ut i en spontan lovprisning. Jesus seger över Satans frestelser, hans död på Golgotas kors, hans uppståndelse, hans översteprästerliga tjänst ger frälsning åt alla dem som väljer att genom tro svara på hans nåd. Domen är oerhört goda nyheter för Guds folk. Den talar om slutet på syndens herravälde och befriar Guds folk.

Kan någonting vara mer uppmuntrande? Jesus står upp för oss vid domen. Hans fullkomligt rättfärdiga liv täcker oss. Hans rättfärdighet verkar inom oss för att förnya oss. Hans nåd förlåter oss, förvandlar oss och ger oss kraft att leva gudaktiga liv.

Vi behöver inte frukta. Jesus står i vårt ställe vid domen och ondskans makter är besegrade. Domen ger Guds folk ”deras rätt” (Dan. 7:22). Syftet med domen är inte att ta reda på hur onda vi är utan att visa hur god Gud är.

`Åter igen, stanna inför det fantastiska hopp vi har i domen: Jesus som vår ställföreträdare. Varför är detta vårt enda hopp?`