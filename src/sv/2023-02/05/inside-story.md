---
title:  Missionsnytt
date:  28/04/2023
---

#### Oväntad annons

Loidas värld rasade samman när hon var tolv år och hennes föräldrar skilde sig.

Hennes föräldrar var adventister. Hennes farföräldrar var adventister. Loida växte upp som adventist. Hon var scout och planerade för att snart bli döpt. Men när hennes föräldrar skilde sig slutade de att gå till kyrkan, och hennes far blev utesluten ur församlingen.

Loida blev ledsen och upprörd. När hon talade om sina känslor sa medlemmarna bara att hennes far hade syndat. Någon sa till och med att eftersom Loida verkade vara så arg var det nog bäst att hon inte blev döpt än. Loida höll med och slutade att gå i kyrkan.

Loida blev ändå besviken när ingen hörde av sig när hon inte kom till kyrkan – inte pastorn, inte någon annan församlingsmedlem. Hon önskade att någon skulle fråga om hon mådde bra eller uppmuntra henne att fortsätta studera Bibeln. Men ingen ringde.

Trettio år gick. Under tiden hade Loida gift sig, blivit änka och gift om sig.

En dag upptäckte Loida på sociala medier en annons om en scoutcamporee anordnad av adventister. Som före detta scout blev hon nyfiken och ville veta mer. Hon undrade varför annonsen hade dykt upp i hennes flöde. På sociala medier hade hon inte längre några vänner som var adventister eller någon annan koppling till samfundet.

Loida klickade på annonsen och fick en länk till videofilmer från tidigare camporeer. Hon grät medan hon tittade på filmerna. Hon mindes hur hon en gång hade gått i kyrkan och deltagit i scoutaktiviteter. En stark önskan växte inom henne att återknyta kontakten med Gud.

När Loida letade efter mer information om Adventistsamfundet online fick hon veta att det fanns många online-resurser, inklusive predikningar. Hon visade sin åttaåriga dotter Valeria några av inspelningarna.

”Jag har rötter i den kyrkan”, sa hon.

Valeria blev fascinerad av filmerna från scoutcamporeerna.

”Mamma, varför går du inte längre i kyrkan?” frågade hon.

Varför inte? Loida insåg att hon inte hade något bra svar. När hon hade slutat gå i kyrkan som barn bar hon på mycket sorg och smärta. Men som vuxen insåg hon att hon inte längre hade något skäl alls att inte gå tillbaka till kyrkan.

Valeria ville gärna delta i scoutcamporeen. Loida kunde inte komma på någon i församlingen som hon kunde kontakta för att få hjälp med att anmäla henne. Men plötsligt kom hon ihåg en gammal adventistvän. Vännen hjälpte mor och dotter att åka till den camporee som hade annonserats på sociala medier.

Det var en underbar upplevelse! Efter camporeen bestämde sig Loida och Valeria för att studera Bibeln. Två år senare blev Loida döpt. Idag är Valeria tio år och studerar Bibeln i hopp om att en dag bli döpt.

Loida är glad att scoutannonsen dök upp i hennes sociala medieflöde. ”I 30 år kände jag att något saknades i mitt liv”, säger hon. ”Nu när jag har kommit till-baka till Jesus och min barndomstro känns mitt liv komplett.”