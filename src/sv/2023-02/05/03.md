---
title:  Guds nåd och dom
date:  24/04/2023
---

Korset och domen visar båda att Gud är rättvis och nådefull. Den brutna lagen kräver syndarens död. Rättvisan säger: ”Syndens lön är döden.” Nåden svarar: ”men Guds gåva är evigt liv i Kristus Jesus, vår Herre” (Rom. 6:23). Om Guds lag kunde ändras eller avskaffas skulle det vara helt onödigt för Jesus att dö. Kristus död upprättar lagens eviga natur, och lagen är grunden för domen.

`Läs Upp. 20:12. Hur döms vi? Hur förhåller sig våra goda gärningar till vår frälsning?`

Våra gärningar visar våra val och vår lojalitet mot Gud. Det står i Ef. 2:8, 9: ”Ty av nåd är ni frälsta genom tron, inte av er själva, Guds gåva är det. Det beror inte på gärningar, ingen skall kunna berömma sig.” Men när Kristus frälser oss förvandlar han oss. ”Vi är hans verk, skapade genom Kristus Jesus till att göra de goda gärningar som Gud från början har bestämt oss till” (Ef. 2:10).

Våra goda gärningar, som den heliga Anden ger oss kraft till, räddar oss inte, men de vittnar om att vår tro är äkta. Guds sista dom rycker bort alla tricks, allt hyckleri, all falskhet och tränger in i varje djup i vårt väsen. När Ellen White beskriver vår ställning inför Gud vid domen ger hon denna kraftfulla insikt i hur evangeliet och domen går hand i hand.

”Att Guds erkända folk presenteras stå inför Herren i orena kläder bör leda till ödmjukhet och hjärtats djupa sökande hos alla dem som bekänner hans namn. De som verkligen har renat sina själar genom lydnad för sanningen har den mest ödmjuka uppfattningen om sig själva. Ju närmare de ser på Kristus fläckfria karaktär desto starkare blir deras önskan att formas till hans avbild, och desto mindre ser de renhet eller helighet i sig själva. Men medan vi bör inse vårt syndfulla tillstånd bör vi luta oss mot Kristus som vår rättfärdighet, vår helgelse och vår återlösning. Vi kan inte bemöta Satans anklagelser mot oss. Bara Kristus kan vädja för oss. Han kan tysta ner anklagaren med argument som är grundade inte på våra utan hans egna förtjänster” (Testimonies for the Church, vol. 5, s. 471, 472).

`På vilket sätt kan du i dessa ord se att evangeliet och domen inte kan skiljas från varandra? Hur kan den här kopplingen mellan evangeliet och domen ge dig hopp för din egen del?`