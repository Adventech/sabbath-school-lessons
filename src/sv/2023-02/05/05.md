---
title:  En glimt av himlen
date:  26/04/2023
---

I Upp. 4 ser Johannes en öppen dörr i himlen och får i vers 1 en inbjudan: ”Kom hit upp, så skall jag visa dig vad som skall ske härefter.” Jesus inbjöd aposteln att blicka in genom den öppna dörren i himlens helgedom för att se eviga scener i den stora striden mellan gott och ont. Även vi kan blicka in genom den där öppna dörren med Johannes och få en glimt av den eviga frälsningsplanen. Vi är vittnen till saker som avgörs i himlens domstol. Grundläggande frågor i den stora striden mellan gott och ont utvecklas inför våra ögon.

`Läs Upp. 4:2–5. Vilka likheter och skillnader kan du se där med domsscenen i Dan. 7?`

Detta är uppenbarligen en scen i tronsalen. Gud Fadern sitter på tronen omgiven av himmelska varelser. Där är åskmuller och blixtar som symboliserar Guds dom. Vi lägger också märke till i Upp. 4:4 att 24 äldste är närvarande runt Guds tron.

Vilka är de 24 äldste? I det gamla Israel var det levitiska prästerskapet indelat i 24 avdelningar (1 Krön. 24:3–19). Dessa präster representerade folket inför Gud. I 1 Pet. 2:9 säger aposteln att de troende i Nya testamentet är ”ett utvalt släkte, kungar och präster”. Dessa 24 äldste kunde kanske representera alla de återlösta som en dag ska jubla runt Guds tron, eller kanske representerar dessa de som uppstod vid Kristus död på korset och som steg upp till himlen med honom (Matt. 27:52; Ef. 4:7, 8).

I vilket fall som helst är detta goda nyheter. Det finns några återlösta från jorden kring Guds tron. De har mött frestelser precis som vi. Genom Kristus nåd och den heliga Andens kraft har de segrat. De är klädda ”i vita kläder” som symboliserar Kristus rättfärdighet som täcker och renar dem från deras synder. De har kransar av guld på huvudet som syftar på att de har segrat i striden mot ondskan och är en del av himlens kungahus av troende.

Vi ser en tron i himlen med Gud som sitter där. Det finns himmelska väsen runt tronen, och snart börjar hela himlen sjunga med ett crescendo som ökar och ökar: ”Du, vår Herre och Gud, är värdig att ta emot härligheten och äran och makten. Ty du har skapat världen, och genom din vilja blev den till och skapades den” (Upp. 4:11).