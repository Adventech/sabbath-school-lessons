---
title:  En magnifik scen
date:  25/04/2023
---

De profetiska böckerna Daniel och Uppenbarelseboken pekar tillsammans på händelseförloppet i den sista tiden av jordens historia. Uppenbarelseboken meddelar att stunden för Guds dom är inne. Daniels bok visar när den domen började.

I Dan. 7 uppenbarade Gud världshistorien för profeten. Nationer uppstår och faller. Förföljande makter förtrycker Guds folk. Efter att ha beskrivit Babylon, Medien-Persien, Grekland, Rom, det splittrade romarriket och förföljelsen av församlingen under 1 260 år som texten beskriver (Dan. 7:25; se även Upp. 12:14) riktar Gud Daniels sinne mot en härlig himmelsk händelse som ska ställa allting till rätta. Profetens uppmärksamhet riktas från nationernas uppkomst och fall och från jordens förtryckande makter till universums tronsal och Guds sista dom, när han ska rätta till varje felaktighet och upprätta sitt eviga rättfärdighetsrike.

I en profetisk syn förde Gud Daniel bort från jordens kaos och konflikt till den himmelska helgedomens härlighet och till universums högsta domstol där Kristus, den här världens rättfärdige härskare får av sin Fader det rike som rättmätigt är hans.

`Läs Dan. 7:9–14 och beskriv vad Daniel såg. Vad är också ett resultat av denna dom? Se Dan. 7:26, 27.`

Hela mänsklighetens öde bestäms i himlens rättssal. Rätten består. Sanningen triumferar. Rättvisa råder. Detta är en av de mest häpnadsväckande, de mest förunderliga, de mest uppseendeväckande scenerna i hela Bibeln. De goda nyheterna är att slutet blir mycket bra för Guds trogna folk, de som är klädda i Kristus rättfärdighet.

Jesus närmar sig sin himmelske Fader i hela universums närvaro. Himmelska varelser samlas runt Guds tron. Alla universums varelser som inte har fallit står i vördnad inför denna domsscen. Den långa konflikten som har pågått i årtusenden är snart över. Striden om universums tron är helt och fullt avgjord.

`Daniel hade rätt om riken som kom och gick, precis som det var förutsagt. Varför är det då så meningsfullt att förtrösta på vad Guds Ord säger om det sista riket: ”Hans välde är evigt, det skall aldrig upphöra, och hans rike skall aldrig gå under”?`