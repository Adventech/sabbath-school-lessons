---
title:  Guds härlighet uppfyller jorden
date:  21/06/2023
---

`Läs Upp. 4:11; 5:12; 19:1 och 21:26. Vilka ord associeras med Guds härlighet som fyller jorden som den beskrivs i Upp. 18:1?`

Den stora striden mellan gott och ont i universum handlar också om Guds ära eller rykte. Satan, en upprorisk ängel, har deklarerat att Gud är orättvis, att han kräver tillbedjan men ger lite i gengäld. Den onde deklarerar att Guds lag begränsar vår frihet och vår glädje.

Jesus liv, död och uppståndelse punkterade den myten. Han som skapade oss kastade sig in i denna världens ormhåla för att rädda oss. På korset svarade han på Satans utmaningar och visade att Gud är både kärleksfull och rättvis. Förundrade över hans kärlek, intresserade av hans ära visar hans folk i den sista tiden hans kärleksfulla, självuppoffrande karaktär för en självcentrerad, gudlös värld, och jorden upplyses av Guds karaktär.

`Läs 2 Mos. 33:18, 19. Hur visar Gud sin härlighet för Mose? Vad är Guds härlighet?`

Guds härlighet är hans karaktär. Jorden ska fyllas av Guds härlighet när vi fylls av Guds kärlek och våra karaktärer förvandlas av den återlösande kärleken.

När vi uppenbarar hans kärlek i våra personliga liv uppenbarar det hans härlighet, hans karaktär för världen. Det sista budskapet som ska förkunnas för en värld sjunken i andligt mörker, ett budskap som bärs av tre änglar som flyger över himlens mitt är: ”Frukta Gud och ge honom er hyllning” (Upp. 14:7).

Det finns ingen härlighet i våra goda gärningar eller vår rättfärdighet eller vår godhet. ”Budskapet om Kristus rättfärdighet ska höras från jordens ena ände till den andra … Detta är Guds härlighet som avslutar den tredje ängelns verk” (Ellen White: Testimonies for the Church, vol. 6, s. 19). Ellen White skriver också: ”Vad är rättfärdiggörelse genom tro? Det är Guds verk som lägger människans ära i stoftet och gör för människan vad hon inte har i sin makt att göra själv” (Testimonies to Ministers and Gospel Workers, s. 456).

Ingen härlighet i oss själva, men, ja, Guds härlighet i stället.