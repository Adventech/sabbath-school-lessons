---
title:  Missionsnytt
date:  23/06/2023
---

#### Missionärer till hemlandet

Victor och Eunice drömde om att bli missionärer i ett avlägset land som Angola eller Moçambique. Men en revolution 1974 i deras hemland, Portugal, tycktes sätta stopp för deras drömmar.

Saker och ting var dock inte som de verkade. Lagarna ändrades. För första gången blev det möjligt för Adventistsamfundet att driva skolverksamhet i Portugal. Revolutionen öppnade ett nytt missionsfält på hemmaplan.

Adventistsamfundet beslutade att öppna en skola. Eunice var lärare och fjärde generationens adventist, och hon erbjöds en lärartjänst i den nya skolan som låg i förorterna utanför staden Porto.

Hon tackade ja, men hennes beslut var ett stort steg i tro. Adventistsamfundet hade aldrig drivit en skola i Portugal, och allt måste startas från grunden.

”Det var som att åka till Angola eller något annat missionsfält”, säger Eunice. ”Vi hade ingen grundmall att följa. Allt var nytt.”

Samfundet köpte en tomt, och undervisningen startade 1975. De första eleverna – en grupp barn från den lokala församlingen – fick plats tillsammans i ett litet klassrum.

Elevantalet växte i takt med att skolan fick ett bra rykte. Adventistföräldrar från andra församlingar började skriva in sina barn. Även inflytelserika familjer i samhället, bl.a. en apoteksägare och stadens borgmästare, sände sina barn till skolan trots att de inte var adventister.

Eunice undervisade på skolan fram till sin pensionering. Victor, som hade arbetat i 21 år med att bygga elmotorer, utbildade sig till lärare. Både han och Eunice tjänstgjorde som rektor vid olika tidpunkter.

Under årens lopp har Portugals första adventistskola haft elever som i vuxen ålder har blivit missionsarbetare. En blev unionsföreståndare, minst 14 blev pastorer och fyra blev litteraturevangelister.

Victor och Eunice fick glädjen att se många av barnen ge sina hjärtan till Jesus och bli döpta.

Victor minns att en gång ville staden hedra honom för hans bidrag till utbildning. Det föreslogs att en gata skulle få sitt namn efter honom. ”Nej, nej”, sa Victor. ”Det behöver jag inte. Jag skulle föredra att ni namnger en gata efter skolan.” Så kom det sig att en av gatorna i staden har fått sitt namn efter adventistskolan.

Victor och Eunice är idag i 70-års-    åldern. När de ser tillbaka på sitt liv känner de stor glädje över att de svarade på en kallelse att vara missionärer i sitt hemland trots att det kanske i början inte kändes lika spännande som att bli missionärer till ett annat land.

En del av de gåvor som vi idag ger till kvartalets utvalda missionsprojekt kommer att användas till att öppna en ny grundskola i Setubal i Portugal. Våra gåvor kommer även att stödja ytterligare fyra missionsprojekt inom Centraleuropeiska divisionen. Tack för era generösa gåvor!