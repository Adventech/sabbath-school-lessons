---
title:  Uthållighet
date:  04/06/2023
---

Som vi sett i Upp. 14:7 kallar Gud alla människor till tillbedjan av Skaparen. Det är den första ängelns budskap. I Upp. 14:8 varnar Gud människor för ”Babylon”, ett falskt religiöst system med rötter i det forntida Babylon. Det är den andra ängelns budskap.

I Upp. 14:9, 10 varnar den tredje ängeln för tillbedjan av odjuret. Ängeln förkunnar med hög röst: ”Den som tillber odjuret och dess bild och tar emot dess märke på sin panna eller sin hand, han skall få dricka Guds vredes vin, som hällts upp oblandat i Guds vredes bägare.”

`Läs Upp. 14:12. Vilka två egenskaper finner vi här hos Guds folk i den sista tiden? Varför är de båda viktiga?`

Det grekiska ordet för ”uthållighet” är hupomone, som också kan översättas med ”ståndaktighet” eller ”ihärdighet”. I den sista tiden har Gud ett folk som är lojala mot honom i mötet med motstånd och skräckinjagande förföljelse. Genom hans nåd förblir de uthålliga och lever ett Gud-centrerat, nådefullt, lydigt liv.

Tillbedjan av Skaparen (Upp. 14:7) står i direkt motsatsförhållande till tillbedjan av odjuret (Upp. 14:9) och kommer till uttryck i ett folk som håller Guds bud och har tron på Jesus (Upp. 14:12). Denna slutliga konflikt över lojaliteten till Kristus respektive odjurets makt kretsar kring tillbedjan, och innerst inne i denna stora strid mellan gott och ont finns sabbaten.

`Läs Rom. 8:1–4; Ef. 2:8–10 och Kol. 1:29. Vad lär dessa texter oss om resultatet av att leva av tro?`

När vi lever av tro tar vi emot Jesus nåd, och våra liv förvandlas. Frälsarens hängivna efterföljare har inte bara tro på Jesus utan de har en tro som Jesus. Samma slags tillit som Jesus hade i slutet kommer de att ha, och de förblir trogna ända intill döden precis som Jesus (Matt. 26:39; Upp. 12:11).

`Hur trogen är du i det lilla? Vad kan det säga dig om hur du kommer att vara när den verkliga prövningen kommer? (Se Luk. 16:10.)`