---
title:  De som följer Lammet
date:  07/06/2023
---

`Läs Upp. 13:1, 2. Varifrån kommer odjuret, och vem ger det dess makt?`

Den första odjursmakten i Upp. 13 får sin makt, tron och stora auktoritet av draken. Upp. 12:9 och 20:2 identifierar draken som Satan. Han är en slug fiende och verkar genom jordiska makter. Upp. 12:3–5 säger att denna drake, djävulen, skulle försöka förgöra gossebarnet så snart han föddes. Senare sägs det om detta barn att det ”rycktes upp till Gud och hans tron”. Detta syftar naturligtvis på Kristus. Satan ville förgöra Kristusbarnet och verkade genom Herodes och Romarriket. I slutet av Jesus liv dömde den romerska landshövdingen Pilatus Kristus till döden, en romersk bödel spikade fast honom på ett grymt kors, en romersk soldat genomborrade honom med ett spjut, och romerska soldater vaktade hans grav. Enligt Upp. 13:2 verkar draken, Satan, genom det hedniska Rom och ger tronen för dess styre till detta kommande odjur.

”Fastän draken i första hand representerar Satan, representerar den också Romarriket … Makten som efterträdde Romarriket och som fick ’sin kraft och sin tron och stor makt’ av draken är helt klart det påvliga Rom” (The SDA Bible Commentary, vol. 7, s. 817). Historikern A. C. Flick förklarar att ”från det politiska Roms ruiner reste sig det stora moraliska imperiet i den romerska kyrkans ’väldiga form’ ” (A. C. Flick: The Rise of the Medieval Church, 1900, s. 150 som cit. i The SDA Bible Commentary, vol. 7, s. 817).

`Läs Upp. 13:3 och 14:4. Vilken kontrast ser du där?`

I motsats till ”hela världen” som följer odjuret har Gud ett folk som i stället ”följer Lammet”. Som alltid handlar det om den ena eller den andra sidan, för eller emot Jesus. Då kommer det inte, lika lite som nu, att finnas någon medelväg, ingen neutral ställning. Att inte bestämt överlåta sig åt Jesus är att medvetet eller omedvetet överlåta sig åt den andra sidan.

`”Ni skall bli hatade av alla för mitt namns skull. Men den som håller ut till slutet skall bli räddad” (Matt. 10:22). Hur redo är du att hålla ut till slutet?`