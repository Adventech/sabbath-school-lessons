---
title:  Missionsnytt
date:  09/06/2023
---

#### Från ingen till värdefull

Breif sitter i klassrummet med en stor grupp ungdomar. De har just framfört ett fantastiskt drama om hur svårt och tungt livet är för dessa ungdomar. Många av dem har förlorat en eller båda sina föräldrar. Han berättar om en hård uppväxt utan stöd av sina föräldrar, utan hopp om ett bra liv, då fattigdomen pressade på runt omkring honom. Och det var alltför lätt att komma i dåligt sällskap med andra hopplösa ungdomar.

Breif kände sig totalt värdelös – han var ingenting, ingen brydde sig om vad det blev av honom. Framtidsutsikterna var mycket mörka tills dagen kom då han följde med en av sina vänner till en kyrka. Det han hörde där gav honom hopp om en bättre framtid – kanske fanns det en Gud som älskade honom och ville hjälpa honom till ett mer meningsfullt liv?

En dag berättade man i kyrkan att ADRA skulle börja arbeta med ungdomar som hade det svårt. Man skulle hjälpa dem att få yrkesutbildning, ge dem kunskaper om hur de kunde starta egna verksamheter och få bättre självtillit. Detta var någonting för honom. Han anmälde sig direkt till ADRA-programmet.

Breif fick utbildning i datateknik och grafik, någonting han älskade och hade begåvning för. Vad kunde han göra med detta? Projektets ledare gav honom svar – dela med dig av det du har fått!

Idag stöder Breif själv andra yngre ungdomar som har det svårt. Han är ledare för ungdomar i sin församling och lär dem att baka och trädgårdsskötsel. Han är aktiv i sociala aktiviteter och har fått arbete på en skola i närheten där han lär andra barn datakunskap. Tillsammans med några vänner som också har blivit stödjare har han startat ett eget företag kring innovation, grundläggande dataprogrammering  och att använda sig av mikrolån för att bygga sig en framtid.

Zifra, Stanley, Bbabbi och Maida är några av vännerna som idag jobbar med Breif. De känner sig enormt värdefulla.

”Vi har fått tillbaka vår självtillit”, berättar de. ”Några av oss var introverta och hade mycket dålig självkänsla. Vi fick dåliga vänner, drack och levde i hopplöshet. Idag undervisar vi, klarar av svåra dataprogram och får en enorm glädje av att arbeta med barn och se hur de växer och att deras framtid är ljusare än de själva trodde från början.”

Det är som ringar på vattnet – man får själv hjälp och stöd och kan sprida det till andra. ADRA:s arbete genom församlingarna ger ett fantastiskt resultat. Dessa ungdomar är bevis på detta, och deras arbete ger dem så mycket glädje och mening med livet.