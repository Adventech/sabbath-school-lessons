---
title:  Den kosmiska striden
date:  05/06/2023
---

`Läs Matt. 27:45–50. Vad lär detta oss om vad Kristus upplevde på korset? Vad menade Jesus när han frågade Gud varför han hade övergett honom? Hur hjälper denna scen oss att förstå vad det innebär att ha tro på Jesus?`

När Jesus hängde på korset höljd i mörker, när han bar skuld, skam och fördömelse för världens synder och var utestängd från känslan av sin Faders kärlek förlitade han sig på den relation han hade haft med Fadern genom sitt liv. Alltså genom ett liv där han var fullständigt beroende av Fadern, även i goda tider, hade Jesus förberett sig för de värsta tiderna, även korset. Frälsaren förtröstade, även när allting runt omkring honom ropade åt honom att tvivla. Inte ens när det såg ut som om Gud hade övergivit honom gav han upp.

”Mitt i ett skrämmande mörker, då han verkade vara övergiven av Gud, hade Kristus tömt de sista dropparna i bägaren av mänskligt lidande. Under dessa fruktansvärda timmar hade han lutat sig mot beläggen för sin Faders acceptans som han dittills hade fått … Genom tro var Kristus en segrare” (Ellen White: Christ Triumphant, s. 277).

”Tron på Jesus” är en tro så djup, så förtröstansfull, så hängiven, att inga demoner i kosmos eller prövningar på jorden kan skaka den. Det är en tro som förtröstar när den inget kan se, tror när den inte kan förstå, håller fast när det knappt finns något att hålla fast vid. Denna ”tron på Jesus” är i sig en gåva som vi får genom tro och som bär oss genom kommande kriser. Den bor i våra hjärtan och gör det möjligt för oss att tillbe Kristus som den högste och trofast uthärda när odjurets märke i Uppenbarelseboken påtvingas.

Ändå är ”tron på Jesus” ingenting som plötsligt kommer från ingenstans. Guds folk har lärt sig att leva genom tro, dag för dag, nu. I goda tider, i dåliga tider, när Gud känns nära, när Gud känns långt borta, det spelar ingen roll. ”Den rättfärdige skall leva genom tron” (Gal. 3:11; se även Hab. 2:4). Tiden för förberedelse är nu. Varje prövning nu, om den uthärdas i tro, kan bära dyrbar frukt i våra liv.

`Tänk på en tid då livet tycktes falla sönder runt omkring dig och allt du hade var din tro. Hur klarade du dig? Vad lärde du dig? Vad upplevde du som skulle kunna hjälpa andra som kanske går igenom något liknande?`