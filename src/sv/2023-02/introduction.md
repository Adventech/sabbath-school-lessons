### Inledning

#### De tre änglarnas budskap

_Mark Finley_

Den 15 oktober 1844, en vecka före den stora besvikelsen, hade en pojke fötts till en from luthersk familj i Tyskland. Hans namn var Friedrich Nietzsche, och han kom att bli en av de mest inflytelserika ateisterna i modern tid. I tron att den kristna Guden var döende i västvärlden kämpade Nietzsche mot kristendomens fortsatta moraliska inflytande, hånade det som ”slavmoral”, de svagas moral som i försök att skydda sig själva mot de starkare hittade på sådana löjliga tankar som ”älska dina fiender”. För honom behövde moderniteten komma bortom de föråldrade tankarna om ”gott och ont”. En gestalt deklarerade i en av hans böcker (Så talade Zarathustra): ”Krossa de gamla lagtavlorna!” (vilket naturligtvis syftade på de tio budorden).  

År 1844 var också viktigt för Karl Marx, kommunismens grundare. Han skrev sitt verk ”Ekonomisk-filosofiska manuskript” 1844, men det publicerades först 1932 av Sovjetunionen. Manuskripten visar den tidiga utvecklingen av Marx ideologi där han argumenterade för en totalt materialistisk verklighet som rörde sig genom olika ekonomiska stadier tills arbetarna i världen skulle vara enade, störta sina kapitalistiska förtryckare och skapa en utopi på jorden.

År 1844 var också viktigt för Charles Darwin. I en essä 1844 skrev han ner de första uttrycken för sin evolutionsteori, även om de inte publicerades då. Först år 1859 förespråkade Darwin i sin bok On the Origin of Species (Om arternas uppkomst) offentligt sin syn att allt liv på jorden kan härstamma från en eller flera urfäder genom naturliga och slumpmässiga processer.

Men året 1844 uppfylldes profetian om de 2300 dagarna i Dan. 8:14. Just det året såddes frön utifrån vad som fanns kvar efter den stora besvikelsen till det som skulle växa till en världsvid rörelse vars kärnbudskap motsade de marxistiska, nietzscheanska och darwin-istiska ideologierna.

I motsats till Marx förkunnade adventrörelsen att den stora striden mellan Kristus och Satan, inte ett materialistiskt historiskt förlopp, förklarade världshistorien som skulle sluta, inte i en mänsklig, kommunistisk utopi utan i ett övernaturligt upprättande av Guds eviga rike.

I motsats till Darwin lärde adventrörelsen att livet inte blivit till genom naturalistiska och slumpmässiga processer i form av tillfälliga mutationer och naturligt urval, utan genom Skapargudens kraft när han på sex dagar skapade livet på jorden och vilade på den sjunde.

I motsats till Nietzsche förkunnade adventrörelsen inte bara att Gud finns utan att hans universella moralkod (de ”gamla lagtavlorna”), de tio budorden, förblir Guds yttersta norm för domen och bindande för hela mänskligheten.

En tillfällighet att allt detta ägde rum 1844? Knappast tänkbart.

Marx, Nietzsche och Darwin, tre inflytelserika personer vilkas verk har orsakat mänskligheten obotlig skada. Men mitt ibland alla dessa villfarelser lämnade Gud inte världen utan vittnen för sin sanning. Det är därför som han mitt ibland alla dessa destruktiva ideologier väckte en rörelse som med tiden skulle formas till Adventistsamfundet och som skulle förkunna hans sanning för den sista tiden för världen, de tre änglarnas budskap. Det är dessa budskap som till sitt innersta bemöter de villfarelser och missuppfattningar som dessa tre män förespråkade.

De tre änglarnas budskap är i en bemärkelse marschorder för Adventistsamfundet. Till sitt innersta är de det rena och enkla evangeliet som presenteras som en aktuell sanning (2 Pet. 1:12).

Det är detta, de tre änglarnas budskap, som vi ska studera detta kvartal. 

_Mark Finley föddes i Connecticut i USA och är en internationellt känd evangelist. Han var en av vice föreståndarna för Generalkonferensen 2005–2010. Efter att ha blivit pensionerad från heltidstjänst blev han assistent åt Generalkonferensens föreståndare. Pastor Finley och hans hustru Ernestine har tre barn och fem barnbarn._