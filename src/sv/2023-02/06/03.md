---
title:  De 2 300 kvällarna och morgnarna och den sista tiden
date:  01/05/2023
---

`Läs Dan. 8:17, 19, 26. Vilken tidsperiod säger ängeln att synen i Dan. 8 och de 2 300 dagarna gäller, och varför är det viktigt att förstå?`

Vissa menar att de 2 300 kvällarna och morgnarna är bokstavliga dagar. De tror också att detta lilla horn i Dan. 8 syftar på den seleukiska militära ledaren Antiokus Epifanes (216 f.Kr –164 e.Kr.) som anföll Jerusalem och vanhelgade det judiska templet, fastän de 2 300 dagarna inte passar in i hans tidsram. Denna tolkning går emot ängelns tydliga vägledning att synen gäller ”en avlägsen framtid”. Antiokus levde ju inte under denna avlägsna framtid.

I Dan. 8 börjar ängeln sin förklaring av denna profetia om de 2 300 dagarna. Han nämner baggen som representerar Medien och Persien och bocken som representerar Grekland (Dan. 8:20, 21). Fastän den inte namnges likt de två tidigare makterna, är nästa symbol, det lilla hornet, uppenbarligen Rom (Dan. 8:9, 23, 24). Sedan beskriver han en sorts religiös-politisk fas av Rom som ”slog sanningen till marken” (Dan. 8:10–12, 25) och förgrep sig på Kristus himmelska tjänst (Dan. 8:10–12). Upprättelsen av helgedomen i Dan. 8:14 är kapitlets höjdpunkt och Guds svar på jordiska och religiösa makters försök att tillskansa sig Guds auktoritet. Det är en del av Guds lösning på syndens problem.

Gabriel var redo att förklara detaljerna i Guds profetiska tidtabell. I slutet av Dan. 8 kan vi tydligt se att Daniel inte förstod den del av synen som handlade om de 2 300 dagarna (Dan. 8:27). Den tidigare delen om baggen, bocken och det lilla hornet var förklarad, med de två första makterna till och med direkt namngivna (Dan. 8:20, 21). Upprättandet av helgedomen hade dock inte förklarats.

Ängeln Gabriel som uppenbarade sig i Dan. 8 visar sig igen i Dan. 9 och säger till honom: ”Redan när du började din bön gavs ett svar, och jag har kommit för att meddela dig det, ty du är högt älskad. Lägg nu märke till svaret, så att du förstår synen!” (Dan. 9:23). Vilken syn? Som vi ska se i morgon är synen om de 2 300 dagarna den enda del av den föregående synen som ännu inte har förklarats för Daniel.

`Gabriel kallade Daniel ”högt älskad”. Vad säger det oss om den nära kopplingen mellan himlen och jorden?`