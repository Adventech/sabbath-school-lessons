---
title:  Rening av helgedomen
date:  30/04/2023
---

Som vi redan sett måste det till en dom innan Kristus kommer. Ängeln meddelar med hög röst att ”stunden för hans dom är inne” (Upp. 14:7). Daniels bok ger oss tiden då denna dom börjar.

`Läs Dan. 8:14. Vilken specifik tidtabell ger Daniel oss när det gäller reningen av helgedomen?`

Varje jude förstod meningen med reningen av den jordiska helgedomen. Den skedde på försoningsdagen, som var en domens dag. Fastän Daniel förstod tanken med reningen av helgedomen och domen var han förvirrad kring de 2 300 dagarna.

`Läs Dan. 8:27 och 9:21, 22. Vad var Daniels reaktion på synen, och vad svarade Gud honom?`

I slutet av Dan. 8 var Daniel sjuk och utropade: ”Jag var bestört över synen och förstod den inte” (Dan. 8:27), alltså synen om de 2 300 dagarna (resten av synen hade redan förklarats, se Dan. 8:19–22). I följande kapitel, Dan. 9, berättas om ängeln Gabriel som kom för att förklara 2 300 dagars-profetian för Daniel. ”Daniel, nu har jag begett mig hit för att ge dig full insikt” (Dan. 9:22).

Gabriel gör Daniel häpen när han uppenbarar ett svar på dennes bön som var mycket bredare än han någonsin föreställde sig. Ängeln Gabriel tog Daniel ner längs tidens flod och visade sanningen om den kommande Messias. Han gav den exakta tiden för början av Messias verksamhet och hans grymma död, händelser som var direkt kopplade till reningen av helgedomen i Dan. 8. Med andra ord är Kristus död och domen oskiljaktigt sammankopplade.

`Varför är det betydelsefullt att Jesus död, som den uppenbaras i Dan. 9:24–27, är direkt kopplad till domen i Dan. 8:14? Vilken fantastisk sanning lär denna koppling oss?`