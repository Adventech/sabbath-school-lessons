---
title:  Messias ”förgjord”
date:  03/05/2023
---

Gabriel började denna profetia om de 490 åren med en händelse som var ytterst viktig för Daniel och för judarna, påbudet att återuppbygga Jerusalem. Olika påbud har getts om Jerusalem, men i Esra 7 upptäcker vi att påbudet som gavs 457 f.Kr. tillät att judarna inte bara återvände till sitt hemland utan också att de fick upprätta en religiös gemenskap åt sig själva (se Esra 7:13, 27).

Det är viktigt att notera att Artaxerxes påbud gavs på hösten 457 f.Kr. Från detta påbud till Messias blir det, enligt Daniel, 69 veckor eller 483 år. Om vi räknar från 457 f.Kr. och rör oss framåt i historiens tidslinje kommer vi till år 27 e.Kr.

Ordet Messias betyder ”den smorde”. År 27 e.Kr. döptes Jesus Kristus, Messias. (Se Matt. 3:13–17.) Hundratals år i förväg förutsade Daniel det exakta året för Kristus dop, tiden då Jesus skulle börja sin tre och ett halvt år långa verksamhet.

`Läs Rom. 5:6–9 tillsammans med Dan. 9:26. Vilka stora sanningar uppenbaras här?`

”Efter de sextiotvå veckorna, kommer han som är smord att förgöras och försvinna” (Dan. 9:26). Messias skulle ”förgöras”, korsfästas. Kristus dog på Golgota kors för vår skull. Därför skriver Paulus: ”Men Gud bevisar sin kärlek till oss genom att Kristus dog för oss medan vi ännu var syndare” (Rom. 5:8).

I Dan. 9:27 läser vi att ”under en halv vecka”, i mitten av de sista sju åren, ”avskaffar han både slaktoffer och matoffer”. I mitten av denna sjuttionde vecka, år 31 e.Kr., bekräftade Kristus det eviga förbundet med sitt blod genom att dö på korset, och offersystemet förlorade all profetisk betydelse. Dessa profetior uppenbarar att Kristus, Messias, skulle korsfästas och göra slut på offersystemets profetiska betydelse på våren 31 e.Kr. Varje detalj av dessa förutsägelser gick i uppfyllelse. Precis vid påsken då översteprästen offrade påsklammet offrades Kristus för oss.

`Läs Mark. 15:38 och Matt. 3:15, 16 med det ovannämnda i tankarna. Hur hjälper dessa verser oss att förstå profetian i Dan. 9:24–27?`