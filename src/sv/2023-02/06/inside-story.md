---
title:  Missionsnytt
date:  05/05/2023
---

#### Bibelkillen

Remus är känd som ”bibelkillen”. Tidigare arbetade han som sjuksköterska, och hans fru var arkitekt. De hade tre barn, och familjen levde ett bekvämt liv i Frankrike. De flesta människor skulle säga att familjen hade allt man behövde för att vara lycklig. Men ändå tyckte Remus att något saknades.

När Remus läste Jesus avskedsinstruk-tioner till sina lärjungar: ”Gå därför ut till alla folk och gör dem till mina lärjungar. Döp dem i Faderns och Sonens och den heliga Andens namn, och lär dem att följa allt som jag har befallt er” (Matt. 28:19, 20, nuBibeln) upplevde han att orden också var riktade till honom. I sitt hjärta kände han att det var detta som saknades i hans liv. Han bestämde sig för att sälja andlig litteratur. Han ville vara någon som, med hans egna ord, ”försöker sälja böcker till människor som inte vill köpa dem”.

Remus och hans familj flyttade till Galicien, en mycket sekulär region i Spanien. Bland en befolkning på nästan tre miljoner människor finns det endast cirka 500 adventister och fem adventistförsamlingar.

Remus började sälja biblar och andra böcker på utomhusmarknader. Dit kom människor för att köpa jordbruksprodukter, kläder, leksaker, böcker och begagnade saker. Han sålde böcker från ett bokställ. Så småningom kände människor igen honom och kallade honom ”bibelkillen”.

På en utomhusmarknad såg Remus någon annan som sålde böcker. Han gick fram till mannen och började prata. Mannen ville uppenbarligen inte prata, men han verkade inte kunna vända sig bort. Efter många samtal på marknaden gick mannen med på att lägga ut några av Remus böcker i sin monter. Som ett tack gav Remus honom en bibel.

Mannen läste Bibeln hemma och bad Remus om bibelstudier. Efter några månader gav han sitt hjärta till Jesus. Han och Remus är vänner, och när de träffas ropar han: ”Hej, bibelkille!”

Remus fortsätter förstås att själv sälja böcker. En gång hoppade en kvinna bokstavligen av glädje när hon såg att Remus sålde biblar.

”Jag har bett till Gud om en bibel!” utbrast hon. ”Detta är ett svar från Gud!”

En annan gång reste Remus 12 mil till en utomhusmarknad. Till sin glädje sålde han många böcker den dagen. Men när kvällen kom insåg han att han inte hade sålt tillräckligt med böcker för att täcka bensinkostnaden för resan.

Han undrade: ”Var resan värd det?” Just då stod en äldre man på cirka 90 år och tittade på Remus böcker. ”Har du en bibel?” frågade mannen.

Mannen ville veta om Jesus möjligen kunde älska honom. Remus talade med glädje om Jesus och hans kärlek. Med tårar i ögonen blev de två männen rörda av tanken på Jesus kärlek.

Innan mannen gick köpte han en bibel. Det är verkligen aldrig för sent att lära känna Jesus.

”Det är många som söker efter livets bröd”, säger Remus. ”Vi kan hjälpa dem att finna det genom att ge dem Bibeln.”

Och ja, Remus är glad över att vara känd som ”bibelkillen”.