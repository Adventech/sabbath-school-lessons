---
title:  Ängelns vägledning för Daniel
date:  02/05/2023
---

`Läs Dan. 9:23. Vilken specifik instruktion ger ängeln Daniel? Varför är det betydelsefullt i vår förståelse av upprättelsen av helgedomen i Dan. 8:14?`

Ängeln vägledde Daniel helt enkelt: ”Lägg nu märke till svaret, så att du förstår synen!” (Dan. 9:23). Vilket svar? Vilken syn? Eftersom det i kap. 9 inte finns någon syn måste ängeln Gabriel tala om den del av synen i Dan. 8 som profeten inte förstod, synen om de 2 300 dagarna (Dan. 8:27).

`Gabriel fortsätter i Dan. 9:24–27. Vilka händelser i Jesus liv och verksamhet talar detta om?`

Den första delen av profetian syftar på Guds folk, judarna. ”För ditt folk och för din heliga stad är sjuttio veckor bestämda” (Dan. 9:24). I Bibelns profetior är en dag lika med ett bokstavligt profetiskt år (Hes. 4:6; 4 Mos. 14:34). I Daniel och Uppenbarelseboken där symboliska bilder förekommer finns vanligtvis också en symbolisk tidsprofetia. Ett sätt att försäkra sig om att dag-år-principen gäller här är att när vi använder den i Daniels profetia kommer varje händelse i perfekt tidsföljd (se morgondagens studium). Om vi tillämpar denna princip är 70 veckor lika med 490 dagar. Eftersom en profetisk dag är ett bokstavligt år är 490 dagar 490 år.

Gabriel säger till Daniel att 490 år är ”bestämda” (det är vad det hebreiska ordet chathak betyder) och tolkas här vara en del av de 2 300 dagarna i Dan. 8:14. Dessa 490 år, en tidsprofetia, är direkt kopplade tillbaka till tidsprofetian i Dan. 8:14, den enda del av synen som lämnats oförklarad i Dan. 8 och också den enda tidsprofetian i Dan. 8. Vi kan därmed se att Gabriel med denna profetia kommer för att hjälpa Daniel att förstå vad han i föregående kapitel inte förstod, de 2 300 dagarna.