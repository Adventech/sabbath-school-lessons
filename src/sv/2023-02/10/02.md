---
title:  En väg som tycks vara den rätta
date:  28/05/2023
---

I sammanhanget om den yttersta tiden uttalade Jesus en kraftfull varning: ”Falska frälsare och falska profeter kommer att uppträda med tecken och under för att försöka vilseföra de utvalda” (Mark. 13:22). Vilka är de ”utvalda”? Senare säger han: ”Och han skall sända ut sina änglar vid ljudet av en stor basun, och de skall samla hans utvalda från de fyra väderstrecken, från himlens ena gräns till den andra” (Matt. 24:31). Visst är det lite skrämmande att den sista tidens bedrägeri ska vara så stort att även de trogna riskerar att bli lurade!

`Läs Upp. 12:9. Vem blir bedragen av Satan? Hur ska vi förstå dessa ord?`

Uppenbarligen kommer Gud att ha några trogna i den sista tiden, precis som han haft i alla tider. Men ordvalet här visar hur omfattande Satans bedrägeri verkligen är.

`Läs Ords. 14:12. Vilken kraftfull varning presenteras där?`

Människor uppmanas ofta att följa sitt samvete för att avgöra vad som är rätt eller fel, gott eller ont, och sedan leva efter det. Men Bibeln säger att vi alla är syndare, alla är fördärvade (Jer. 17:9; Rom. 3:9–18), och därför är förtröstan på våra egna känslor nästan en säker väg till att vi förr eller senare också kommer att handla fel. Mycket ont har genom tiderna gjorts av människor som varit ytterst övertygade om att de handlat rätt. Alltså har de gjort det som ”känts rätt” för dem.

Nej, vi behöver fördjupa oss i Guds Ord, och utifrån hans Ord och genom överlåtelse till den heliga Anden lära oss att skilja sanning från villfarelse, rätt från fel och gott från ont. Lämnade åt våra egna råd eller våra egna känslor kan vi bli ett lätt byte för Satans bedrägerier.

`Tänk på exempel på människor som har agerat utifrån vad de själva tänkt var rätt eller vad de trott vara Guds vilja men som gjort något ont. Vad kan vi lära oss av dessa tragiska händelser?`