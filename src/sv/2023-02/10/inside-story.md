---
title:  Missionsnytt
date:  02/06/2023
---

#### Jorge ville inte gå i förskolan

Gabriel gillade att dricka alkohol. Han drack mer och mer, och hans fru Luisa oroade sig för att han skulle bli alkoholist. Hon bad för att han skulle sluta dricka. Hon ville skydda honom från sig själv och skydda deras unga son, Jorge.

Sedan ägde en serie ovanliga händelser rum i deras liv där de bodde på den portugisiska ön Madeira norr om Kanarieöarna i Atlanten.

Jorge var fyra år. Det var dags för honom att börja i förskolan. Men efter några dagar i den kommunala förskolan ville han inte gå dit längre. Jorge jämrade sig och ville bara åka hem.

Luisa visste inte vad hon skulle göra. Gabriel visste inte heller vad han skulle göra. Så han tog en drink.

Några dagar senare åkte familjen till öns största stad Funchal för att uträtta några ärenden. I stan såg Luisa en attraktiv skola omgiven av ett staket med en metallport. ”Den verkar trevlig”, sa hon till Gabriel. ”Vi kan väl fråga om de kan ta Jorge som elev.”

Jorge och hans föräldrar gick in genom den öppna porten. I samma ögonblick ropade Jorge: ”Jag gillar den här skolan!”

Han såg barn leka på lekplatsen. ”Jag vill inte gå i den andra skolan”, sa han.

Så gick det till när Jorge blev inskriven i en adventistskola. Han älskade skolan från första skoldagen, och han grät aldrig och ville åka hem.

Luisa blev lättad. Gabriel var lättad. Så han tog en drink.

Luisa fortsatte att be för att Gabriel skulle sluta dricka.

Tiden gick, och en lärare inbjöd Luisa att delta i de bönemöten som hölls på onsdagarna på skolans andra våning. Luisa tog med sig Jorge, och båda älskade det! De gick till nästa bönemöte och nästa.

Sedan började Gabriel följa med dem till bönemötena. När han gick dit fick han en längtan efter att sluta dricka. Han ville ha fred. Han sökte ett lugn inom sig som alkohol inte gav honom.

Gabriel och Luisa gick med i en liten grupp som studerade Bibeln. När Gabriel studerade Bibeln tappade han till sin förvåning all lust att dricka alkohol. Han var också omgiven av människor som inte drack och kände sig då inte heller pressad att dricka socialt.

Luisa var så glad att han hade slutat dricka! Gud hade svarat på hennes böner.

Gabriel och Luisa blev döpta. Idag är Gabriel församlingsföreståndare, och Luisa är engagerad i barnverksamheten.

Än i dag vet inte Gabriel och Luisa varför Jorge grät i den kommunala för-skolan men trivdes i adventistskolan. Men en sak är klar: som följd av att Jorge gick i adventistskolan har familjens liv blivit helt förändrat.