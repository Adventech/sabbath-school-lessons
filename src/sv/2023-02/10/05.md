---
title:  Maning till trohet
date:  31/05/2023
---

Den andra ängelns budskap i Upp. 14 är att Babylon är fallet eller störtat [beroende på bibelöversättning; båda alternativen är lika möjliga (det grekiska verbet vars grundform är pipto kan översättas på de båda sätten), övers. anm.]. I Upp. 17 identifieras kvinnan som det andliga Babylon. Hon är klädd i purpur och scharlakansrött och rider på ett scharlakansrött odjur. Hon räcker ut sin vinbägare och får hela världen berusad av villfarelse. Kyrkan och staten förenas. Falskhet råder. Demoner gör sina under och bedrar. Världen kastas in i en sista strid.

Samtidigt föraktas, förlöjligas, förtrycks och förföljs Guds folk, men i Kristus och genom den heliga Andens kraft förblir de trogna till sin överlåtelse. Inga helvetets krafter och ondskans styrkor kan bryta deras lojalitet mot Kristus. De är trygga i honom. Gud är deras ”tillflykt och vår styrka, en hjälp i nöden, som aldrig svikit” (Ps. 46:2).

Gud kallar folket i den sista tiden tillbaka till trohet mot hans Ord. Jesus bad: ”Helga dem genom sanningen; ditt ord är sanning” (Joh. 17:17). Guds Ords sanning, inte mänskliga åsikter eller traditioner, är morgonstjärnan som leder oss i denna kritiska tid av jordens historia.

Här finns anmärkningsvärda ord från dr Edward T. Hiscox, författare till Standard Manuel for Baptist Churches. År 1893 talade han till en grupp med hundratals baptistpastorer och chockerade dem när han förklarade hur söndagen kom in i den kristna kyrkan.

”Så synd att den [söndagen] kommer märkt med hedendomens märke och kristnad med solgudens namn, sedan adopterad och sanktionerad av den påvliga villfarelsen, och antagen som ett helgat arv till protestantismen!” (Edward T. Hiscox inför pastorskonferensen i New York den 13 nov. 1893).

`Läs Hes. 20:1–20. Vad är det väsentliga i Hesekiels budskap här, och hur passar sabbaten in i denna maning till trohet?`

Hes. 20 är en allvarlig vädjan till Israel att lämna hedniska sedvänjor och tillbe Skaparen i stället för deras falska gudar, i detta fall ”egypternas gudabilder”. I de tre änglarnas budskap gör Gud en liknande vädjan att ”tillbe honom som skapat”, för ”Babylon är störtat”. Som vi vet ska sabbaten och troheten till den också spela en stor roll i de sista händelserna.

`Vad kan vi lära oss för vår egen del av Hes. 20:1–20. (Se även 1 Kor. 10:11.)`