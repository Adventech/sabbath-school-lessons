---
title:  Jesus segrar – Satan förlorar
date:  25/03/2023
---

> <p>Nyckeltext</p>
> ”Och draken rasade mot kvinnan och gick bort för att strida mot hennes andra barn, mot dem som håller Guds bud och har Jesu vittnesbörd” (Upp. 12:17).

### Veckans Huvudtexter
Upp. 12; Ef. 5:25–27, 32; Fil. 3:9; Dan. 7:25; Jes. 14:12–14; Upp. 13:14–17.

I Outnumbered: Incredible Stories of History’s Most Surprising Battlefield Upsets återger Cormac O’Brien berättelser om arméer som ändå segrade fastän de var så underlägsna. Där berättas om Hannibals armé på 55 000 soldater från Karthago, som slog den ”oövervinnliga” romerska armén på 80 000 man. Där berättas om Alexander den stores armé som besegrade det persiska riket.

Även vi befinner oss i en strid mot en slug fiende. Vi är underlägsna och strider med små chanser. Ondskans krafter verkar vara oövervinnliga. Vi tycks gå mot en säker förlust. Förlusten verkar oundviklig. Segern verkar inte finnas i sikte. Från enbart mänskligt perspektiv verkar Satans styrkor överväldiga oss.

Men trots att vi är underlägsna, trots att chanserna (mänskligt sett) talar mot oss, trots att Satans attacker är våldsamma, kan vi, tack Gud, ändå segra genom Jesus. Temat i Bibelns sista bok, Uppenbarelseboken, är detta: Jesus segrar, Satan förlorar. Det centrala i denna strid beskrivs i Upp. 12 och är vad vi ska studera den här veckan. Detta studium förbereder oss för att förstå Upp. 14 och de tre änglarnas budskap.