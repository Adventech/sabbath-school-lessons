---
title:  Kvinnan i öknen
date:  29/03/2023
---

`Läs Upp. 12:6 och jämför den versen med 12:14–16. Lägg noggrant märke till tidsperioden, Satans attack mot ”kvinnan” (församlingen) och Guds omsorg om sitt folk. Vad talar dessa verser om?`

De 1 260 dagarna i Upp. 12:6 är en parallell till en tid, två tider och en halv tid i Upp. 12:14. Samma tidsprofetia beskriver samma tidsperiod i Dan. 7:25; Upp. 11:2, 3 och 13:5. Eftersom dessa tidsperioder är profetiska symboler (en bokstavlig kvinna med vingar for inte ut i öknen) tillämpar vi profetisk tid, dag-år-principen (se t.ex. 4 Mos. 14:34; Hes. 4:4–6) på dessa profetior. Det innebär helt enkelt att en profetisk dag är lika med ett år. I en kommentar om denna profetiska tidsperiod i Upp. 11:2 skriver Andrews University Study Bible: ”Historiskt inriktade kommentatorer har allmänt förstått de 1 260 profetiska dagarna som 1 260 bokstavliga år från 538 till 1798 e.Kr.” (s. 1673, kommentar till Upp. 11:2).

Denna ursinniga sataniska förföljelse av bibeltroende kristna var en utvidgning av den stora striden mellan gott och ont. Efter medeltidens mörker ställdes män och kvinnor på reformationstiden inför ett val. Skulle de förbli trogna mot Guds Ord eller acceptera prästernas och prelaternas undervisning? Ännu en gång segrade sanningen, och Gud hade ett folk som var troget mot honom i mötet med ett mäktigt motstånd.

I dessa verser finns några fascinerande och ytterst uppmuntrande uttryck för Guds omsorg. Upp. 12:6 talar om en ”tillflykt” som Gud berett. Upp. 12:14 säger att kvinnan blir ”livnärd” i öknen och Upp. 12:16 att ”jorden hjälpte kvinnan”. I tider av förföljelse tog Gud hand om sin församling. Som han gjorde då ska han göra i den sista tiden för den rest som finns kvar.

`Beskriv en tid av prövning eller svårigheter i ditt eget liv då du lätt kunde ha blivit missmodig men då Gud hade en plats eller tillflykt för dig och livnärde dig i dina utmaningar. Hur hjälpte Gud dig när du mest behövde det?`