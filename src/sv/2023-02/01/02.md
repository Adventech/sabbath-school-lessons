---
title:  Strid i himlen
date:  26/03/2023
---

Upp. 12 skildrar en serie dramatiska episoder, glimtar från konflikten mellan gott och ont genom tiderna. Den började i himlen och slutar här på jorden. Dessa episoder leder oss genom tidens gång, från öppningsscenen som skildrar Satans uppror i himlen till hans våldsamma attacker mot Guds folk i den sista tiden.

`Läs Upp. 12:7–9 som beskriver denna kosmiska konflikt mellan gott och ont. Hur var det möjligt att någonting sådant kunde hända i himlen? Vad antyder dessa verser om den fria viljans och det fria valets verklighet?`

Frihet att välja är en grundläggande princip i Guds styre, både i himlen och på jorden. Gud skapade inga robotar, varken i himlen eller på jorden. Eftersom vi är skapade till Guds avbilder kan vi människor göra fria moraliska val.

Valfrihet är nära sammankopplad med förmågan att älska. Tar man bort valfriheten kan förmågan att älska förstöras, för kärlek kan aldrig påtvingas eller pressas fram. Kärlek är ett utryck för fri vilja. Varje ängel i himlen ställdes inför det fria valet att antingen svara på Guds kärlek eller vända sig bort i själviskhet, arrogans och högmod. Precis som kärleken ställde de himmelska änglarna inför ett evigt val ställer Uppenbarelseboken var och en av oss inför ett evigt val i jordens sista konflikt.

Det har aldrig funnits någon neutralitet i den stora striden (se Luk. 11:23), och det kommer det inte heller att finnas i jordens sista krig. Precis som varje ängel valde Jesus sida eller djävulens sida ska alla människor ställas inför sina slutgiltiga val i tidens slut. Vem får vår lojalitet, vår tillbedjan, vår lydnad? Detta har alltid varit frågan för mänskligheten och kommer att förbli det, dock ännu mer dramatiskt i den sista krisen i jordens historia.

Men här finns de enormt goda nyheterna: Upp. 12 beskriver Kristus seger i konflikten, och allt vi behöver göra är att använda vår fria vilja och välja att stå på hans segrande sida. Hur fantastiskt är det inte att välja den sida i striden som du i förväg vet är den segrande.

`Tänk på hur heliga den fria viljan och det fria valet måste vara för Jesus. Fastän han visste att den skulle leda honom till korset (se 2 Tim. 1:9) gav han oss ändå fri vilja. Vilka val kan du göra idag som hjälper dig att använda denna heliga men dyrbara gåva på rätt sätt?`