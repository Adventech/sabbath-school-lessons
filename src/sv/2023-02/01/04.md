---
title:  Att ta emot Jesus seger
date:  28/03/2023
---

Som Bibeln beskriver det har Jesus aldrig förlorat någon strid mot Satan. Han är den mäktige segraren. Segraren över ondskans makter. Det är en sak att tro att Jesus segrade över Satans frestelser men en helt annan att Kristus seger också är vår seger.

`Läs Upp. 12:10. Vilken uppmuntran kan du finna i det faktum att din anklagare har ”störtats ner”?`

Fastän striden fortfarande rasar på jorden har Satan förlorat. Detta gäller inte bara Kristus yttersta seger i slutet av mänsklighetens historia utan också vår strid över ondskans makter i våra personliga liv. Vissa kristna lever i ett frustrerat nederlag. De hoppas på seger över vissa attityder eller vanor men griper aldrig tag i verkligheten av Kristus seger i deras personliga liv.

`Läs Upp. 12:11. Vilken försäkran om seger ger Kristus oss här?`

Sju gånger i Uppenbarelsebokens budskap till de sju församlingarna finner vi uttrycket ”den som segrar”. Här i Upp. 12:11 finner vi åter igen tanken om seger. Grundtextens ord för ”segra/besegra” är nikao, som har just den betydelsen. Lägg märke till att det är möjligt att vi kan vara segrare. Upp. 12:11 bekräftar att det bara kan ske genom ”Lammets blod”.

I Upp. 5:6 blickar Johannes i en profetisk syn in i himlen och ser ett lamm som ”såg ut att ha blivit slaktat”. Kristus offer är vad hela himlen riktar sin uppmärksamhet på. Det finns ingenting mer inspirerande än korset för att visa Guds oändliga, ofattbara kärlek.

När vi genom tro tar emot vad Kristus har gjort för oss avskrivs vår skuld, och vi står fullkomliga inför Gud. Våra synder är för-låtna (Kol. 1:14; Ef. 1:7; Kol. 2:14). ”Våra bröders anklagare har störtats ner” (Upp. 12:10). Vi är befriade, vi är segerrika, och vi är frälsta, inte på grund av våra egna förtjänster utan tack vare Kristus seger för oss.