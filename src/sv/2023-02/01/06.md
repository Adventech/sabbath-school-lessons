---
title:  Resten som tillhör Gud i den sista tiden
date:  30/03/2023
---

Djävulen har varit i krig mot Kristus sedan upproret i himlen (Upp. 12:7). Satans syfte då liksom nu har varit att få kontroll över universum (se Jes. 14:12–14). Hans uppmärksamhet i den sista tiden av jordens historia riktar sig mot Guds folk. Upp. 12:17 betonar att draken (Satan) ”rasade” (blev vred) mot kvinnan (församlingen) och gick i strid mot hennes andra barn. De som finns kvar förblir lojala mot Kristus, lydiga mot hans sanning och trogna till hans uppdrag.

`Läs Upp. 12:17. Vad karakteriserar dem som finns kvar, Guds församling i den sista tiden, enligt denna vers?`

I Upp. 12:17 rasar Satan (draken) mot kvinnan, Guds församling. Djävulen är rasande mot ett folk som tror på Jesus och håller Guds bud, och han försöker göra allt för att förgöra dem.

Till slut går han ut med ett påbud att de inte får sälja eller köpa och att de ska tillfångatas och dödas (se Upp. 13:14–17). Om Satan inte kunde förgöra Kristus kommer han att försöka förgöra dem som Kristus djupast är fäst vid, hans församling. Jordens sista krig koncentrerar sig inte på Mellanöstern och de olika krigen där utan på sinnena hos Guds folk som lever kringspridda över världen. Det är en strid mellan två motsatta makter, Kristus och Satan. Återigen är ingen neutral.

Den centrala frågan i denna sista strid är: ”Vem har vår lojalitet? Vem ansluter vi oss till?” Himlen kallar på troende som är gripna av Kristus kärlek, återlösta av hans nåd, överlåtna till hans syften, har hans Andes kraft och är så lydiga mot hans bud att de är villiga att möta själva döden för hans skull.

Vår värld är på väg mot en stor kris. Men i Jesus, genom Jesus och tack vare Jesus är vår seger garanterad så länge vi håller oss till honom. Det gör vi genom tro, en tro som leder till lydnad. Allt det sker genom vårt eget val.

`Hur ser du att Upp. 12:17 verkligen utspelas i ditt eget liv, i din egen kristna erfarenhet? På vilka sätt finner du alltså den stora striden pågå i ditt eget liv?`