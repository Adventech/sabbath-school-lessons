---
title:  Odjurets märke
date:  14/06/2023
---

`Läs Upp. 14:9 och jämför det med 14:2. Var placeras odjurets märke? (Se 5 Mos. 6:8; 11:18.) Vilka två egenskaper utgör en kontrast mellan Guds folk och de som tar emot odjurets märke?`

En grupp tillber odjuret, en annan håller Guds bud (inklusive det fjärde som odjurets makt försökte ändra på) och har tro på Jesus. Det är kontrasten. Genom att verka genom odjuret från havet och odjuret från jorden försöker djävulen underminera Guds auktoritet genom att attackera hjärtat av tillbedjan, sabbaten. Odjurets märke placeras antingen på pannan eller på handen. Pannan är en symbol för sinnet, där samvete, förnuft och omdöme finns. Handen däremot är en symbol för handlingar och gärningar.

Dagen kommer, och kanske snarare än vi tror, då lagar stiftas som begränsar vår religionsfrihet. De som samvetsgrant följer Guds Ord och håller Herrens sanna sabbat stämplas som motståndare till enhet och ett bra samhälle.

”De som ärar den bibliska vilodagen kommer att fördömas som fiender till lag och ordning. De kommer att framställas som orsaken till omoral, anarki och korruption. Man kommer att säga att de därigenom drar Guds straffdomar över jorden. Deras samvetsbetänkligheter kommer att fördömas som envishet, omedgörlighet och förakt för myndigheter. De kommer att anklagas för brist på solidaritet mot landets regering” (Ellen White: Från mörker till ljus, s. 511).

Den romerska kyrkan hävdar att söndagen är ”märket” för dess kyrkliga auktoritet. ”Naturligtvis hävdar den katolska kyrkan att ändringen gjordes av den … Och handlingen är ett tecken på dess kyrkliga makt och auktoritet i religiösa frågor” (The American Catholic Quarterly Review, januari 1883).

Uppenbarelseboken förutsäger att i framtiden, vid en tid av internationella kriser, ska vår värld möta någon sorts radikal politisk, social, religiös och moralisk förvandling, där söndagshållandet påtvingas och blir ”odjurets märke”. Återigen: hur detta utvecklas har vi inte fått veta. Bibeln ger oss bara en bred skiss, dock tillräckligt för att visa att den stora striden går mot en klimax kring frågan om tillbedjan av antingen odjuret eller Skaparen och att sjundedags-sabbaten kommer att spela en central roll.

`På vilka sätt har mänskligheten alltid varit delad mellan dem som står antingen på Guds sida eller Satans? Varför kan det inte finnas någon medelväg? Hur kan vi nu med säkerhet veta på vems sida vi verkligen står?`