---
title:  Det dödliga såret
date:  11/06/2023
---

Som vi redan studerat representerar odjursmakterna i Upp. 13 och 14 ett världsvitt system av falsk tillbedjan. Men där finns mer.

`Läs Upp. 13:5; 12:6, 14 och Dan. 7:25. Hur länge skulle denna makt härska i det religiösa landskapet i de tidigare århundradena?`

Odjuret skulle fortsätta under en tidsperiod i historien. I symboliska tidsprofetior är en profetisk dag lika med ett bokstavligt år. I 4 Mos. 14:34 läser vi: ”ett år för varje dag.” Där har vi Bibelns princip tillämpad; en dag räknas som ett år. Vidare säger Gud: ”En dag för varje år” (Hes. 4:6). Denna princip har upprepade gånger visat sig stämma i tolkningen av Bibelns tidsprofetior, som i tolkningen av de 70 veckorna i Dan. 9:24–27. När man i Upp. 13:5 räknar tidsperioden på 42 månader, med 30 dagar per månad, får vi 1 260 profetiska dagar eller bokstavliga år.

På 300-talet gjorde den romerske kejsaren Konstantin kristen-domen till statsreligion i hela riket. När han år 330 flyttade sin huvudstad till Bysans för att förena de östliga och västliga delarna av sitt rike lämnades ett ledarvakuum i Rom. Då fyllde påven detta vakuum. Han blev inte bara en mäktig religiös ledare utan också en politisk makt som skulle räknas med i Europa. År 538 gav Justinianus, den hedniske romerske kejsaren, den romerske biskopen officiellt rollen som trons försvarare. Den medeltida kyrkan utövade stort inflytande mellan åren 538 och 1798, med en fruktansvärd förföljelse som nämndes i inledningen till studiet. Napoleons general Berthier tillfångatog påven 1798, som en exakt uppfyllelse av profetian.

Berthier och hans armé tillfångatog påven Pius VI och utan ceremonier avlägsnades han från den påvliga tronen. Nederlaget för påvemakten var stort, men enligt Upp. 13:12 skulle det dödliga såret läkas, och världen skulle få höra mer från denna makt – mycket mer.

`Tänk hur fantastiska de bibliska profetiorna är och hur de uppenbarar för oss Guds kännedom om framtida händelser. Vad kan detta lära oss om varför vi kan förtrösta på Herrens löften, även de som vi ännu inte ser uppfyllda?`