---
title:  Avfall
date:  12/06/2023
---

`Läs 2 Thess. 2:3, 4, 9–12. Vad förutsäger Paulus om den sista tiden? Vilka kännetecken ger han odjuret, den antikristliga makten?`

Aposteln Paulus varnar den kristna församlingen för ”avfall” från Guds Ords sanning. Han är bekymrad över avfallets frön som redan fanns i den nytestamentliga församlingen och som skulle växa under de kommande århundradena före Kristus andra ankomst. Ett falskt evangelium skulle komma in i församlingen och fördärva Guds Ord.

Satan är den som står bakom avfallet. Han är den verkliga ”motståndaren, han som förhäver sig över allt som kallas gud eller heligt och sätter sig i Guds tempel och utger sig för att vara Gud” (2 Thess. 2:4). Men den stora bedragaren verkar genom mänskliga agenter för att fullfölja sina syften. Identifikationen av egenskaperna i Daniel och Uppenbarelseboken visar att det lilla hornet i Dan. 7, odjuret i Upp. 13 och 14 och ”den Laglöse” i 2 Thess. 2 representerar samma makt.

The SDA Bible Commentary uttrycker det så här: ”En jämförelse mellan Daniels profetia om den hädiska makt som efterträder det hedniska Rom … och Johannes bild av det leopardlika odjuret … visar många likheter mellan de tre beskrivningarna [det lilla hornet, odjurets makt och den Laglöse]. Detta leder oss till slutsatsen att Daniel, Paulus och Johannes talar om en och samma makt, … påvemakten” (vol. 7, s. 271).

Det är ytterst viktigt att komma ihåg att Bibelns profetia beskriver ett religiöst system som har kompromissat med Guds Ord, ersatt evangeliet med mänskliga traditioner och drivit bort från den bibliska sanningen. Dessa profetior har getts av en oerhört kärleksfull Gud för att förbereda ett folk för Jesus ankomst. De är en tillrättavisning till avfälliga religiösa organisationer som har fjärmat sig från Guds Ord medan människorna som tillhör dem inte nödvändigtvis har gjort det (se Upp. 18:4).  Vårt budskap handlar om ett system som har bedragit miljoner människor. Trots att de är bedragna är de högt älskade av Kristus. Därför ska vi behandla dem därefter.

`”Allt vad ni vill att människorna skall göra för er, det skall ni också göra för dem. Det är vad lagen och profeterna säger” (Matt. 7:12). Hur ska vi tillämpa denna princip i hanteringen av temat om odjursmakterna i Upp. 13 och 14?`