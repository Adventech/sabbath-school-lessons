---
title:  Missionsnytt
date:  16/06/2023
---

#### Den okända cyklisten

Vera studerade Bibeln med Ana och Pedro. Eftersom paret inte kunde läsa eller skriva hjälpte deras son Benvendo dem. Han läste bibelverserna högt för dem och fyllde i deras svar.

Det fanns inga adventister bland de etthundra invånarna i parets lilla hemstad i centrala Portugal. Stadsborna var enkla och ärliga, och inga av dem hade rest längre än till närmaste stad, som låg ganska långt bort. Vera hade skickats dit för att arbeta som missionär i ett år.

Ana och Pedro var långt över 70 år. Något med dem tyckte Vera var lite märkligt. När bibelstudiet handlade om sabbaten tog Ana det som självklart att sabbaten är den sjunde dagen i veckan.

”Ja, ja, jag vet att det är sant”, sa hon.

Vera blev förvånad. Människor i staden brukade hålla fast vid sin traditionella tro. Men Vera sa ingenting.

En vecka senare studerade de Tredje Moseboken 11 som talar om vilket slags kött israeliterna fick äta.

”Ja, ja, jag vet att det är sant”, sa Ana.

Den här gången kunde Vera inte vara tyst.

”Hur vet du att det är sant?” frågade hon.

Ana förklarade att en sabbatseftermiddag för över 60 år sedan, när hon var en ung flicka, hade en man kommit till staden på en cykel.

Den främmande mannen hade stått på torget och predikat för alla som ville lyssna. Bland dem fanns Anas far. Han lyssnade och gick sedan hem för att jämföra allt han hade hört med det som stod i hans bibel. Till skillnad från sin dotter var han läskunnig.

Mannen på cykeln kom till stan sabbat efter sabbat. Anas far lyssnade varje sabbat och jämförde sedan allt med det som stod i Bibeln. Han såg då att mannens predikningar stämde överens med Bibeln. Han sa många gånger till den unga Ana: ”Idag är det den sjunde dagen och sabbaten. Bibeln talar om för oss vilket kött vi inte borde äta.”

Vera hade inte haft någon aning om adventistpredikanten. På grund av hans predikan många decennier tidigare behövde hon inte övertyga Ana om något från Bibeln. Ana visste att det hon studerade var sant eftersom hennes far hade sagt samma sak. Bibelstudierna med Vera bekräftade bara för henne allt som hennes far hade sagt stod i Bibeln.

Vera kände sig ödmjuk. Det kändes som om Jesus sa till henne: ”För här gäller ordspråket: en sår och en annan skördar. Jag har sänt ut er för att skörda där ni inte har arbetat. Andra har utfört arbetet och ni ska få lön för deras möda” (Joh. 4:37, 38, nuBibeln).

Vera fick se Ana och Pedro och även deras son Benveno bli döpta som resultat av den okända cyklistens arbete många år tidigare.

”Jag ser fram emot att träffa mannen på cykeln i himlen”, säger Vera. ”Jag ska säga till honom: ’Dessa människor blev döpta tack vare ditt arbete. Det du gjorde var inte förgäves.’ ”