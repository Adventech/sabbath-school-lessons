---
title:  Sabbatsprövningen
date:  15/06/2023
---

Redan nu sätts kanske scenen för denna annalkande förföljelse. Den 6 juni 2012 vädjade påven Benedictus XVI till mer än 15 000 människor samlade på Petersplatsen i Rom att söndagen måste bli en vilodag för alla, så människorna kan vara fria att vara tillsammans med sina familjer och med Gud. ”Genom att försvara söndagen försvarar man människans frihet.” Detta är naturligtvis inte detsamma som att kräva att andra håller denna dag, i motsats till den bibliska sabbaten, men det visar att tanken om söndagen som ”vilodag” definitivt är en verklig fråga. Förr eller senare kommer det att stiftas lagar, och de som samvetsgrant följer Guds Ord och firar den sanna sabbaten kommer att stämplas som motståndare till samhällets bästa intressen.

I denna tid av kris står Guds folk, genom hans nåd och kraft, fasta i sin övertygelse att följa honom. De ger inte efter för påtryckningar.

I motsats till odjurets märke ska de få Guds sigill. Sigill användes i gamla tider för att bekräfta äktheten av ett officiellt dokument. Vi kan därmed förvänta oss att finna Guds sigill inbäddat i hans lag. Gamla tiders sigill var ett särskiljande individuellt märke. Profeten Jesaja säger: ”Jag vill knyta in min undervisning, jag vill gömma mitt budskap under sigill i mina lärjungar” (Jes. 8:16).

`Läs 2 Mos. 20:8–11. Vilka beståndsdelar hos bibliska sigill finner du i sabbatsbudet? På vilket sätt skiljer sig sabbatsbudet från de övriga budorden?`

I fjärde budet finns tre beståndsdelar från ett äkta sigill. För det första: ägarens namn: ”Herren din Gud” (2 Mos. 20:10). För det andra: ägarens titel: Herren som ”gjorde” (2 Mos. 20:11), eller Skaparen. För det tredje: ägarens territorium: ”himlen och jorden och havet och allt vad de rymmer” (2 Mos. 20:11). Enligt Upp. 7:1, 2 sätts Guds sigill bara på våra pannor, en symbol för Andens förvandling av våra sinnen (2 Kor. 1:22; Ef. 1:13). Jesus respekterar vår frihet att välja. Han inbjuder oss att låta honom forma våra sinnen genom hans heliga Ande så att vi inte kan flyttas från vår tros ankare i Guds Ord (Ef. 4:30). Därför förstår vi att de trogna är de som ”bevarar Guds bud och tron på Jesus” (Upp. 14:12), och där finns det fjärde budet som odjurets makt ändrat.

`Vilka förhållanden kan du se utvecklas som potentiellt skulle kunna leda till restriktioner av vår religionsfrihet? Vilka hinder finns det också?`