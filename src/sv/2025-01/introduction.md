### Kärlekens och rättvisans Gud

_John C. Peckham, kvartalets huvudförfattare_

Gud är kärlek. Så står det i 1 Joh. 4:8, 16. Hela Bibeln vittnar om detta faktum. Den kristna tron är centrerad kring Guds karaktär av kärlek. Kärlek är kärnan i vem Gud är, kärnan i allt vi tror på och bör vara kärnan i allt vi gör. Följaktligen påverkar vårt sätt att förstå kärlek hela vår tro och praxis. Om man till exempel tror att Guds kärlek måste förtjänas, kan man tro att Gud inte älskar en för att man är syndig och ovärdig. Och i förhållande till andra kanske man förväntar sig att andra ska förtjäna kärlek — ett recept på katastrof.

På detta och många andra sätt har vår förståelse av Guds kärlek enorma konsekvenser för vår tro och praxis. Men vad är kärlek? Om du ber tio personer att definiera kärlek kan du få tio olika svar. Även bland kristna finns det många myter och missförstånd om Guds kärlek.  

Till exempel ger kristna olika svar på frågor som:  

Kan Guds kärlek bara ge, men aldrig ta emot? Är den gudomliga kärleken enbart självuppoffrande, eller kan Gud också glädja sig åt och bli tillfredsställd av människor? Är Guds kärlek känslomässig? Bryr sig Gud verkligen om människor? Kan Guds kärlek förkastas eller förverkas? Ingår Gud i en fram-och-tillbaka-kärleksrelation med alla sina skapade varelser? Är ilska oförenligt med kärlek? Hur hänger kärlek och rättvisa ihop? Om Gud är kärlek, varför finns det då ondska i världen, och så mycket av den? Kan människor älska på samma sätt som Gud gör? Om så är fallet, hur skulle det te sig?

Svaren på vissa av dessa frågor kan tyckas uppenbara, men är ofta omtvistade i kristna beskrivningar av den gudomliga kärleken. Och många svar som ibland uppfattas som självklara visar sig vid närmare granskning vara oförenliga med vad Skriften lär om Guds kärlek.  

Vi kommer inte att ta upp alla dessa frågor på en gång, men vi kommer att ta upp dessa och andra frågor under hela detta kvartal. Och vi kommer att se att Guds kärlek är mycket större än vi kanske tror. Guds kärlek som den beskrivs i Skriften är vida överlägsen de idéer som kallas ”kärlek” i stora delar av vår värld idag. Under de kommande veckorna kommer vi att titta närmare på några av de mest framträdande och vackra aspekterna av Guds kärlek som uppenbaras i Bibeln.  

Och när vi fortsätter kommer vi att se hur gudomlig kärlek och rättvisa är oupplösligt förbundna med varandra. Bibelns Gud älskar rättvisa (se t.ex. Jes. 61:8). Och som Bibeln skildrar dem hör gudomlig kärlek och rättvisa ihop på ett sådant sätt att man inte kan ha den ena utan den andra. Eftersom Gud är kärlek är han djupt oroad över orättvisor och lidande i denna värld, och han identifierar sig med de förtryckta och lidande. Han går villigt in i den smärta och sorg som ondskan har orsakat i skapelsen – han själv lider mest av allt, så mycket att Gud själv är det största offret för ondskan.

Genom hela Bibeln är Gud upprepade gånger bedrövad och plågad av ondska och lidande eftersom han älskar varje människa mer än vi någonsin kan föreställa oss. Man kan se djupet i Guds kärlek i Kristus klagan över sitt folk när han sa: ”Jerusalem, Jerusalem, du som dödar profeterna och stenar dem som blir sända till dig. Hur ofta har jag inte velat samla dina barn så som hönan samlar sina kycklingar under vingarna, men ni ville inte” (Matt. 23:37).

Bibelns Gud, som är kärlek, framställs ofta i Skriften som förkrossad och bedrövad över kärlek som avvisats och kärlek som gått förlorad. Hela Skriftens berättelse handlar om vad Gud har gjort och gör för att återställa kärleken till varje vrå och skrymsle i universum. Detta och mycket mer är ämnet för detta kvartals studier.

_John C. Peckman är biträdande redaktör för Adventist Review. När denna introduktion skrevs var han professor i teologi och kristen filosofi vid Sjundedags Adventistsamfundets teologiska seminarium vid Andrews University._