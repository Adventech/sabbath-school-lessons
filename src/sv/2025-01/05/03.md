---
title:  Gud är sen till vrede
date:  27/01/2025
---

Gud blir vred på det onda eftersom Gud är kärlek. Gud är så barmhärtig och nådig att en biblisk profet till och med kritiserade Gud för att vara alltför barmhärtig!

`Läs berättelsen om Jona och reflektera över Jonas reaktion på Guds medkännande förlåtelse av Nineves folk, i Jona 4:1–4. Vad säger detta oss om Jona och om Gud? (Se även Matt. 10:8)`

Jonas reaktion på Guds barmhärtighet är talande på två sätt. För det första visar den Jonas egen hårdhjärtade inställning. Han hatade assyrierna så mycket för vad de hade gjort mot Israel att han inte ville att Gud skulle visa dem någon barmhärtighet.

Vilken lärdom för oss! Vi måste vara noga med att skydda oss mot samma attityd, hur förståelig den än kan vara. Av alla människor borde de som har tagit emot Guds nåd inse hur oförtjänt nåden är och därmed vara villiga att utsträcka nåden till andra.

För det andra förstärker Jonas reaktion hur central Guds medkänsla och nåd är för hans karaktär. Jona var så förtrogen med Guds barmhärtighet för att Gud är ”nådig och barmhärtig” och ”sen till vrede och rik på kärlek” (Jon. 4:2) och därför visste Jona innerst inne att Herren skulle hålla inne med att fälla dom över Nineve. Gud handlar rättvist och barmhärtigt med alla folk och nationer.

Den hebreiska frasen som översätts med ”sen till vrede” eller ”långmodig” kan bokstavligen översättas med ”lång näsa”. I det hebreiska språkbruket förknippades ilska på ett bildlikt sätt med näsan, och längden på näsan är en bild på hur lång tid det tar för en person att bli arg.

Hänvisningar till Gud som ”lång näsa” förmedlar alltså att Gud är långsam i sin vrede och långmodig. Medan det inte tar lång tid för människor att bli arga, är Gud oerhört långmodig och tålmodig och skänker nåd fritt och överflödande dock utan att rättfärdiga synd eller blunda för orättvisa. I stället försonar Gud själv synd och ondska via korset så att han både kan vara rättvis och göra den rättfärdig som tror på honom (Rom. 3:25, 26).

`Har du någonsin misslyckats med att visa barmhärtighet eller nåd mot någon som har gjort dig orätt? Hur kan du bäst minnas vad Gud har gjort för dig så att du kan visa mer nåd mot andra som svar på den rikliga nåd som Gud har visat dig? Och hur gör vi detta, visar barmhärtighet och nåd, men utan att ge fri lejd till synd eller möjliggöra övergrepp eller förtryck?`