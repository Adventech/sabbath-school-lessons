---
title:  Missionsnytt
date:  31/01/2025
---

#### Han sökte svar – del 2

MissionsnyTt FRÅN HELA VÄRLDEN  |  Sabbaten den 1 februari 2025

Han sökte svar – del 2

Detta är den andra delen av berättelsen om Bold Batsukh som blev Mongoliets första adventistpastor. Berättelsen fortsätter där 13-årige Bold söker svar på frågan varför hans pappa dog oväntat. Tillsammans med sin mamma besöker Bold en lärare som tillhör en traditionell mongolisk religion.

Varje dag trängdes många människor utanför lärarens hus för att be honom om råd. När någon kom in i huset frågade läraren: ”Vad är ditt problem?”

Sedan lyssnade han länge. Därefter öppnade han sina heliga skrifter och sjöng något på tibetanska. Ingen förstod vad han sjöng, eftersom ingen talade tibetanska, men folk lämnade huset och såg glada ut ändå.

Läraren kunde inte berätta för Bold varför hans far hade dött, men pojken var imponerad av läraren och hans heliga skrifter.

Hemma sa Bold till sin mamma: ”Jag kanske också ska bli lärare. Kan du fråga din lärare om han vill utbilda mig?”

Mamma lovade att fråga.

”Läraren blev glad när jag berättade för honom att du vill bli lärare”, sa hon senare. ”Han sa att han länge har velat vara mentor åt en ung man.

Bold bodde hos läraren i två år. Han memorerade alla texter som läraren gav honom att lära sig utantill. När han var 15 år tog läraren med honom till ett kloster där han också kunde utbildas till lärare.

Rektorn på klostret träffade Bold. ”Du har utbildat honom väl”, sa han till Bolds lärare. ”Men i år har vi inga platser kvar. Kom hit med honom nästa år så får han första platsen.”

Det blev en vändpunkt för Bold. Han ville inte vänta sysslolöst. Han bestämde sig för att gå i skolan igen. Det hade gått två år, och Bold låg långt efter sina tidigare klasskamrater. Men han ville hellre studera med jämnåriga än med yngre barn.

Till Bolds förvåning var skolarbetet enkelt. Och han fick de bästa betygen i klassen. Hans klasskamrater kunde inte förstå varför det gick så bra för honom. Bold insåg först senare att två års memorering av texter hade hjälpt honom att klara sina skoluppgifter.

Efter studenten bestämde sig Bold för att studera engelska. Men redan efter några dagar på universitetet höll han på att misslyckas. Engelskan var mycket svårare än han hade förväntat sig. Vad skulle han göra?

Hans tvillingsyster hade ett förslag. Hon hade lärt känna några amerikaner som undervisade henne i engelska. ”Kom och träffa dem”, sa hon. ”Amerikanerna är kristna. De talar om Jesus.”

Bold blev förskräckt. ”Du borde sluta träffa dem”, sa han. ”Vi har vår egen traditionella religion i Mongoliet.”

Bold fortsatte att kämpa med sina studier. En dag kom han att tänka på amerikanerna. Han tänkte: ”De kan kanske hjälpa mig med min engelska. Om de talar om kristendomen får jag göra klart för dem att den är ingenting för oss här i Mongoliet.”

Bold frågade sin syster om han fick träffa amerikanerna. Systern berättade för dem om sin bror och de svarade: ”Ta gärna med honom till mötet på sabbaten.”

Av Andrew mcchesney | mongoliet | norra asien–Stilla havet divisionen