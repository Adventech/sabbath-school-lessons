---
title:  Rättfärdig vrede
date:  28/01/2025
---

Det finns många olämpliga former av ilska, men Bibeln lär oss också att det finns ”rättfärdig vrede”.

Tänk dig en mamma som ser sin treåriga dotter leka på lekplatsen och så plötsligt ser en man attackera hennes dotter. Borde hon inte bli arg? Jo, naturligtvis. Vrede är kärlekens rätta reaktion i en sådan situation. Det här exemplet hjälper oss att förstå Guds ”rättfärdiga motvilja”.

`Läs Matt. 21:12, 13 och Joh. 2:14, 15. Lägg märke till Jesus reaktion på hur templet användes. Vad säger det oss om att Gud blir vred på det onda?`

I dessa fall visar Jesus den rättfärdiga vredens gudomliga lidelse mot dem som behandlade Guds tempel som ett vanligt hus och som hade gjort det till en ”saluhall” för att utnyttja änkor, föräldralösa barn och fattiga (Matt. 21:13; jämför med Joh. 2:16). Templet och gudstjänsterna, som skulle symbolisera Guds nådefulla förlåtelse och hans rening av syndare, användes i stället för att lura och förtrycka några av de mest utsatta. Borde inte Jesus bli arg över denna styggelse?

Mark. 10:13, 14 och 3:4, 5 ger fler exempel på hans rättfärdiga motvilja. När människor kom med små barn till Jesus och ”lärjungarna visade bort dem”, blev Jesus ”förargad” – bokstavligen ”upprörd”. Han sade till dem: ”Låt barnen komma hit till mig” (Mark. 10:13, 14).

Vid ett annat tillfälle, då fariséerna väntade på att anklaga Jesus för att bryta mot sabbaten genom att bota en människa på den, frågade Jesus dem: ”Vad är tillåtet på sabbaten, att göra gott eller att göra ont, att rädda liv eller att döda?” (Mark. 3:4). ”Då såg han på dem fylld av vrede och sorg över att de var så förstockade” och fortsatte sedan att bota mannen (Mark. 3:5). Jesus vrede är här förknippad med sorg över deras hårdhet. Den är kärlekens rättfärdiga vrede, lika mycket som den vrede som tillskrivs Gud i Gamla testamentet är kärlekens rättfärdiga vrede. Hur skulle kärlek inte kunna bli upprörd över ondska, särskilt när ondskan skadar kärlekens mottagare?

`Hur kan vi vara försiktiga så att vi inte försöker rättfärdiga självisk ilska som ”rättfärdig vrede”? Varför är det så lätt att göra det, och hur kan vi skydda oss mot denna hårfina men verkliga fälla?`