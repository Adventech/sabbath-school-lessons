---
title:  Bedrövad över ondskan
date:  26/01/2025
---

Bibelns Gud älskar rättvisa och hatar ondska. Synd och ondska väcker därför hans passion, en passion som uttrycks å de förtrycktas och misshandlades vägnar, och även i fall där ens ondska främst drabbar en själv. Gud hatar ondska eftersom ondska alltid skadar hans varelser, även om den är självförvållad. I de bibliska berättelserna provoceras Gud upprepade gånger till vrede av det som bibelforskare kallar för upprorets cykel. Denna cykel går till på följande sätt:

Folket gör uppror mot Gud och begår onda, ibland till och med fruktansvärda illdåd, såsom barnoffer och andra styggelser i hans åsyn.

Gud drar sig tillbaka i enlighet med folkets beslut.

Folket förtrycks av främmande nationer.

Folket ropar till Gud om befrielse.

Gud befriar nådigt folket.

Folket gör uppror mot Gud igen, ofta på ett mer förfärande sätt än tidigare.

Inför denna cykel av allvarlig ondska och otrohet möter Gud gång på gång människans otrohet, men han gör det med oändlig trofasthet, långmodig fördragsamhet, fantastisk nåd och djup medkänsla.

`Läs Ps. 78. Vad förmedlar detta avsnitt om Guds svar på sitt folks upprepade uppror?`

Enligt Bibeln är kärlek och rättvisa sammanflätade. Gudomlig vrede är kärlekens rätta reaktion mot ondska, eftersom ondska alltid skadar någon som Gud älskar. Det finns inget exempel i Skriften där Gud är godtyckligt eller orättvist vredgad eller arg.

Och medan Guds folk upprepade gånger övergav och förrådde honom, fortsatte Gud genom århundradena att tålmodigt skänka barmhärtighet bortom alla rimliga förväntningar (Neh. 9:7–33). Han visade därmed det ofattbara djupet i sin långmodiga medkänsla och barmhärtiga kärlek. Enligt Ps. 78:38 förlåter Gud i sin barmhärtighet ”synder och vill ingens fördärv. Han håller ofta sin vrede tillbaka, låter inte all sin harm bryta fram”.

`Du har säkert varit arg över det onda som andra har utsatts för. Hur kan denna känsla hjälpa dig att bättre förstå Guds vrede mot ondskan?`