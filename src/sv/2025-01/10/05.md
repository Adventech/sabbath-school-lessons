---
title:  Denna världs (tillfälliga) härskare
date:  05/03/2025
---

Vi har i tidigare avsnitt sett att Satan och hans medarbetare i den kosmiska konflikten tillfälligt får en betydande maktbefogenhet i den här världen, men att befogenheten också är begränsad enligt någon form av insatsregler.

Dessa insatsregler begränsar inte bara fiendens, djävulens och hans anhangs, handlingar utan de begränsar också Guds handlingar för att eliminera eller mildra det onda som (tillfälligt) faller inom fiendens maktområde. Herren kommer aldrig att bryta sina löften. I den utsträckning som han har gått med på reglerna för strid, och därmed gett djävulen ett begränsat och tillfälligt herravälde, har han moraliskt begränsat sitt framtida handlande (utan att minska sin absoluta makt).

`Läs Joh. 12:31; 14:30; 16:11; 2 Kor. 4:4 och Luk. 4:6. Vad lär dessa bibelverser oss om fiendens herravälde i denna värld?`

I Nya testamentet beskrivs en kamp mellan riken, ljusets och mörkrets riken, där mörkret kommer från Satan och hans uppror. En del av Kristus uppdrag var att besegra Satans rike: ”Guds son har uppenbarats för att utplåna djävulens verk” (1 Joh. 3:8).

Trots detta finns det ”regler” som begränsar vad Gud kan göra samtidigt som han förblir trogen mot principerna bakom sitt styre. Dessa begränsningar inkluderar i synnerhet: 1) att de skapade varelserna har en fri vilja och 2) förbundets regler för samverkan, som vi inte känner till, åtminstone inte nu. Sådana hinder och begränsningar för gudomligt handlande har betydande konsekvenser för Guds moraliska förmåga att minska och/eller omedelbart eliminera ondskan i denna värld. Därför ser vi fortsatt ondska och lidande, vilket verkligen kan få många människor att ifrågasätta antingen Guds existens eller hans godhet. Men när vi förstår bakgrunden till den stora striden och de gränser som Gud har satt för hur han ska hantera ondskan, kan vi i viss mån bättre förstå varför saker och ting är som de är — åtminstone fram till Guds slutliga seger över ondskan.

`Hur kan det faktum att Jesus kallar Satan för världens ”härskare” åtminstone i någon mån hjälpa oss att förstå den ondska som finns i världen nu? Vilken tröst är det inte att veta att det faktiskt bara är ett temporärt styre!`