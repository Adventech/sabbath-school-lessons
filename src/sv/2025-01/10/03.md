---
title:  Draken i Uppenbarelseboken
date:  03/03/2025
---

De himmelska härskarnas övergripande perspektiv i den kosmiska konflikten sammanfattas i Uppenbarelseboken, där djävulen avbildas som ”den stora draken” som motsätter sig Gud och ”förför hela världen” (Upp. 12:9).

`Läs Upp. 13:1–8. Vad avslöjar detta om omfattningen av drakens maktområde?`

Draken (Satan) krigar inte bara mot Gud (Upp. 12:7–9) och hans tjänare (t.ex. Upp. 12:1–6), utan han avbildas också som härskaren bakom de jordiska riken som förföljer Guds folk genom tiderna.

Draken ”gav ... sin kraft, sin tron och stor makt” till vilddjuret från havet (Upp. 13:2; jämför med Upp. 13:5; 17:13, 14). Detta vilddjur från havet ”fick en mun som skröt och hädade, och det fick makt att hålla på i fyrtiotvå månader” (Upp. 13:5).

Satan (draken) ger alltså makt och myndighet till ett odjur (en jordisk religiös-politisk makt). Denna makt utövas i syfte att tillskansa sig den tillbedjan som tillkommer Gud. Odjuret hädar Guds namn, det krigar också mot och till och med övervinner Guds heliga (helgon), åtminstone under en tidsperiod. Denna världsomspännande auktoritet och dessa maktbefogenheter har det fått av draken, denna världs ockuperande härskare.

Men det finns också tydliga gränser för Satan och hans agenter, inklusive tidsmässiga gränser. ”Jubla därför, ni himlar och ni som bor i dem. Men ve över jorden och havet: djävulen har stigit ner till er, och hans raseri är stort, ty han vet att hans tid är kort” (Upp. 12:12).

Satan ”vet att hans tid är kort” (Upp. 12:12), och de händelser som beskrivs i Uppenbarelseboken fortskrider längs profetiska tidslinjer, som visar specifika tidsgränser (se Upp. 12:14; 13:5) för dessa onda krafters välde.

Gud triumferar faktiskt till slut. ”Han skall torka alla tårar från deras ögon. Döden skall inte finnas mer, och ingen sorg och ingen klagan och ingen smärta skall finnas mer. Ty det som en gång var är borta” (Upp. 21:4).

`Hur svårt det än är för oss att se det nu, kommer det goda i slutändan att för evigt segra över det onda. Varför är det så viktigt att vi aldrig glömmer detta underbara löfte?`