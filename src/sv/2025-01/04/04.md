---
title:  Jesus medkänsla
date:  21/01/2025
---

I Nya testamentet används samma typ av bildspråk som i Gamla testamentet för att beskriva Guds medkänsla. Paulus hänvisar till Fadern som ”barmhärtighetens fader och all trösts Gud” (2 Kor. 1:3). Vidare förklarar Paulus i Ef. 2:4 att Gud är ”rik på barmhärtighet” och återlöser människor på grund av att han ”har älskat oss med så stor kärlek”.

I olika liknelser använder Kristus själv upprepade gånger ord som uttrycker starka känslor för att beskriva Faderns medkänsla (Matt. 18:27; Luk. 10:33; 15:20). Och samma språk som skildrar gudomlig medkänsla i Gamla och Nya testamentet används också i evangelierna för att skildra Jesus medkännande svar till dem som är i nöd.

`Läs Matt. 9:36; 14:14; Mark. 1:41; 6:34 och Luk. 7:13. Se även Matt. 23:37. Hur kastar dessa verser ljus över hur Kristus berördes av människors situation?`

Om och om igen i evangelierna sägs Kristus ha gripits av medlidande med människor i nöd eller i behov av hjälp. Och han kände inte bara medlidande, han tog också itu med människornas behov.

Och ja, Jesus klagade också över sitt folk. Man kan föreställa sig tårarna i Kristus ögon när han ser ut över staden: ”Hur ofta har jag inte velat samla dina barn, som en höna samlar sina kycklingar under vingarna, men ni ville inte” (Matt. 23:37). Här ser vi att Kristus klagan stämmer väl överens med Guds klagan i Gamla testamentet. Faktum är att många bibelforskare noterar att bilden av en fågel som tar hand om sina ungar är ett bildspråk som bara användes i samband med gudarna i det forntida Främre Orienten. Här ser många en anspelning på bilden i 5 Mos. 32:11 där Guds omsorg liknas vid en fågel som svävar över, skyddar och tar hand om sina ungar.

`Det finns inget bättre exempel på Guds stora medkännande kärlek till oss än Jesus själv – som gav sig själv för oss i den största kärleksdemonstrationen av alla. Men Kristus är inte bara den fullkomliga avbilden av Gud. Han är också den fullkomliga modellen av mänskligheten. Hur kan vi forma våra liv efter Kristus liv, fokusera på andras behov och på så sätt inte bara predika Guds kärlek utan också visa den på ett konkret sätt?`