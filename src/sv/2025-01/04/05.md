---
title:  En svartsjuk Gud?
date:  22/01/2025
---

Bibelns Gud är den ”medkännande Guden”. På hebreiska kallas Gud el raḥum ( 5 Mos. 4:31). Termen ”el” betyder ”Gud”, och raḥum är en annan form av ordet för medlidande (raḥam). Men Gud kallas inte bara den medkännande Guden utan också den svartsjuke Guden, el qana’. Som 5 Mos. 4:24 uttrycker det: ”HERREN din Gud är en förtärande eld, en svartsjuk Gud [el qana’]” (Se 5 Mos. 4:24; 6:15; Jos. 24:19; Nah. 1:2 nuB).

`1 Kor. 13:4 förklarar att ”kärleken är inte avundsjuk” (nuB). Hur kan det då komma sig att Gud är en ”svartsjuk Gud”? Läs 2 Kor. 11:2 och fundera över hur Guds folk var otrogna mot honom i Bibelns berättelser (se t.ex. Ps. 78:58). Vilket ljus kastar dessa avsnitt på förståelsen av gudomlig ”svartsjuka”?`

”Guds svartsjuka” är ofta missförstådd. Om du kallar någon för en svartsjuk man eller hustru, menar du det sannolikt inte som en komplimang. Ordet svartsjuka ger ofta negativa associationer på många språk. Men i Bibeln har gudomlig svartsjuka inga negativa kopplingar. Det är en kärleksfull makes rättfärdiga passion för att få ha en fullkomlig relation med sin hustru.

Även om det finns en sorts svartsjuka som är emot kärleken (1 Kor. 13:4), finns det enligt 2 Kor. 11:2 en god och rättfärdig ”svartsjuka”. Paulus kallar den gudomlig svartsjuka (2 Kor. 11:2). Guds svartsjuka är endast och alltid av det rättfärdiga slaget och kan bättre beskrivas som Guds passionerade kärlek till sitt folk.

Guds passion (qana’) för sitt folk härrör från hans djupa kärlek till dem. Gud vill ha en exklusiv relation med sitt folk; endast han ska vara deras Gud. Ändå framställs Gud ofta som en försmådd älskare, vars kärlek inte är besvarad (se Hos. 1–3; Jer. 2:2; 3:1–12). Guds ”svartsjuka” eller ”passion” är alltså aldrig oprovocerad, utan alltid en reaktion på otrohet och onda människor. Guds svartsjuka (eller ”passionerade kärlek”) saknar de negativa betydelser som mänsklig svartsjuka har. Den är aldrig avundsjuk utan alltid den korrekta rättfärdiga passionen för en exklusiv relation med sitt folk och för deras bästa.

`Hur kan vi lära oss att visa samma typ av god ”svartsjuka” mot andra som Gud visar mot oss?`