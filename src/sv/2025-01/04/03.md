---
title:  Förkrossande kärlek
date:  20/01/2025
---

De omätbara djupen i Guds medkännande kärlek till mänskligheten visar sig i Hoseas bok.

Gud hade befallt profeten Hosea: ”Gå och skaffa dig en horkvinna och horungar, ty landet horar sig bort från Herren” (Hos. 1:2). Hos. 11 skildrar senare Guds relation till sitt folk, men med metaforen av en kärleksfull far till sitt barn.

`Läs Hos. 11:1–9. Hur ger bildspråket i dessa verser liv åt det sätt på vilket Gud älskar och bryr sig om sitt folk?`

Guds kärlek till sitt folk liknas vid en förälders ömma tillgivenhet för ett barn. Skriften använder bilder av att lära ett litet barn att gå, att ta sitt älskade barn i sina armar, att hela och ge näring och att på andra sätt ömt ta hand om sitt folk. Skriften säger också att Gud ”bar” sitt folk precis ”som en man bär sin son” (5 Mos. 1:31). ”Det var han som befriade dem av kärlek och medömkan. Alltid i gångna tider lyfte han upp dem och bar dem” (Jes. 63:9).

I kontrast till Guds orubbliga trofasthet var hans folk upprepade gånger otrogna, vilket i slutändan stötte bort Gud och förde dom över dem själva och djupt bedrövade honom. Gud är barmhärtig, men aldrig på ett sätt som utesluter rättvisa. (Som vi kommer att se i ett senare avsnitt hör kärlek och rättvisa ihop).

Har du någonsin varit så upprörd över något att du fått magknip? Det är den typ av bildspråk som används för att beskriva djupet i Guds känslor för sitt folk. Bilden av att hjärtat vänder sig och att medlidande väcks är ett idiomatiskt språk för djupa känslor, och det används om både Gud och människor.

Denna bild, av medlidande som tänds (kamar), används i fallet med de två kvinnor som kom inför Salomo, och båda hävdade att samma barn var hennes eget. När Salomo beordrade att barnet skulle huggas itu (utan avsikt att skada barnet), beskrev detta bildspråk den känslomässiga reaktionen hos den riktiga modern (1 Kung. 3:26; jämför med 1 Mos. 43:30).

`Alla som någonsin har varit förälder vet vad detta handlar om. Ingen annan jordisk kärlek är jämförbar med den. Hur hjälper detta oss att förstå verkligheten i Guds kärlek till oss, och vilken tröst kan vi hämta från denna förståelse?`