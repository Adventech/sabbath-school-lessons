---
title:  Missionsnytt
date:  24/01/2025
---

#### Han sökte svar – del 1

MissionsnyTt FRÅN HELA VÄRLDEN  |  Sabbaten den 25 januari 2025

Han sökte svar – del 1

Detta är den första av tre delar av en berättelse om Bold Batsukh. Han gav sitt hjärta till Gud i början av 1990-talet och blev Mongoliets första sjundedagsadventistpastor.

När Bold var barn och hade en fråga litade han på att hans pappa hade svaret.

”Jag är mörkrädd”, sa han. ”Varför är jag mörkrädd?”

”Allt du är rädd för finns bara i din fantasi”, svarade pappa.

En annan gång hade Bold hört talas om Gud och djävulen. Han sprang till pappa.

”Finns djävulen och Gud?” frågade han.

”Allt sådant finns bara i din fantasi”, sa pappa.

Bold litade på sin pappa. Pappa hade läst många böcker, så Bold visste att han hade samlat på sig mycket kunskap.

Men Bold var ändå mörkrädd. Han var inte heller så säker på att Gud inte fanns. Han förstod inte varför, men han kände att Gud måste finns någonstans därute i universum.

Trots att Bold var ung var han mycket allvarlig. När han tänkte på framtiden tänkte han på döden. Den skrämde honom.

”Varför dör vi?” undrade han. ”Vad händer efter döden? Är det här livet allt vi får?”

En dag blev pappa sjuk. I flera månader fick han olika behandlingar på sjukhuset. Men han blev bara svagare och svagare. Till slut kunde han inte äta själv. Hans mat mosades som barnmat och någon matade honom med en sked.

En eftermiddag ropade en kompis på Bold som lekte utomhus.

”Din pappa är död! Din pappa är död!” skrek pojken.

Bold trodde att pojken försökte skämta, och han blev arg.

”Det är sant”, sa pojken. ”Alla letar efter dig.”

Bold sprang hem. En ambulans stod utanför huset. Bold förstod då att pappa hade dött. Han blev bara 45 år gammal. Bold var 13 år.

Bold grät och frågade: ”Varför? Varför?” Men han fick inget svar.

För första gången i sitt liv talade han med den Gud som hans far hade sagt inte finns. Han sa: ”Varför måste pappa dö?” Han fick inget svar.

Bold hade varit mörkrädd. Men nu växte hans rädsla, och han fick skrämmande drömmar om sin pappa. I sina drömmar frågade han sin pappa: ”Varför lämnade du oss?” Han fick inget svar.

Pappa hade varit familjens enda försörjare. Utan honom var livet svårt för familjen. Mamma saknade också pappa fruktansvärt mycket. Hon hade också frågor. Hon började besöka en lärare som tillhörde en traditionell mongolisk religion och som påstod sig ha svaren.

Bold undrade om läraren kunde svara på hans frågor.

”Får jag följa med och hälsa på honom?” frågade han.

”Ja, vi kan gå dit tillsammans”,

svarade mamma.

Be för människor i Mongoliet som idag söker efter svar på sina frågor om framtiden. Ett av det här kvartalets speciella missionsprojekt blir att öppna en fritidsgård i Mongoliet för att hjälpa barn att hitta svaren på sina funderingar.

Av Andrew mcchesney | mongoliet | norra asien–Stilla havet divisionen