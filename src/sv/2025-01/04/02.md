---
title:  Mer än bara en mors kärlek
date:  19/01/2025
---

Den kanske största kärleken som är vanligast för människor att uppleva är kärleken mellan en förälder och ett barn. Bibeln använder ofta bilden av relationen mellan förälder och barn för att beskriva Guds fantastiska medkänsla för människor. Den betonar att Guds omtanke om oss är ofantligt mycket större än till och med det djupaste och vackraste mänskliga uttrycket för samma känsla.

`Läs Ps. 103:13; Jes. 49:15 och Jer. 31:20. Vad förmedlar dessa skildringar om naturen och djupet i Guds barmhärtighet?`

Enligt dessa texter förhåller sig Gud till oss som sina älskade barn och älskar oss som en god far och mor älskar sina barn. Men, som Jes. 49:15 förklarar, även en mänsklig mor kan ”glömma sitt ammande barn” eller ”inte ha medkänsla med sonen i sitt moderliv”, men Gud glömmer aldrig sina barn, och hans omtanke upphör aldrig (Klag. 3:22).

Det hebreiska ordet raḥam som används för omtanke här och i många andra texter som beskriver Guds överflödande barmhärtiga kärlek, tros härledas från den hebreiska termen för livmoder (reḥem). Och som forskare har noterat är Guds omtanke således en ”livmoderliknande moderskärlek”. Den är faktiskt ofantligt mycket större än någon mänsklig omtanke, till och med den som en mor har för sitt nyfödda barn.

Enligt Jer. 31:20 ser Gud på sitt förbundsfolk som sin ”käraste son” och sitt ”älsklingsbarn”, trots att de ofta gjorde uppror mot honom och bedrövade honom. Ändå förklarar Gud: ”Mitt hjärta blöder för honom” och ”jag måste förbarma mig över honom.” Ordet som översätts med ”förbarmande” här är det ord som används ovan för gudomligt medlidande (raḥam). Vidare kan frasen ”Mitt hjärta blöder” översättas bokstavligen med ”Mina inälvor vrålar”. Denna beskrivning är den gudomliga känslans djupt inlevelsefulla språk och visar på det väldiga djupet i Guds omtänksamma kärlek till sitt folk. Trots deras otrohet fortsätter Gud att skänka sin överflödande omtanke och barmhärtighet till sitt folk och gör det bortom alla rimliga förväntningar.

`För vissa av oss är det en stor tröst att inse att Guds omtanke om oss liknar omtanken hos en kärleksfull far eller mor. Men för andra är det jobbigt eftersom deras förälder eller föräldrar inte var kärleksfulla. På vilka andra sätt kan Guds medkänsla visa sig för dem?`