---
title:  Guds eviga kärlek
date:  05/01/2025
---

Skriften är tydlig – Gud älskar alla. Den mest kända versen i Bibeln, Joh. 3:16, förkunnar denna sanning: ”Så älskade Gud världen att han gav den sin ende son, för att de som tror på honom inte skall gå under utan ha evigt liv”.

`Läs Ps. 33:5 och Ps. 145:9. Vad säger dessa verser om hur långt Guds kärleksfullhet, medlidande och barmhärtighet sträcker sig?`

Vissa kanske tror att de inte är värda att bli älskade, eller att Gud kanske älskar alla andra, men inte dem. Men Bibeln förkunnar konsekvent att varje enskild människa är älskad av Gud. Det finns ingen som han inte älskar. Och eftersom Gud älskar alla, vill han också att alla ska bli frälsta.

`Läs 2 Pet. 3:9; 1 Tim. 2:4 och Hes. 33:11. Vad säger dessa verser om Guds önskan att rädda alla?`

Versen efter Joh. 3:16 tillägger: ”Ty Gud sände inte sin Son till världen för att döma världen utan för att världen skulle räddas genom honom” (Joh. 3:17). Om det bara var upp till Gud skulle varje människa acceptera hans kärlek och bli frälst. Men Herren kommer inte att tvinga sin kärlek på någon. Människor är fria att acceptera eller förkasta den.

Och även om vissa förkastar den slutar Gud aldrig att älska dem. I Jer. 31:3 förkunnar han för sitt folk: ”Med evig kärlek har jag älskat dig, därför låter jag min nåd bli kvar över dig” (FB). På andra ställen lär Bibeln upprepade gånger att Guds kärlek och nåd varar för evigt (se till exempel Ps. 136). Guds kärlek tar aldrig slut. Den är evig. Detta är svårt för oss att förstå eftersom det ibland kan vara lätt för oss att inte älska andra.

Men om vi som individer kunde lära oss att uppleva denna kärleks verklighet – det vill säga att själva känna Guds kärlek – hur annorlunda skulle vi då kanske leva och behandla andra.

`Om Gud älskar alla betyder det att han måste älska en del ganska obehagliga personer, eftersom det finns en del eländiga personer där ute. Vad kan Guds kärlek till dessa människor lära oss om hur vi bör försöka förhålla oss till dem också?`