---
title:  Villkorlig relation
date:  07/01/2025
---

Gud kallar och inbjuder varje människa till en intim kärleksrelation med honom (se Matt. 22:1–14). Ett lämpligt svar på denna kallelse innebär att lyda Guds befallning att älska Gud och att älska andra (se Matt. 22:37–39). Om man får njuta av fördelarna med denna relation till Gud beror på om man fritt väljer att acceptera eller avvisa hans kärlek.

`Läs Hos. 9:15; Jer. 16:5; Rom. 11:22 och Jud. 21. Vad säger dessa texter om huruvida fördelarna med Guds kärlek kan förkastas eller till och med förverkas?`

I dessa och andra texter framställs det gång på gång som att fördelarna med en kärleksrelation med Gud är beroende av människans svar på hans kärlek. Ändå bör vi inte göra misstaget att tro att Gud någonsin faktiskt slutar älska någon. Som vi har sett är Guds kärlek evig. Och även om Hos. 9:15 inkluderar att Gud säger om sitt folk: ”Jag kan inte älska dem mer”, är det viktigt att komma ihåg att Gud senare i samma bok säger om sitt folk: ”Jag skall älska dem av hjärtat” (Hos. 14:5). Hos. 9:15 kan inte betyda att Gud helt upphör att älska sitt folk. Det måste i stället hänvisa till att någon särskild aspekt eller förmån av en kärleksrelation med Gud är villkorad. Och hur vi svarar på hans kärlek är avgörande för att denna relation ska fortsätta.

”Den som har mina bud och håller dem, han älskar mig, och den som älskar mig skall bli älskad av min fader, och jag skall älska honom och visa mig för honom” (Joh. 14:21). På samma sätt förkunnar Jesus för sina lärjungar: ”Fadern själv älskar er eftersom ni har älskat mig och trott att jag kommer från Gud” (Joh. 16:27).

Dessa och andra texter lär oss att förutsättningarna för en frälsande relation med Gud beror på om vi tar emot Guds kärlek (vilket också innebär viljan att vara bärare av denna kärlek). Återigen, detta betyder inte att Guds kärlek någonsin upphör. Vi kan jämföra den med att vi inte kan hindra solen från att skina men vi kan avskärma oss från solstrålarna. På samma sätt kan vi inte göra någonting för att hindra Guds eviga kärlek, men vi kan slutligen avvisa en relation med Gud och därmed avskärma oss från vad den erbjuder, särskilt löftet om evigt liv.

`På vilka sätt kan människor se och uppleva att Guds kärlek är en verklighet, oavsett om de besvarar den eller inte? Hur uppenbarar till exempel naturen, även efter synden, hans kärlek?`

`Hur kan vi lära oss att se bortom våra prövningar och lita på Guds godhet oavsett vad vi står inför just nu?`