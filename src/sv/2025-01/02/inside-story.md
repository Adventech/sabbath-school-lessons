---
title:  Missionsnytt
date:  10/01/2025
---

#### En irriterande tjej

MissionsnyTt FRÅN HELA VÄRLDEN  |  Sabbaten den 11 januari 2025

En irriterande tjej

Elberel blev rastlös under covid-19-karantänen. Han studerade vid Tusgalskolan. Det är Adventistsamfundets skola i Mongoliet. Elberels skola var bland de första som stängdes och sedan bedrev sin undervisning online. Han tyckte inte om att sitta framför datorskärmen varje dag medan barn som gick i den kommunala skolan skrattade och hade roligt.

Elberel frågade sin mamma om han fick byta till den kommunala skolan.

Mamma hade inte något emot det, men då sa pappa nej. Han var adventistpastor och studerade långt hemifrån vid Andrews University i USA. Pappa sa till mamma: ”Jag är inte i Mongoliet för att hjälpa dig med Elberel om han skulle lära sig dåliga vanor i den kommunala skolan.”

Men sedan stängdes också den kommunala skolan och lektionerna hölls online. Elberel såg inte längre andra barn skratta och ha roligt. Hans önskan att byta skola gick över.

Men när karantänen upphörde och alla skolorna öppnade igen började Elberel tänka på den kommunala skolan på nytt. Problemet var en tjej i hans klass. Hon verkade tycka om att irritera och förolämpa honom.

Efter två månader hade Elberel fått nog. Han trodde att det skulle vara lättare att byta skola än att stå ut med flickans elakheter. Han ringde sin pappa som fortfarande studerade vid Andrews University.

”Den här tjejen fortsätter att vara dum mot mig”, sa han. ”Jag vill gå i den kommunala skolan i stället.”

Pappa försökte få Elberel att förstå att hans plan förmodligen inte skulle lösa problemet.

”Du har det faktiskt bättre i skolan än du tror. Alla andra är snälla mot dig, eller hur?” sa han. ”Men många fler barn kommer att vara hårda mot dig i den kommunala skolan.”

Men Elberel gav inte upp, och pappa gav med sig. ”Jag låter dig flytta nästa läsår”, sa han.

Den första skoldagen i den kommunala skolan kom som en chock för Elberel. Många av pojkarna i hans klass vejpade. De förolämpade också varandra hela tiden. Efter skolan umgicks de och drack alkohol. Elberel ville inte ha sådana vänner.

Dessutom hade Elberel problem med maten. I adventistskolan fick barnen en vegetarisk lunch i kafeterian varje dag, men den kommunala skolan hade ingen matsal. Elberel var tvungen att leta efter ett ställe att köpa mat på gatan.

Allt eftersom dagarna gick insåg Elberel att han hade ett annat problem. Lektionerna var tråkiga. Han visste redan allt som lärdes ut.

Efter en månad hade Elberel fått nog. Han önskade att han hade lyssnat på pappa, men han skämdes för att erkänna att han hade haft fel.

Nästa dag frågade mamma Elberel om skolan. När hon hörde att han inte lärde sig något nytt, frågade hon: ”Skulle du vilja gå tillbaka till adventistskolan?”

Frågan var som musik i Elberels öron. ”Ja”, sa han. ”Det vill jag.”

Men hur skulle han hantera problemet med flickan? Nu kändes det inte lika svårt. Han hade varit med om värre saker. Han skulle göra som pappa föreslog och bara ignorera allt dumt hon sa.

Av Andrew mcchesney | mongoliet | norra asien–Stilla havet divisionen