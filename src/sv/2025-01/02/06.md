---
title:  Ge som gåva vad ni fått som gåva
date:  09/01/2025
---

Precis som tjänaren aldrig kunde betala tillbaka sin skuld till sin herre, kan vi aldrig betala tillbaka till Gud. Vi kan aldrig förtjäna eller göra oss förtjänta av Guds kärlek. ”Gud bevisar sin kärlek till oss genom att Kristus dog för oss medan vi ännu var syndare” (Rom. 5:8). Vilken fantastisk kärlek! Som 1 Joh. 3:1 uttrycker det: ”Vilken kärlek har inte Fadern skänkt oss när vi får heta Guds barn.”

Men vad vi kan och bör göra är att återspegla Guds kärlek till andra så mycket som vi bara kan. Om vi har fått en sådan stor medkänsla och förlåtelse, hur mycket mer borde vi då inte skänka medkänsla och förlåtelse till andra! Kom ihåg att tjänaren gick miste om sin herres medkänsla och förlåtelse eftersom han misslyckades med att skänka dem till sin medtjänare. Om vi verkligen älskar Gud kommer vi inte att misslyckas med att återspegla hans kärlek till andra.

`Läs Joh. 15:12; 1 Joh. 3:16 och 4:7–12. Vad lär dessa avsnitt oss om förhållandet mellan Guds kärlek, vår kärlek till Gud och kärlek till andra?`

Strax efter att Jesus hade uttalat orden i Joh. 15:12 sade han till sina lärjungar: ”Ni är mina vänner om ni gör vad jag befaller er” (Joh. 15:14). Och vad befallde Jesus dem? Bland annat befallde Jesus dem (och oss) att älska andra på samma sätt som han älskade dem. Här och på andra ställen befaller Herren oss att älska Gud och att älska varandra.

Kort sagt, vi bör inse att vi har blivit förlåtna en oändlig skuld, en skuld som vi aldrig kan betala tillbaka, en skuld som betalades för oss på korset. Därför bör vi älska och prisa Gud och leva med kärlek och nåd gentemot andra. Luk. 7:47 lär oss att den som får mycket förlåtet älskar mycket, men ”den som får litet förlåtet visar liten kärlek”. Och vem av oss inser inte hur mycket han eller hon har blivit förlåten?

Om att älska Gud innebär att vi älskar andra, bör vi snarast dela budskapet om Guds kärlek, både i ord och i handling. Vi bör hjälpa människor i deras dagliga liv här och nu, och även försöka vara en kanal för Guds kärlek och visa människor vägen till den som ger dem löftet om evigt liv i en ny himmel. Löftet innefattar också en ny jord som blir en helt ny skapelse från denna värld, som är så skadad och härjad av synd och död, de sorgliga frukterna av att förkasta Guds kärlek.

`Vilka konkreta steg kan du ta för att älska Gud genom att älska andra? Vad kan du göra idag och under de kommande dagarna för att visa människor Guds kärlek och (så småningom) inbjuda dem att njuta av vad det innebär att ha löftet om evigt liv?`