---
title:  Förlora nåden
date:  08/01/2025
---

Guds kärlek är evig och alltid oförtjänt. Människor kan dock förkasta den. Vi har möjlighet att acceptera eller förkasta den kärleken, men bara för att Gud frivilligt älskar oss med sin perfekta, eviga kärlek före allt vi gör (Jer. 31:3). Vår kärlek till Gud är ett svar på vad som redan har givits oss innan vi ens bad om det.

`Läs 1 Joh. 4:7–20, med särskild tonvikt på verserna 7 och 19. Vad säger detta oss om vilka prioriteringar som gäller för Guds kärlek?`

Guds kärlek kommer alltid först. Om Gud inte först älskade oss, skulle vi inte kunna älska honom i gengäld. Även om Gud skapade oss med förmågan att älska och bli älskade, är det Gud själv som är grunden och källan till all kärlek. Vi har dock valet om vi vill acceptera den och sedan återspegla den i våra liv. Denna sanning exemplifieras i Kristus liknelse om den oförlåtande tjänaren (se Matt. 18:23–35).

I liknelsen kan vi se att det inte fanns någon möjlighet för tjänaren att någonsin betala tillbaka det han var skyldig sin herre. Enligt Matt. 18 var tjänaren skyldig sin herre 10 000 talenter. En talent motsvarade ungefär 6 000 denarer. Och en denar var vad en genomsnittlig arbetare fick betalt för en dags arbete (jämför med Matt. 20:2). Det skulle alltså ta en genomsnittlig arbetare 6 000 dagars arbete att tjäna ihop en talent. Antag att en genomsnittlig arbetare arbetar 300 dagar per år och därmed tjänar 300 denarer på ett år, efter att ha tagit hänsyn till lediga dagar. Det skulle alltså ta en genomsnittlig arbetare ungefär 20 år att återbetala en talent, som bestod av 6 000 denarer (6 000/300 = 20). För att tjäna 10 000 talenter skulle en genomsnittlig arbetare alltså behöva arbeta i 200 000 år. Kort sagt, tjänaren kunde aldrig betala tillbaka denna skuld. Men mästaren kände medlidande med sin tjänare och efterskänkte frivilligt hans enorma skuld.

Men när den förlåtne tjänaren vägrade att förlåta en av sina medtjänare för en mycket, mycket mindre skuld på 100 denarer och lät kasta honom i fängelse för skuldens skull, blev hans herre rasande och återkallade sin nåderika förlåtelse. Tjänaren förlorade sin herres kärlek och förlåtelse. Även om Guds medkänsla och barmhärtighet aldrig tar slut, kan man slutligen avvisa, till och med förverka, fördelarna med Guds medkänsla och barmhärtighet.

`Tänk på vad du har blivit förlåten och vad det kostade dig att bli förlåten av Jesus. Vad borde detta säga dig om att förlåta andra?`