---
title:  Levande stenar
date:  15/01/2025
---

Hur kan vi, som fallna, syndiga varelser, vara behagliga för en helig Gud?

`Läs Rom. 8:1 och 5:8. Vad säger dessa texter om vår ställning inför Gud?`

Gud skänker människor nåd före varje mänskligt svar. Innan vi säger eller gör något sträcker Gud ut handen till oss och ger oss möjlighet att acceptera eller avvisa hans kärlek. Som Rom. 5:8 uttrycker det: ”Gud bevisar sin kärlek till oss genom att Kristus dog för oss medan vi ännu var syndare” (jämför med Jer. 31:3). Och vi kan bli försonade med Gud och till och med behagliga i hans ögon genom tro på vår Frälsares verk.

`Läs 1 Pet. 2:4–6 och jämför med Heb. 11:6. Vad säger de här verserna oss om hur vi kan vara behagliga för Gud?`

Utan Guds ingripande är fallna människor oförmögna att föra något värdefullt till Gud. Men i sin nåd och barmhärtighet har Gud skapat en väg genom Kristus. Vi ”kan frambära andliga offer som Gud vill ta emot tack vare Jesus Kristus” (1 Pet. 2:5). Även om ingen ”utan tro kan ... finna nåd hos honom” (Heb. 11:6), kommer Gud genom Kristus förmedlande verk att ”styrka er i allt gott, så att ni kan göra hans vilja. Må han låta det som behagar honom förverkligas i oss genom Jesus Kristus. Hans är härligheten i evigheters evighet, amen” (Heb. 13:21). De som svarar Gud genom tro räknas som rättfärdiga i hans ögon genom den medling som Kristus har gjort, vars rättfärdighet allena är godtagbar. Och de som svarar på Guds kärleksfulla vädjanden förklaras värdiga genom Kristus medling (2 Thess. 1:11, 12) och han förvandlar dem till sin avbild (1 Kor. 15:51–57; 1 Joh. 3:2). Guds frälsningsverk är inte bara för oss, utan också i oss.

`Varför är tanken på att Kristus medlar för dig i himlen så uppmuntrande?`