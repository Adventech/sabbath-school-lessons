---
title:  Ett värdigt mål
date:  16/01/2025
---

Under paraplyet av Guds barmhärtighet och medling gläder sig Gud åt även det minsta positiva svaret på hans kärlek. Genom den som ensam är värd kärlek och själv är fullkomligt rättfärdig, kan var och en av oss räknas som rättfärdig och räknas bland Guds älskade som kommer att leva med honom i fullkomlig kärlek i evighet. Detta är det stora hoppet i återlösningen, som innefattar Kristus verksamhet för oss i himlen.

Men, undrar du kanske, kan detta omfatta även mig? Tänk om jag inte är tillräckligt bra? Tänk om jag är rädd för att jag inte har tillräckligt med tro?

`Läs Mark. 9:17–29. Hur reagerar Gud på mannen i berättelsen? Hur mycket tro är tillräcklig tro?`

Lärjungarna kunde inte driva ut demonen; allt hopp verkade förlorat. Men Jesus kom och sa till fadern till pojken: ”Om du kan? Allt är möjligt för den som tror” (Mark. 9:23, FB). Och fadern svarade tårögt: ”Jag tror; hjälp min otro!” (Mark. 9:24).

Lägg märke till att Jesus inte sa till mannen: ”Kom tillbaka till mig när du har mer tro.” I stället var hans rop, ”Hjälp min otro”, tillräckligt.

Utan tro är det omöjligt att behaga Gud (Heb. 11:6), men Jesus accepterar även den minsta tro, och genom tro (genom Kristus förmedling) kan vi vara behagliga för honom. Genom tro och tack vare Kristus verk för vår räkning kan vi svara på ett sätt som behagar Gud, på samma sätt som en mänsklig far blir glad när ett barn ger honom en gåva som annars är värdelös.

Därför bör vi följa Paulus råd att göra det till vårt mål att ”vara” Gud ”till behag” (2 Kor. 5:9, 10; jämför med Kol. 1:10; 1 Thess. 4:1; Heb. 11:5). Och vi bör be Gud att omvandla våra intressen till att omfatta det bästa för dem som vi älskar, och att utvidga vår kärlek så att den når ut till andra. ”Visa varandra tillgivenhet och broderlig kärlek, överträffa varandra i ömsesidig aktning. Slappna inte i er iver, håll er brinnande i anden. Tjäna Herren. Gläd er i hoppet, var uthålliga i lidandet och ihärdiga i bönen. Hjälp Guds heliga med vad de behöver, vinnlägg er om gästfrihet” (Rom. 12:10–13).

`Om Gud accepterar oss genom Kristus, hur mycket mer bör vi då acceptera andra? Vilket ljus kastar budet att älska sin nästa som sig själv (3 Mos. 19:18; Matt. 22:39) och den gyllene regeln att behandla människor som man själv vill bli behandlad på denna idé?`