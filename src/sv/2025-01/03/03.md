---
title:  Jubla med glädje
date:  13/01/2025
---

Hur svårt det än är för oss att föreställa oss så anser Gud att varje människa har ett oändligt värde, vilket är anledningen till att han gläds över att en enda människa blir räddad.

`Läs Sef. 3:17. Hur kastar denna vers ljus över liknelsen om den förlorade sonen?`

Sef. 3:17 visar med eftertryck Guds stora glädje över sitt återlösta folk. Nästan varje ord för glädje och förtjusning i det hebreiska språket finns med i denna enda vers, som beskriver Guds förtjusning över sitt återlösta folk. Det är nästan som om inget av orden i sig är tillräckligt för att beskriva omfattningen av Guds glädje den dagen.

Lägg också märke till var Gud befinner sig enligt denna vers: han ”bor hos dig”. Försoningen som uppstår ur kärleksrelationen kommer med Guds omedelbara närvaro. Precis som fadern kommer springande när han ser sonen långt borta är Gud här mitt ibland sitt folk.

I Jes. 62:4 används ett liknande bildspråk i en äktenskapsanalogi. Enligt den hebreiska texten i Jes. 62:4 kommer Guds folk att kallas ”Hefzibah”, vilket betyder ”Hon som jag har kär”, och landet kommer att kallas ”Beulah”, vilket betyder ”Den äkta makan”. Varför då? Därför att, som det står i texten, ”HERREN har dig kär och ditt land skall äktas av honom”. Höjdpunkten i Guds glädje är reserverad för återställelsens dag, då han kommer att ta emot sitt folk och glädja sig över oss, precis som fadern gladde sig över sin förlorade son.

`Läs Ef. 5:25–28. Vad säger detta om den typ av kärlek som vi också är kallade att visa?`

Detta avsnitt uppmanar män att älska sina hustrur ”så som Kristus har älskat kyrkan och utlämnat sig själv för den”, och att älska dem ”som sin egen kropp” (Ef. 5:25, 28). Dessa texter belyser inte bara den typ av osjälvisk och uppoffrande kärlek som en man ska ha för sin hustru, utan visar också att Kristus själv älskar sitt folk (kyrkan) som en del av sig själv.