---
title:  Bortom rimliga förväntningar
date:  29/12/2024
---

Gud frågar inte bara oss: ”Älskar du mig?”, utan Gud själv älskar varje människa, och han gör det av fri vilja. Han älskar dig och mig och alla andra människor mer än vi någonsin kan föreställa oss. Och vi känner denna kärlek genom det sätt på vilket han har agerat i sitt folks historia.

`Läs 2 Mos. 33:15–22 och fundera över i vilket sammanhang dessa verser och den berättelse de ingår i förekommer. Vad avslöjar detta avsnitt, särskilt vers 19, om Guds vilja och kärlek?`

Allt verkade vara förlorat. Inte långt efter Guds fantastiska befrielse av sitt folk från slaveriet i Egypten hade Israels folk gjort uppror mot Gud och tillbett en guldkalv. När Mose kom ner från berget såg han vad de hade gjort, och han kastade ifrån sig tavlorna med de tio budorden och krossade dem. Trots att folket hade förverkat all rätt till förbundets privilegier och välsignelser som Gud frivilligt hade skänkt dem, valde Gud frivilligt att ändå fortsätta med dem i en förbundsrelation – trots att de var ovärdiga att få del av förbundets välsignelser.

Orden i 2 Mos 33:19: ”Jag skall vara nådig mot den jag vill vara nådig mot och barmhärtig mot den jag vill vara barmhärtig mot”, missförstås ofta som att Gud godtyckligt väljer att vara förbarmande och nådig mot vissa, men inte mot andra. Men om man ser till sammanhanget så säger Gud inte här att han godtyckligt kommer att vara nådig och barmhärtig mot vissa och inte mot andra. Det är inte så Gud fungerar, i motsats till en del teologi där Gud förutbestämmer att vissa ska gå förlorade och möta evig fördömelse.

Vad är det då Gud förkunnar här? I grund och botten förkunnar Gud att han, som Skaparen av allt, har rätt och myndighet att ge nåd och medkänsla fritt till även de mest oförtjänta av människor. Och han gör det i den här situationen, även efter guldkalvens uppror, genom att visa barmhärtighet mot sitt folk, Israel, även om de inte förtjänade det.

Detta är ett av många exempel på hur Gud manifesterar sin kärlek och gör det bortom alla rimliga förväntningar. Goda nyheter för oss alla, eller hur?

`På vilka sätt har Gud fortsatt att uppenbara och manifestera sin kärlek till dig – till och med bortom alla rimliga förväntningar?`