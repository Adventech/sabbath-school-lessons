---
title:  Korsfäst för vår skull
date:  02/01/2025
---

Gud inbjuder alla till en kärleksrelation med honom, men bara de som frivilligt accepterar inbjudan får njuta av de eviga resultaten. Som framgår av liknelsen om bröllopsfesten var det många som kungen kallade som inte ville komma (Matt. 22:3).

Följaktligen klagade Kristus kort före sin korsfästelse: ”Jerusalem, Jerusalem, du som dödar profeterna och stenar dem som blir sända till dig. Hur ofta har jag inte velat samla dina barn så som hönan samlar sina kycklingar under vingarna, men ni ville inte” (Matt. 23:37). Kristus ville samla dem, men de var inte villiga. Samma vanliga grekiska verb som betyder ”att vilja” (thelo) används både om att Kristus ville rädda dem och om att de inte var villiga att bli räddade (och samma ord finns också i Matt. 22:3 ovan).

Ändå gick Kristus till korset för dessa människor och för oss. Oändlig kärlek! Medan människans synd förtjänar döden, betalade Gud själv (i Kristus) priset och har skapat ett sätt att reparera den brutna relationen mellan himmel och jord. Under tiden fortsätter han att skänka oss sin kärlek, även om han inte har någon skyldighet utöver sitt eget fria åtagande att göra det.

`Läs Joh. 10:17, 18. Jämför med Gal. 2:20. Vad är budskapet till oss här i dessa texter?`

I det yttersta beviset på Guds kärlek, korset, ser vi att Kristus gav sig själv för oss av sin egen fria vilja. Kristus lade ner sitt liv av ”eget initiativ”. Ingen tog hans liv ifrån honom; han erbjöd det frivilligt, enligt den frälsningsplan som man kommit överens om i himlen innan världen grundades.

”Frälsningsplanen är inte någon efterkonstruktion, en plan som formulerades efter det att Adam hade syndat. Den var en uppenbarelse av den ’hemlighet som i oändliga tider varit dold’ (Rom. 16:25). Den visade de principer som har varit grunden för Guds regering i all evighet. Från begynnelsen visste Gud och Kristus att Satan skulle göra uppror och att människan skulle falla genom upprorsmakarens förföriska makt. Gud hade inte bestämt att synden skulle finnas till, men han förutsåg att den skulle komma. Därför hade han förberett för att möta den fruktansvärda olyckan. Hans kärlek till världen var så stor att han slöt ett förbund och lovade att han skulle ge sin enfödde Son ’för att var och en som tror på honom inte ska gå förlorad utan ha evigt liv’ (Joh. 3:16)” (Ellen White, Messias, s. 22).