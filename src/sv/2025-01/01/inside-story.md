---
title:  Missionsnytt
date:  03/01/2025
---

#### Något annorlunda

MissionsnyTt FRÅN HELA VÄRLDEN  |  Sabbaten den 4 januari 2025

Något annorlunda

Tsomo hade aldrig varit intresserad av kristendomen. Den var inte Mongoliets traditionella religion. Dessutom trodde han inte på någon Gud. Han var ateist.

Sedan fick han veta att hans moster besökte en adventkyrka i Mongoliets huvudstad Ulan Bator. Hon ville lära sig engelska och hade därför gått på en serie evangeliska möten som leddes av en gästtalare från Australien. Det var något med Adventistsamfundet som var annorlunda, tyckte hon, och hon bad sin 18-årige brorson att följa med henne dit.

”Åh nej tack, moster”, sa Tsomo. ”Det är inget för mig.”

Men moster fortsatte ändå att be Tsomo att följa med. Till slut gjorde han det. Han tyckte om talaren från Australien och resten av teamet. Han hade aldrig träffat utlänningar förut, och de verkade vara intressanta. Dessutom gillade han musiken. Precis som moster tyckte han att det var något speciellt med kyrkan. Han kände något han aldrig känt förut.

Tsomo gick till kyrkan många gånger efter det första besöket. Han blev adventist. Då växte det fram en längtan i hans hjärta att berätta för någon om Jesus. Men hur gör man det?

Ett år efter det att Tsomo hade blivit adventist åkte han till landsbygden för att besöka några vänner. Alla tonåringar i trakten kände honom. Men ändå var han inte samma person som de mindes.

”Du är så annorlunda jämfört med förr”, sa en flicka.

”Vad hände?” frågade en pojke.

”Jag har lärt känna Jesus”, sa Tsomo.

Tonåringarna skrattade. De var inte kristna, och de trodde inte på Gud.

Nu råkade det vara så att det inte hade regnat där på sex månader. Gräset var brunt och torrt. Detta var ett problem. Gräs behövdes som mat åt hästar, kor, får, getter och kameler. Alla de djuren är mongolerna  beroende av för mat, ull och transport.

Det behövdes ett underverk för att få slut på torkan. Tonåringarna bestämde sig för att sätta Tsomos Gud på prov.

”Om din Gud verkligen finns, borde du be om regn”, sa en pojke. Andra höll med. Tsomo kallade samman alla tonåringarna.”Visst kan vi göra det”, svarade han. ”Låt oss be tillsammans.” Han bad till Gud om regn.

Nästa morgon började det regna. Först kände man några få regndroppar. Men sedan öppnade sig himlen, och regnet öste ner.

Tonåringarna blev så förvånade! De kom springande till Tsomo och utropade: ”Det regnar! Det regnar!” En del av dem började tro på Gud.

”Wow, din Gud är verklig”, sa en av dem.

”Jag vill veta mer”, sa en annan.

Tsomo bildade en liten grupp med tio tonåringar. Han läste från Bibeln för dem, han bad med dem och han lärde dem kristna sånger.

Flera år har gått sedan Gud svarade på tonåringarnas utmaning. Idag är Tsomo adventistpastor i Mongoliets huvudstad Ulan Bator. Ännu finns det inte någon adventistförsamling i den region där underverket ägde rum. Men ungdomarna som bevittnade det har kvar sin starka tro på Gud.

Tack för era gåvor! Det här kvartalet kommer de att stödja ett missionsprojekt för barn i Mongoliets huvudstad Ulan Bator.

Av Andrew mcchesney | mongoliet | norra asien–Stilla havet divisionen