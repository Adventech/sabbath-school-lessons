---
title:  Gud älskar utan förbehåll
date:  28/12/2024
---

> <p>Nyckeltext</p>
> ”Jag skall bota dem från deras trolöshet, jag skall älska dem av hjärtat, min vrede har vänt sig från dem” (Hos. 14:5).

### Veckans Huvudtexter
2 Mos. 33:15–22; Hos. 14:1–4; Upp. 4:11; Joh. 17:24; Matt. 22:1–14; Joh. 10:17, 18.

Fastän Petrus hade förnekat Jesus tre gånger, precis som Jesus hade förutsagt (Matt. 26:34), var dessa förnekelser inte slutet på historien. Efter uppståndelsen frågade Jesus Petrus: ” ’Älskar du mig mer än de andra gör?’ Han svarade: ’Ja, herre, du vet att jag har dig kär.’ Jesus sade till honom: ’För mina lamm på bete.’ För andra gången frågade han: ’Simon, Johannes son, älskar du mig?’ Han svarade: ’Ja, herre, du vet att jag har dig kär.’ Jesus sade till honom: ’Var en herde för mina får.’

För tredje gången frågade han: ’Simon, Johannes son, har du mig kär?’ Petrus blev bedrövad när Jesus för tredje gången frågade: ’Har du mig kär?’, och han svarade: ’Herre, du vet allt; du vet att jag har dig kär’ ” (Joh. 21:15–17). Precis som Petrus hade förnekat Jesus tre gånger, återupprättade Jesus Petrus tre gånger genom den avgörande frågan: ”Älskar du mig?”

Hur olika våra omständigheter än må vara i jämförelse med Petrus, så är principen på många sätt densamma. Det vill säga, den fråga som Jesus ställde till Petrus är egentligen den ultimata fråga som Gud ställer till var och en av oss i vår tid och på vår plats: Älskar du mig?

Allt beror på vårt svar på den frågan.