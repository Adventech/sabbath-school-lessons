---
title:  Försvaret av den fria viljan
date:  12/02/2025
---

Hur mycket vi än inte förstår av Guds vägar och tankar, avslöjar Bibeln vissa saker som hjälper oss att hantera problemet med ondska. Ett sätt att ta itu med ondskans logiska problem är det så kallade försvaret av den fria viljan.

Försvaret av den fria viljan är uppfattningen att ondskan är ett resultat av missbruk av den skapade fria viljan. Gud kan alltså inte klandras för ondskan, eftersom ondskan är resultatet av att vi människor missbrukar den fria vilja som Gud har gett oss av goda skäl. Men varför skulle Gud ge oss en sådan fri vilja? Om detta skrev C. S. Lewis en gång att ”fri vilja, även om den gör ondska möjlig, också är det enda som möjliggör kärlek, godhet eller glädje som är värd att ha. En värld av automater – av varelser som fungerade som maskiner – skulle knappast vara värd att skapa. Den lycka som Gud planerar för sina högre varelser är lyckan att fritt och frivilligt vara förenade med honom och med varandra. … Och för det måste de vara fria” (C. S. Lewis, Mere Christianity [New York: MacMillan, 1960], s. 52 – utgiven på svenska under titeln Kan man vara kristen?).

`Läs 1 Mos. 2:16, 17. Hur visar dessa verser den moraliska frihet som Adam och Eva fick?`

Varför beordra Adam och Eva om de inte hade en fri vilja från början? De åt av den förbjudna frukten, och sedan dess har vår planet varit fylld av ondska. I 1 Mos. 4, kapitlet efter syndafallsberättelsen, ser vi syndens fruktansvärda konsekvenser när Abel mördas av sin bror. Berättelsen om syndafallet visar hur Adam och Evas missbruk av sin fria vilja förde in synd och ondska i vår planets historia.

Genom hela Bibeln ser vi att en fri moralisk vilja är en verklighet. (Se 5 Mos. 7:12, 13; Jos. 24:14, 15; Ps. 81:11–14; och Jes. 66:4.) Varje dag i våra liv utövar vi själva, i högre eller lägre grad, den fria vilja som vår Skapare har gett oss. Utan fri vilja skulle vi inte kännas igen som människor. Vi skulle vara mer som maskiner, eller till och med känslolösa robotar.

`Sony Corporation har skapat en robothund som kallas Aibo. Den ser ut som en riktig hund men blir inte sjuk, får inte loppor, bits inte, behöver inte vaccineras och fäller inte päls. Skulle du byta din hund av kött och blod mot en Aibo? Om inte, hur kan ditt val hjälpa dig att bättre förstå varför Gud skapade oss som han gjorde, med fri vilja – trots riskerna?`