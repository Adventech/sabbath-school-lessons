---
title:  ”Det finns mycket vi inte känner till”
date:  10/02/2025
---

Historiens slut kommer att komma med kärlekens triumf över ondskan. Men under tiden kvarstår många besvärande frågor. Hur kan vi tänka och tala om ondskans problem på ett sätt som kan vara till hjälp?

`Läs Job 38:1–12. Hur kastar Guds svar till Job ljus över problemet med ondska? Hur mycket vet vi och hur mycket vet vi inte om vad som kan pågå bakom kulisserna?`

I berättelsen hade Job lidit mycket och hade själv ställt många frågor om varför så mycket ondska och lidande hade drabbat honom. Han begärde audiens hos Gud för att få svar på sina frågor, utan att veta att det pågick mycket mer bakom kulisserna, i den himmelska domstolen (se Job 1–2).

Guds svar till Job är slående: ”Vem är du som höljer min visa plan i mörker med ord utan förnuft?” (Job 38:1, 2). På ren svenska skulle man kunna uttrycka det på följande sätt: ”Varför pratar du så mycket när du vet så lite?” Och Gud tillägger i Job 38:4: ”Var var du när jag lade jordens grund? Låt höra, om du vet och kan!”

`Läs Job 42:3. Hur belyser Jobs svar vad vi bör inse om vår egen situation?`

Genom sina svar till Job gjorde Gud klart för honom att det fanns många saker som Job inte visste och inte förstod. Precis som Job bör även vi ödmjukt inse att det finns många saker som pågår i världen och bakom kulisserna som vi inte vet någonting om. Det faktum att vi kanske inte vet vad svaren på våra frågor är betyder inte att det inte finns bra svar eller att allt en dag kommer att lösas. Fram till dess måste vi lita på Guds godhet, som har uppenbarats för oss på så många sätt.

`Tänk på hur lite vi vet om det mesta. Varför ska vi då lära oss att leva med obesvarade frågor om det svåraste av ämnen: ondska och lidande?`