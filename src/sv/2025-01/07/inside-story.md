---
title:  Missionsnytt
date:  14/02/2025
---

#### Ett nytt och tryggt hus

MissionsnyTt FRÅN HELA VÄRLDEN  |  Sabbaten den 15 februari 2025

Ett nytt och tryggt hus

”Tidigare levde jag bra i Demokratiska Republiken Kongo”, berättar Nyandwi. ”Min sons dröm var att bli lärare. Jag stöttade honom så att hans önskan en dag skulle kunna bli verklighet. Varje dag gick jag till marknaden för att sälja mjölk från mina två kor. Jag hade även tillräckligt med besparingar så att jag kunde odla olika grödor.”

Nyandwis liv förändrades till det sämre 2018 när väpnad milis attackerade hennes hem, slog henne så att hon förlorade medvetandet och lämnades för död. När hon återfick medvetandet var hennes 17-årige son borta, och det var omöjligt att hitta honom.

”Det var svårt för mig att stanna hemma ensam i mitt hem. Jag kunde inte sova ordentligt, och jag var rädd att den väpnade milisen skulle komma tillbaka och den här gången döda alla byborna”, berättar hon.

Tillsammans med några andra bybor bestämde hon sig för att fly till Uganda. Flykten tog över tre månader, och under resan var de tvungna att undvika beväpnad milis som fanns längs vägen. De sov mest i buskarna (borta från vägarna) och ibland i kyrkor.

Nyandwi fick en plats i flyktinglägret Kyaka i Uganda. Där tilldelades hon en liten tomt så att hon kunde bygga sitt nya hem.

”Det var väldigt svårt att bygga ett hus”, säger hon. ”När det regnade blev huset lerigt och kallt eftersom det regnade in och droppade i varje hörn. Under regnperioden fick jag knappt någon sömn, eftersom det inte gick att ligga ner och sova när det regnar in.”

Vid ett tillfälle när Nyandwi lämnade sitt hem för att gå till marknaden och köpa mat, brann hennes grästäckta hus ned och allt inuti förstördes.

”Medlemmarna i kyrkan jag går till stöttade mig och byggde ett litet hus som jag sedan fick bo i tills ADRA-arbetare kom och berättade att de skulle bygga ett ordentligt hus åt mig”, fortsätter hon.

”Idag har jag ett så fint hus. Det har två rum med fönster som man kan stänga med luckor och en dörr med lås, och taket är av fin plåt. Nu regnar det inte in, och jag är inte orolig för att någon ska ta det lilla jag har. Så nu sover jag gott om nätterna”, avslutar hon sin berättelse.