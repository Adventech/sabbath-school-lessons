---
title:  Studiehjälp
date:  14/02/2025
---

Läs Ellen White, ”Varför tilläts synden?” s. 16–26, i Det var mycket gott.

”Inte ens när Satan hade blivit utkastad från himlen ville Guds Son, som är den Oändliga Visheten, förgöra honom. Gud kan bara godta kärlekens tjänst, och därför måste alla väsens trohet vila på en övertygelse om hans rättvisa och välvilja. Himlens och andra världars invånare kunde ännu inte begripa vad synden var och vad den skulle leda till. Därför skulle de inte ha förstått Guds rättvisa om han hade utplånat Satan då. Om han hade blivit utplånad genast skulle några ha tjänat Gud av fruktan snarare än av kärlek. Bedragarens inflytande skulle inte ha blivit helt förintat och upprorsandan skulle inte ha blivit fullständigt utplånad. Det var för hela världsalltets bästa under alla kommande tidsåldrar som han måste utveckla sina principer utförligare. Då kunde hans beskyllningar mot det gudomliga styret betraktas i sitt rätta ljus av alla skapade väsen. På så sätt kunde Guds rättvisa och nåd samt hans lags oföränderlighet ställas utom allt tvivel för evigt.

Satans uppror skulle bli en lärdom för världsalltet under alla kommande tidsåldrar, ett evigt vittnesbörd om hurdan synden är och dess förfärliga följder. Konsekvenserna av Satans välde och dess inflytande på både människor och änglar skulle visa vad ohörsamhet mot Guds myndighet ledde till. Det skulle bevisa att alla skapade väsens välfärd är beroende av Guds välde. Därför skulle berättelsen om detta förfärliga upprors-experiment bli ett ständigt beskydd för alla heliga väsen. Den skulle förhindra dem från att bli bedragna beträffande syndens natur och rädda dem från att synda och drabbas av syndens straff” (Ellen White, Det var mycket gott, s 25, 26).

**Samtalsstart**

Blir problemet med ondskan i världen mer eller mindre om man tror på Gud jämfört med om man inte gör det? Varför?

**Förbön**

Gud, ge oss urskiljning att förstå när teodicé är en ursäkt för att undvika dig och när det är ett uppriktigt bekymmer. Och ge oss vishet att möta den underliggande frågan med omsorg.

**SAMTALSFRÅGOR**

`”Teodicé” är en term för rättfärdigandet av Gud inför ondskan. Men det är inte rättfärdigandet för ondskan själv. Tänk dig någon i himlen som säger: ”Åh, ja, Jesus, nu förstår jag varför min familj torterades och mördades framför mina ögon. Ja, allt är väldigt logiskt nu. Tack, Jesus!” Det är absurt. Hur kan vi förstå att det är Gud, inte ondskan, som i slutändan får rätt i den stora striden? (Se studium nio).`

`Har du någonsin känt dig lite som Job? Har du någonsin frestats att tro att det omöjligt kan finnas en bra förklaring till det lidande som du eller dina nära och kära har upplevt? Hur kan Jobs slutliga insikt om att han har ”talat om vad” han ”inte begriper” (Job 42:3) kasta ljus över den situation vi befinner oss i när det gäller våra egna frågor?`