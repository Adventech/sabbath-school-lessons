---
title:  Problemet med ondskan
date:  08/02/2025
---

> <p>Nyckeltext</p>
> ”Han skall torka alla tårar från deras ögon. Döden skall inte finnas mer, och ingen sorg och ingen klagan och ingen smärta skall finnas mer. Ty det som en gång var är borta” (Upp. 21:4).

### Veckans Huvudtexter
Job 30:26; Matt. 27:46; Job 38:1–12; Ps. 73; 1 Mos. 2:16, 17; Upp. 21:3, 4.

Det kanske största problemet som kristendomen står inför är problemet med ondskan och hur man ska förena det faktum att Gud är fullkomligt god och kärleksfull med det faktum att det finns ondska i denna värld. Kort sagt, om Gud är alltigenom god och allsmäktig, varför finns det då ondska, och dessutom så mycket av den?

Detta är inte bara ett akademiskt problem utan något som djupt oroar många människor och som hindrar vissa från att lära känna och älska Gud.

”För många är syndens orsaker och skälen för dess existens en källa till stor förvirring. De ser det ondas verk med dess fruktansvärda resultat av lidande och förödelse. De frågar hur allt detta kan existera under en härskare som är oändlig i vishet, kärlek och makt. Detta är ett problem som de inte kan finna någon förklaring till” (Ellen White, Från mörker till ljus, s. 428).

Många ateister pekar på ondskans problem som skälet till att de är ateister. Men som vi kommer att se den här veckan och under kommande veckor är Bibelns Gud helt igenom god, och vi kan lita på honom, trots den ondska som så infekterar vår fallna värld.