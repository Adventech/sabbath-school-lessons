---
title:  Missionsnytt
date:  07/02/2025
---

#### Han sökte svar – del 3

MissionsnyTt FRÅN HELA VÄRLDEN  |  Sabbaten den 8 februari 2025

Han sökte svar – del 3

Detta är den sista delen av Bold Batsukhs berättelse. Han bad sin tvillingsyster att presentera honom för några amerikaner som lärde henne engelska och om Gud.

Amerikanerna höll sina sabbatsmöten i vardagsrummet i sitt hem i Ulan Bator i Mongoliet. De hälsade vänligt på Bold när han kom dit tillsammans med sin tvillingsyster.

Det var en mycket ovanlig upplevelse för Bold. Ett 20-tal personer satt i en ring på golvet och sjöng. Orden lät konstiga, tyckte Bold. Han undrade: ”Vad menar de med ’hosianna’? Varför sjunger de om ett ’lamm’?”

Efter sångstunden talade amerikanerna om kung Nebukadnessars dröm som beskrivs i Danielsbokens andra kapitel. Bold blev fascinerad och hade många frågor. Men han höll tyst.

Sedan höll en av amerikanerna en kort predikan om att Jesus ska komma tillbaka, och Bold undrade: ”Vart tog han vägen, och varför behöver han komma tillbaka?”

Efter lunchen åkte gruppen till ett barnhem för att göra pyssel med barnen. Bold tyckte om att hjälpa barnen. ”Jag måste ge amerikanerna en chans”, tänkte han. ”Jag borde kanske lyssna på dem.”

Han väntade ivrigt på nästa sabbat.

Amerikanerna slog upp Bibeln till Första Moseboken och läste skapelseberättelsen högt. Som pojke hade Bold studerat i två år hos en lärare från en traditionell mongolisk religion. Men hans lärare hade inte haft någon förklaring till hur vatten, luft och levande varelser kan finnas. Men Bibeln berättade om Skaparen.

Bold hade många frågor och nu började han ställa dem. De amerikanska missionärerna besvarade dem med hjälp av Bibeln. När de fick veta att han kunde ryska, gav de honom en rysk bibel. På den tiden fanns bara Nya testamentet på mongoliska. Så den ryska bibeln gav Bold tillgång till hela Guds ord.

Den tredje sabbaten frågade en missionär Bold: ”Varför undervisar du inte om berättelser i Gamla testamentet? Du kan illustrera dem på flanellograftavlan.”

Bold blev förvånad. Han kände sig inte kvalificerad att undervisa någon om Bibeln. Missionären uppmuntrade honom att försöka.

Under veckan läste Bold noggrant det ryska Gamla testamentet och gjorde anteckningar på mongoliska. På fredagen gick han till missionärernas hem och valde ut flanellograffigurer som han kunde använda nästa dag. På sabbaten berättade han ur Gamla testamentet på mongoliska för en hänförd publik i husförsamlingen.

Hemma fortsatte Bold att läsa Bibeln, och han fick svar på alla sina frågor. Han läste också i Första Moseboken kapitel 3 om Guds plan för att rädda mänskligheten. Han lärde sig att döden inte behöver vara slutet, eftersom Gud har lovat att alla människor som tror på Jesus har evigt liv.

Idag är Bold ledare för Adventistsamfundet i Mongoliet. Han talar också flytande engelska.

”Jag gav Bibeln en chans, och det är därför jag är adventist idag. Bibeln gav mig svaret på frågorna jag hade när pappa dog. Jag förstod det inte då, men Gud var med mig hela tiden.”

Av Andrew mcchesney | mongoliet | norra asien–Stilla havet divisionen