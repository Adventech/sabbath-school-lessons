---
title:  Kärlek och rättvisa
date:  02/02/2025
---

I hela Bibeln hör kärlek och rättvisa ihop. Sann kärlek kräver rättvisa, och sann rättvisa kan bara styras av och utmätas i kärlek. Vi är inte vana vid att tänka på dessa två begrepp tillsammans, men det beror bara på att både kärlek och rättvisa har förvrängts kraftigt av mänskligheten.

`Läs Ps. 33:5; Jes. 61:8; Jer. 9:24; Ps. 85:11 och 89:14. Hur kastar dessa texter ljus över Guds omsorg om rättvisa?`

Dessa texter förklarar uttryckligen att Gud älskar rättvisa (Ps. 33:5; Jes. 61:8). I Bibeln är begreppen kärlek och rättvisa oupplösligt förbundna med varandra. Guds kärlek och Guds rättfärdighet hör ihop, och han är djupt angelägen om att rättfärdighet och rättvisa skipas i denna värld.

Av goda skäl fördömer profeterna därför konsekvent alla typer av orättvisor, inklusive orättvisa lagar, falska vågskålar och förtryck av fattiga och änkor eller andra utsatta. Även om människor begår många onda och orättvisa handlingar är Gud den som ständigt ”verkar i kärlek, i rätt och rättfärdighet på jorden” (Jer. 9:24). Följaktligen förväntar sig de som är trogna Gud i hela Bibeln att den gudomliga domen ska bli något mycket bra, eftersom den medför straff för de onda och förtryckarna, och den medför rättvisa och befrielse för offren för orättvisa och förtryck.

Faktum är att rättfärdighet och rättvisa är grunden för Guds regering. Guds moraliska kärleksregering är rättvis och rättfärdig, helt annorlunda än de korrupta regeringarna i den här världen, som ofta upprätthåller orättvisor för personlig vinning och personlig makt. ”Nåd och sanning ska mötas, rättfärdighet och frid ska kyssas” (Ps. 85:11, FB).

Och Gud gör det klart vad han förväntar sig av oss. ”Människa, du har fått veta vad det goda är, det enda Herren begär av dig: att du gör det rätta, lever i kärlek och troget håller dig till din Gud” (Mika 6:8). Om det är något vi bör återspegla av Guds karaktär så är det kärlek, och den rättvisa och barmhärtighet som följer av den.

`Vad finns det för exempel, även nu, på en förvrängd mänsklig rättvisa? Hur kan vi då låta bli att ropa efter att Guds fullkomliga rättvisa ska komma en dag?`