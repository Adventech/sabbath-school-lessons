---
title:  Stå fast vid kärlek och rättvisa
date:  06/02/2025
---

Bibeln lär konsekvent att ”det är Herren, din Gud, som är Gud, den trofaste Gud som håller sitt förbund och visar godhet i tusen släktled mot dem som älskar honom och håller hans bud” (5 Mos. 7:9). Hans karaktär av godhet och kärlek demonstrerades på ett överlägset sätt av Jesus på korset (se Rom. 3:25, 26; 5:8). Enligt Psalm 100:5 är Herren ”god, evigt varar hans nåd, från släkte till släkte hans trofasthet” (jämför med Ps. 89:2, 3). Därför kan man lita på Gud; han ger bara goda gåvor till sina barn (Jak. 1:17; jämför med Luk. 11:11–13). Faktum är att han skänker goda ting även till dem som anser att de är hans fiender.

`Läs Matt. 5:43–48. Vad lär oss detta om Guds fantastiska kärlek? Hur bör vi agera mot andra i ljuset av denna Jesus undervisning?`

Matt. 5 beskriver Guds kärlek som fullkomlig kärlek. Ofullkomlig kärlek är när man älskar bara dem som älskar en själv. Men Gud älskar även dem som hatar honom, även dem som betraktar sig själva som hans fiender. Hans kärlek är fullständig och därför fullkomlig.

Även om Guds kärlek och barmhärtighet vida överträffar alla rimliga förväntningar, åsidosätter den aldrig eller strider mot rättvisan. Tvärtom för den samman rättvisa och barmhärtighet (Ps. 85:11). På samma sätt uppmanar Bibeln oss: ”Håll fast vid kärlek och rätt och hoppas alltid på din Gud” (Hos. 12:6). Som en annan version uttrycker det: ”Håll fast vid kärlek och rätt och vänta ständigt på din Gud” (Hos. 12:6, FB; jämför med Luk. 11:42).

I slutändan kommer Gud själv att åstadkomma fullkomlig rättvisa. Rom. 2:5 lär oss att hans ”rättfärdiga dom ska uppenbaras” (Rom. 2:5, FB). Slutligen kommer de återlösta att sjunga: ”Stora och underbara är dina gärningar, Herre Gud Allsmäktig. Rätta och sanna är dina vägar, du folkens Kung. Vem skulle inte vörda dig, Herre, och prisa ditt namn? Bara du är helig, och alla folk ska komma och tillbe inför dig, för dina rättfärdiga domar har uppenbarats” (Upp. 15:3, 4, FB; jämför med Upp. 19:1, 2).

`Jes. 25:1 förkunnar: ”Herre, du är min Gud, jag vill lova dig och prisa ditt namn. Du har utfört dina allvisa planer, dina löften från fordom står orubbligt fast.” Hur kan vi lära oss att prisa Gud, även i dåliga tider? På vilka sätt kan ditt liv i sig vara en lovsång till Gud på ett sätt som främjar rättvisa i din omvärld?`