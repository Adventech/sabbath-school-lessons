---
title:  Rättfärdigandet av Guds namn
date:  13/03/2025
---

I slutändan är Guds namn rättfärdigat på alla sätt. Genom Faderns, Sonens och den heliga Andens verk i frälsningsplanen manifesteras Guds fullkomliga rättfärdighet och kärlek bortom varje rimligt tvivel (se Rom. 3:25, 26; 5:8).

`Läs Rom. 3:1–4 i ljuset av Jesaja 5:3, 4. Vad lär de här textavsnitten om att Gud själv rättfärdigas i den kosmiska konflikten?`

I Rom. 3 och Jes. 5 ser vi att Gud (i någon begränsad mening) inbjuder vanliga varelser att bedöma hans karaktär, även om vi inte har någon rättighet eller ställning att göra det. I slutändan, när alla ”böcker” är öppnade, kommer vi att se bevisen för att Gud är fullkomligt rättvis och rättfärdig. Gud kommer att rättfärdiga sig själv inför hela den intelligenta skapelsen.

`Läs Upp. 15:3 och 19:1–6. Vad säger de här texterna om hur Guds namn kommer att rättfärdigas i slutet?`

Genom hela Skriften visar Gud omsorg om sitt namn. Varför är det så? Du kan inte ha en djup kärleksrelation med någon vars karaktär du avskyr eller inte litar på. Om någon berättade för din make eller blivande make hemska lögner om din karaktär, skulle du göra vad du kunde för att motbevisa sådana påståenden, för om sådana påståenden blir trodda skulle de bryta ner er kärleksrelation.

I slutändan rättfärdigas Gud på korset och genom hela återlösningsplanen. I den himmelska rättegången före Jesus återkomst rättfärdigas Gud inför det universum som ser på.

Sedan, i den slutliga domen när de friköpta till och med kommer att ”döma änglar” (1 Kor. 6:2, 3), rättfärdigas Gud, eftersom de friköpta har fått möjlighet att granska protokollen och själva se varför Gud har handlat som han har gjort. De har då sett att alla Guds domar alltid och enbart har varit fullkomligt rättfärdiga och kärleksfulla. Vem av oss har inte en massa frågor som behöver besvaras? Innan allt är över kommer vi att ha fått svar på dessa frågor (se 1 Kor. 4:5).

Slutligen kommer varje knä att böjas och varje tunga att bekänna att Jesus är Herre (Fil. 2:10, 11). Allt detta är en del av rättfärdigandet av Guds karaktär.