---
title:  Min älskades sång
date:  11/03/2025
---

På fantastiska sätt har Gud uppenbarat sin kärlek och rättfärdighet mitt i den kosmiska konflikten. Men, frågar sig kanske någon, borde Gud ha gjort mer än han har gjort för att förhindra och/eller avlägsna ondskan? Vi har sett en ram för den kosmiska konflikten som visar att Gud har agerat för att respektera den fria vilja som krävs för att kärleksrelationerna mellan honom och mänskligheten ska kunna blomstra maximalt. Vidare har han tydligen agerat inom moraliska begränsningar, eller handlingsregler, inom ramen för en kosmisk konflikt om hans karaktär, som bara kan lösas genom att han visar sin kärlek.

`Läs Jes. 5:1–4. Vem är det som talar i dessa verser? Vem är det Jesaja talar om? Vem representerar vingården och vingårdsägaren? Vilken betydelse har vingårdsägarens agerande för vingårdens räkning? Vad blir resultatet?`

I dessa verser sjunger Jesaja en sång om en vingård. Vingårdsägaren är Gud själv, och sången handlar egentligen om hans folks liv (Jes. 5:1, FB). Vingården representerar Guds folk och landet de bor i (se t.ex. Jes. 1:8; Jer. 2:21). Men innebörden här kan också utvidgas till att gälla Guds bredare arbete i den här världen. Enligt dessa verser gjorde vingårdsägaren (Gud) allt som rimligen kunde förväntas för att hans vingård skulle blomstra. Vingården borde ha producerat goda druvor, men den producerade bara ”vilddruvor” (Jes. 5:2, FB), som i andra översättningar kallas ”värdelösa”. Den hebreiska ordalydelsen här skulle faktiskt bokstavligen kunna översättas med ”stinkfrukt”. Guds vingård ger upphov till ruttna druvor.

Jes. 5:3 övergår till att Gud själv talar och inbjuder människor att ”döma” mellan honom och hans vingård. Och i Jesaja 5:4 ställer Gud själv den viktiga frågan: ”Vad mer kunde man göra för min vingård än vad jag har gjort för den? Varför bar den vilddruvor, när jag väntade att den skulle bära äkta druvor?” (FB). Vad mer kunde han göra? Hur fascinerande är det inte att han till och med ber andra att bedöma vad han har gjort?

`På korset offrade Gud sig själv för alla våra synder. När vi ser på det, hur får då hans ord: ”Vad mer kunde göras för min vingård, som jag inte redan har gjort?”- en helt fantastisk betydelse?`