---
title:  Jesus liknelse om vingården
date:  12/03/2025
---

I liknelsen om vingårdsägaren i Matt. 21 tar Jesus vid där Jes. 5 slutade och kastar ytterligare ljus över vingårdsägarens karaktär och handlingar för sin vingårds räkning.

`Läs Matt. 21:33–39 och ha särskilt frågan i Jes. 5:4 i åtanke. Vad mer kan han göra än det han har gjort?`

Den första delen av Jesus liknelse citerar direkt ur sången i Jes. 5 om vingårdsägaren och hans vingård. Sedan tillägger Jesus att vingårdsägaren ”arrenderade ut” sin vingård ”till vinodlare och for till ett avlägset land” (Matt. 21:33, FB). Men när vingårdsägaren två gånger sände sina tjänare (profeterna) för att samla in skörden, slog och dödade de som arrenderade hans vingård hans tjänare (Matt. 21:34–36). Slutligen sände han sin son (Jesus) och sade: ”Min son kommer de att ha respekt för” (Matt. 21:37). Men de mördade också hans son och sade ” ’Här är arvtagaren! Kom, vi dödar honom så får vi hans arv.’ Och de tog fast honom, kastade ut honom ur vingården och dödade honom” (Matt. 21:38, 39).

Vad mer kunde han göra? Fadern älskade oss så mycket att han gav sin älskade Son (Joh. 3:16). Om den kosmiska konflikten är av det slag som här antyds kunde den inte lösas i förtid genom utövande av gudomlig makt, utan den krävde först en offentlig manifestation av Guds karaktär. Denna manifestation har slutligen skett genom Kristus verk (Rom. 3:25, 26; 5:8). Vad mer kan vi begära än att Gud (i Kristus) offrar sig själv för att dö för oss, så att han kan rättfärdiga oss utan att på något sätt kompromissa med sin rättvisa och fullkomliga kärlek?

Korsfästelsen visar att Gud har gjort allt som kan göras för att mildra och eliminera ondskan, men utan att förstöra förutsättningarna för att äkta kärlek ska kunna blomstra. Om det hade funnits någon bättre väg att gå för Gud, skulle han då inte ha valt den? Även om människor lider mycket i denna kosmiska konflikt, lider Gud själv mest av alla. När vi ser på korset kan vi verkligen se vilket lidande och vilken smärta synden har åsamkat Gud själv. Men den frihet som ligger i kärleken var så helig att Kristus var villig att uthärda detta för vår skull.

`Läs Jes. 53:4. Vems ”smärtor” och ”sjukdomar” var det som Kristus bar på korset? Vad bör detta säga oss om allt som Gud har gjort för oss och vad frälsningen har kostat honom?`