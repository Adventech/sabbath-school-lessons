---
title:  Missionsnytt
date:  14/03/2025
---

#### Guds ord i barnens hjärtan

MissionsnyTt FRÅN HELA VÄRLDEN  |  Sabbaten den 15 mars 2025

Guds ord i barnens hjärtan

När David var 18 månader gammal började hans mamma, Olivia Kim, läsa fyra små böcker för honom. Varje bok innehöll ett välkänt bibelavsnitt och var illustrerad med bilder. Den första boken innehöll Psalm 1; den andra förklarade Matteus 5:3–12; den tredje handlade

om Johannes 14:1–4 och den fjärde

hade Första Korinthierbrevet kapitel 13 som tema.

Olivia läste böckerna när David vaknade på morgonen, hon läste när han gick och la sig på kvällen. Hon läste också under dagen.

Efter bara en månad hade lille David, som just höll på att lära sig att prata, lärt sig alla fyra böckerna utantill. I dag är David sju år, och han har lärt sig mellan 350–400 bibelverser utantill.

Hur var detta möjligt?

Davids mamma Olivia fick idén från sin svärmor. Hon hade lärt sina fyra adopterade barn att läsa och skriva genom att lära dem bibelverser utantill. Olivia blev djupt rörd när hon såg hur Bibeln kunde förvandla små hjärtan. Så när hon själv blev mamma började hon läsa för sitt barn, precis som hennes svärmor hade gjort för sina.

Medan Olivia läste följde Davids ögon bilderna och hans öron hennes röst. Han sa ingenting. Han kunde inte läsa. Men efter en månad hade han lärt sig böckerna utantill. När mamma visade honom en bild kände han igen den och upprepade orden på sidan. Olivia blev förvånad eftersom det hände samtidigt som David började forma riktiga ord och meningar över huvud taget.

Sedan gjorde Olivia fler böcker. De handlade om Psalm 121, de tio budorden och andra bibelverser. Hon läste för David i 20–30 minuter på morgonen och 20–30 minuter på kvällen. Hon läste också på dagarna. Han lärde sig även dessa böcker utantill.

I sin vardag har David ofta hjälp av bibelverserna han har lärt sig. Han gick på en förskola där läraren ibland visade tecknade serier på rasterna. Populära koreanska tecknade serier innehåller spöken som ser söta och ofarliga ut, men berättelserna kan vara skrämmande för ett litet barn. En natt fick David en mardröm och väckte sin mamma.

”Mamma, jag är rädd”, sa han.

”Varför är du rädd?” frågade Olivia.

”Jag drömde om en tecknad film som jag såg i dag”, sa han.

”Var inte rädd ”, tröstade Olivia. ”Vårt hem står under Guds beskydd. Änglar vakar över oss. Du kommer väl ihåg vad det står i Psalm 121?”

”Jag ser upp mot bergen. Varifrån ska min hjälp komma? Min hjälp kommer från Herren, han som har gjort himmel och jord” (nuBibeln).

David gillar fortfarande att lära sig Bibeln utantill. Hans syster Abigail är tre år och memorerar de små böckerna som han lärde sig utantill. Olivia lär sig utantill allt som barnen lär sig. Det sker automatiskt medan hon läser för barnen.

Be för Olivia och alla föräldrar som försöker så Guds ord i sina barns hjärtan! Tack för de gåvor ni kommer att ge till kvartalets speciella missionsprojekt!

Av Andrew mcchesney | sydkorea | norra asien–Stilla havet divisionen