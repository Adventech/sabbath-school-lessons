---
title:  Om ni tillber mig
date:  26/02/2025
---

Satans strävan efter att tillskansa sig Guds tron avslöjas också i berättelserna om frestelserna i Matt. 4 och Luk. 4. I det dramatiska mötet mellan Jesus och frestaren avslöjas mycket om konfliktens natur. Här ser vi verkligheten i den stora striden mellan Kristus och Satan, men den utspelas i starka och grafiska termer.

`Läs Matt. 4:1–11. På vilket sätt avslöjas här den stora striden mellan Kristus och Satan?`

Anden hade ”lett” Jesus ut i vildmarken med det uttryckliga syftet att han skulle ”frestas av djävulen” (Matt. 4:1). Och innan Jesus ställdes inför detta förutbestämda möte fastade han i fyrtio dagar. Så när djävulen kom frestade han Jesus att förvandla stenar till bröd, och anspelade på Jesus extrema hunger. Men Jesus bemötte frestelsen med Skriften, och Satans knep misslyckades.

I ett försök att få Jesus att agera förmätet frestade sedan djävulen Jesus att kasta sig ner från tempelmuren. Satan förvrängde Skriften för att antyda att om Jesus verkligen var Guds Son, skulle änglar skydda honom. Men Jesus läste Skriften rätt och bemötte återigen frestelsen.

Den tredje frestelsen avslöjar tydligt vad djävulen försöker åstadkomma. Han vill att Jesus skall dyrka honom. Satan försöker tillskansa sig den tillbedjan som tillkommer Gud allena.

Och för att göra det visar han Jesus ”alla riken i världen och deras härlighet” och hävdar sedan: ”Allt detta skall jag ge dig om du faller ner och tillber mig” (Matt. 4:8, 9). I Luk. 4:6, en text som är parallell med Matteus, hävdar djävulen faktiskt: ”Jag skall ge dig all denna makt och härlighet, ty den har lagts i mina händer och jag kan ge den åt vem jag vill” (Luk. 4:6).

Än en gång bemöter Jesus frestelsen med Skriften, och än en gång misslyckas Satan.

I alla tre fallen använde Jesus Skriften för att försvara sig mot fiendens attacker.

`Ef. 6:12 påminner oss om att ”vi kämpar inte mot kött och blod, utan mot furstarna, mot makterna, mot världshärskarna här i mörkret och mot ondskans andemakter i himlarymderna”. -Vi ska inte leva i rädsla, men varför måste vi ändå alltid komma ihåg att det pågår en kamp runt omkring oss?`