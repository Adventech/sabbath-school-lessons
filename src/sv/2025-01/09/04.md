---
title:  Upprinnelsen till striden i himlen
date:  25/02/2025
---

Enbart 1 Mos. 1–3 visar att ondskan fanns före Adams och Evas fall. Begreppsmässigt har ”ondskan” redan dykt upp i namnet på ”trädet som ger kunskap om gott och ont” (1 Mos. 2:9, 17). Sedan anklagar ormen Gud för att ljuga när det i själva verket är han, ormen, som ljuger. Ormens existens (Upp. 12:9), tillsammans med hans lögn, visar att ondskan är en realitet där. Även i Eden före syndafallet är alltså ondskans närvaro uppenbar.

`Läs Hes. 28:12–19 i ljuset av 2 Mos. 25:18–20. Vad är det för slags fall som denna varelse har gjort?`

Enligt detta avsnitt började ondskans ursprung och den kosmiska konflikten i himlen.

Innan han föll var den varelse som blev känd som Satan en skyddande kerub. Förutom att han identifierades som denna kerub, var han ”som en dyrbar sigillring”. Han var ”full av visdom och fulländat skön” och befann sig ”i Eden, Guds trädgård” (Hes. 28:12, 13). Inget av detta kunde sägas om den mänskliga kungen av Tyros (eller någon annan människa). Därför vet vi att vi här har fått en inblick i Satans fall.

`Läs Jes. 14:12–15. Vilket ytterligare ljus kastar de här verserna över den stora stridens uppkomst?`

Enligt Jes. 14 bestämde sig Satan för att upphöja sig själv och göra sig lik Gud. Denna bibeltext kompletterar det vi såg i Hesekiel 28, att hans ”hjärta var upphöjt” på grund av hans ”skönhet” (Hes. 28:17). Det borde ha fått honom att förhärliga den Gud som gjort honom vacker. I stället blev han stolt. Och vad värre var, i denna stolthet försökte han ta Guds plats och förtala honom. Den hebreiska termen för ”handel” i Hes. 28:16 betyder också ”förtal”, vilket är en indikation på hur Satan kommer att agera mot Gud och även mot oss.

`Hur ska vi förstå det faktum att Satan, som föll, ursprungligen var ”fullkomlig ... från den dag” han skapades ”tills orättfärdighet blev funnen” i honom (Hes 28:15, FB)? Hur kunde en fullkomlig varelse falla om inte ”fullkomligheten” innefattade sann moralisk frihet?`