---
title:  Upphovet till stridigheterna på jorden
date:  24/02/2025
---

Frågan i liknelsen är varför det finns dåligt utsäde på åkern om ägaren bara planterade gott utsäde. Parallellt med den frågan finns det en annan fråga: Om Gud skapade världen helt och hållet god, hur uppstod då ondskan här?

`Läs 1 Mos. 1:31. Vad avslöjar Guds ord om tillståndet i skapelsen när Gud hade skapat färdigt, och varför är detta svar viktigt?`

Enligt 1 Mos. 1:31 var världen ”mycket” god när Gud var färdig med att skapa den. I 1 Mos. 1 finns det ingen antydan till ondska i Guds skapelse av den här planeten. Hur kom då ondskan in i den mänskliga tillvaron?

`Läs 1 Mos. 3:1–7. Vad säger detta oss om hur ondskan kom hit till jorden? Vilket ljus kastar detta över den kosmiska konfliktens natur? (Se även Upp. 12:7–9).`

I den här berättelsen ser vi hur lögner om Guds karaktär framförs av ormen, som identifieras som djävulen själv (”ormen från urtiden”) i Upp. 12:7–9. Ormen använder först en fråga för att uttrycka tvivel på Guds befallning, och i sin fråga vänder han då nästan på det som Gud hade befallt. Sedan ifrågasätter ormen direkt vad Gud hade sagt och säger till Eva: ”Ni kommer visst inte att dö” (1 Mos. 3:4).

Någon, antingen ormen eller Gud, ljög för Eva, som nu måste välja om hon vill tro på vad Gud sa till henne eller vad ormen sa.

Här och på andra ställen i Bibeln handlar denna konflikt främst om vad och vem man ska tro på, vilket i sig är intimt förknippat med kärlek. Och det beror på att din tro på någon, vilken typ av person han eller hon är och om han eller hon går att lita på, djupt påverkar om du kommer att älska och lita på den personen. I det här fallet påverkar det också om du kommer att lyssna på vad personen säger till dig.

`Läs 1 Mos. 3:15. Guds uttalande till ormen om att kvinnans säd, som syftar på Messias, skulle krossa ormens huvud identifieras ofta som det första evangeliet (protoevangelium) i Bibeln. Hur kan detta både förstärka konfliktens verklighet och samtidigt ge hopp för oss mitt i den?`