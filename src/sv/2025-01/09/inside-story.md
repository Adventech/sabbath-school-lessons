---
title:  Missionsnytt
date:  28/02/2025
---

#### Ett eget hus är lycka

MissionsnyTt FRÅN HELA VÄRLDEN  |  Sabbaten den 1 mars 2025

Ett eget hus är lycka

Alphonsina säger att hon tror att hon är 77 år gammal. Men det var inte så viktigt med exakta datum när hon föddes, så det är möjligt att hon är lite äldre.

Tidigare hade hon ett gott liv i Burundi. Där hade hon byggt upp en liten affär där hon sålde många olika varor. Men under de senaste åren blev klankrigen mer omfattande och värre, och hon förlorade flera av sina släktingar som dödades under oroligheterna.

Hon var den som fick ta hand om sitt barnbarn, och det var med henne som hon en dag flydde till Uganda. Resan tog mer än tre månader, och under vägen blev de misshandlade och rånade. De sov i bushen på platser långt från vägarna och fick tigga för att få mat under sin vandring.

Äntligen kom de fram till Uganda, och Alphonsina och hennes barnbarn registrerades som flyktingar. De fick komma till Kyaka II, ett område där man ger flyktingar en bit mark och där de får möjlighet att sätta upp ett skydd att bo i.

Eftersom hon är en gammal kvinna och hennes barnbarn mycket ungt så var det inte lätt att bygga ett ordentligt hem. Det blev bara ett temporärt skydd som bestod av lera, en presenning och ett grästak. Hyddan var inte vattentät, och det fanns inget sätt att skydda sig mot tjuvar. Därför var de alltid oroliga när de skulle sova på nätterna.

Alphonsina var fast besluten att inte behöva tigga för sitt uppehälle, så hon började tillverka små energisnåla spisar som hon sålde till dem som bodde runt flyktingboendet. Det gav henne en liten inkomst så att hon och hennes barnbarn kunde få mat för dagen.

”När ADRA kom och berättade för mig och mitt barnbarn att de skulle bygga ett litet hus åt oss blev vi så lyckliga att vi dansade!” berättar Alphonsina. ”Nu skulle vi kunna sova lugnt om nätterna. Och nu skulle jag kunna tillverka fler små spisar och inte vara rädd för att de skulle bli stulna, eftersom jag skulle kunna låsa dörren när jag gick till marknaden.”

”Idag är våra liv så mycket bättre”, fortsätter hon. ”Jag har nästan sålt tillräckligt många spisar för att kunna köpa några hönor. En dröm jag har är att starta en höns- och ankfarm som kommer att ge oss både ägg, kött och möjligheter att sälja fåglar så att vi kan köpa annat som vi behöver. Och jag kan också göra det möjligt för mitt barnbarn att få utbildning.”

”Visst saknar jag mitt hem i Burundi”, säger hon. ”Men att få komma till ett land som Uganda där vi kan leva i fred och där mitt barnbarn kan växa upp och få gå i skolan är något som jag är så oerhört tacksam för. Och att få ett ordentligt tak över våra huvuden – det är mer värt än guld.”

ADRA förändrar världen – ett liv och ett hus i taget.

