---
title:  Den kosmiska konfliktens natur
date:  27/02/2025
---

Vi har sett några avsnitt som visar oss en kosmisk konflikt mellan Gud och Satan. Men hur är en sådan konflikt ens möjlig? Hur skulle någon kunna motsätta sig den allsmäktige Guden? Om den kosmiska konflikten handlade om ren och skär makt skulle den ha varit över innan den ens började. Den måste vara av ett annat slag. I själva verket avslöjar Bibeln att konflikten är en tvist om Guds karaktär. Det är en konflikt om förtalande anklagelser som djävulen har riktat mot Gud, att han (bland annat) inte är helt god och kärleksfull. Sådana påståenden kan inte besegras med makt eller råstyrka utan endast genom att jämföra de två konkurrerande karaktärerna.

”I sin kamp mot synden kunde Gud bara använda sig av rättfärdighet och sanning. Satan däremot kunde använda sig av det som Gud inte kunde – smicker och bedrägeri. Han förfalskade det som Gud sa och framställde hans regering i ett falskt ljus inför änglarna. Han påstod att Gud inte var rättfärdig när han utfärdade lagar och regler för himlens invånare. Han hävdade att när Gud krävde lydnad och underordnande av sina skapade väsen var det bara för att upphöja sig själv. Därför måste Gud göra det klart för änglarna i himlen och för invånarna i alla skapade världar att Guds regering var rättfärdig och att hans lag var fullkomlig. Satan framställde sig själv som världsalltets välgörare. Alla måste därför få se upprorsmakarens sanna karaktär och verkliga avsikt. Han måste få tid att avslöja sig själv genom sina onda gärningar” (Ellen White, Från mörker till ljus, s. 432, 433).

`Läs Joh. 8:44, 45 i ljuset av Upp. 12:7–9. Vad avslöjar dessa avsnitt om djävulens karaktär och hans strategi?`

Djävulens plan har från första början varit att försöka få varelserna att tro att Gud inte var riktigt rättvis och kärleksfull, och att hans lag var förtryckande och skadlig för dem. Inte undra på att Jesus kallar djävulen för ”en lögnare och lögnens fader” (Joh. 8:44). Jesus kom däremot för att ”vittna om sanningen” (Joh. 18:37) och direkt bemöta Satans lögner och förtal, besegra och slutligen förgöra djävulen och hans makt (1 Joh. 3:8; Heb. 2:14).

`Upp. 12:9, 10 identifierar Satan som 1) ”ormen från urtiden”, 2) som den som anklagar Guds folk i den himmelska domstolen, och 3) som drakhärskaren som bedrar världen. Det grekiska ord som översatts med ”djävul” betyder bara ”förtalare”, vilket än en gång visar att konflikten handlar om trosföreställningar, inklusive trosföreställningar om Guds karaktär.`