---
title:  En fiende har gjort det här
date:  23/02/2025
---

`Läs Matt. 13:24–27. Hur kan liknelsen hjälpa oss att förstå ondskan i vår värld?`

Jesus berättar om en markägare som bara sår god säd på sin åker. Men bland vetet växer det upp ogräs. När ägarens tjänare ser detta frågar de honom: ”Herre, var det inte god säd du sådde i din åker? Varifrån kommer då ogräset?” (Matt. 13:27). Detta liknar den fråga som ofta ställs idag angående ondskans problem: Om Gud skapade världen helt och hållet god, varför finns det då ondska i den?

`Läs Matt. 13:28–30 i ljuset av Kristus förklaring i Matt. 13:37–40. På vilket sätt belyser detta också den världsomspännande stridens natur?`

Mästaren svarar på sin tjänares fråga: ”Det är en fiende som har varit framme” (Matt. 13:28). Jesus identifierar senare den som ”sår den goda säden” som ”Människosonen”, som är Jesus själv (Matt. 13:37). Han förklarar att ”åkern är världen” (Matt. 13:38) och att ”fienden som sådde” ”ogräset” är ”djävulen” (Matt. 13:39), vilket uttryckligen skildrar en kosmisk konflikt mellan Kristus och Satan. Varför finns det ondska i världen? Ondskan är ett resultat av att fienden (djävulen) motsätter sig mästaren. ”Det är en fiende som har varit framme” (Matt. 13:28).

Detta svar framkallar emellertid följdfrågan: ”Skall vi alltså gå och rensa bort ogräset?” Med andra ord, varför inte rycka upp det onda med rötterna omedelbart? ”Nej,” svarar mästaren, ”då kan ni rycka upp vetet samtidigt som ni rensar bort ogräset. Låt båda växa tills det är dags att skörda” (Matt. 13:29, 30; jämför med Mark. 4:29). Enligt liknelsen kommer Gud till slut att göra slut på ondskan, men att rycka upp den med rötterna i förtid skulle leda till oåterkalleliga följdskador som skadar det goda.

`Vad finns det för faror med att försöka rycka upp ogräset ur vetet nu? Varför innebär ändå inte detta att vi helt enkelt ska ignorera det onda som vi möter?`