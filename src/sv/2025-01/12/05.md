---
title:  Kallade till att skipa rättvisa
date:  19/03/2025
---

Profeterna i Bibeln lyfter ständigt fram Guds uppmaning till rättvisa i samhället. Om och om igen drar sig inte Bibeln för att lyfta fram frågor om orättvisa och förtryck. Uppmaningen till Gud att döma var i sig själv en uppmaning till honom att skipa rättvisa.

Profeten Jesaja skräder till exempel inte orden när det gäller orättvisorna i Israel vid den tiden. Hans ord och uppmaning till rättvisa borde ringa högt och tydligt i våra öron idag: ”Lär er göra det goda. Sträva efter rättvisa, stöd den förtryckte. För den faderlöses talan, skaffa änkan rätt” (Jes. 1:17).

Vidare förkunnar han ”ve” mot dem som ”stiftar orättfärdiga lagar” och ”berövar de förtryckta... deras rätt” (Jes. 10:1, 2, nuB) och varnar: ”Vad skall ni göra på räkenskapens dag, när förödelsen kommer från fjärran? Till vem skall ni då fly för att få hjälp? Var skall ni lämna era skatter?” (Jes. 10:3, nuB).

På samma sätt förkunnar profeten Jeremia Guds budskap: ”Ve den som bygger sitt hus med orättfärdighet och murar övervåningen med orätt, som låter sin nästa arbeta utan betalning och inte ger honom lön… Tänk på din far: han åt och drack och gjorde det som var rätt och riktigt — då gick allt honom väl. Han värnade den svages och fattiges rätt — då gick allt väl. Är inte det att känna mig, säger Herren” (Jer. 22:13–16).

`Läs Matt. 23:23–30. Vad säger Jesus här om vad som är viktigast? Vad tror du att han menar när han talar om ”det viktigaste” (vers 23)?`

För att man inte ska tro att orättvisa bara var en angelägenhet för Gamla testamentets profeter, ser vi tydligt här och på andra ställen i Jesus verksamhet att detta var av yttersta vikt för Jesus själv. Som han uttrycker det: ”Ve er, skriftlärda och fariseer, ni hycklare som ger tionde av mynta och dill och kummin men försummar det viktigaste i lagen: rättvisa, barmhärtighet, trohet. Det gäller att göra det ena utan att försumma det andra” (Matt. 23:23). I det parallella avsnittet i Lukasevangeliet beklagar Jesus att de ”glömmer rättvisan och kärleken till Gud” (Luk. 11:42).

`Om du skulle fokusera på de ”viktigaste” frågorna idag, hur skulle det se ut i motsats till den ”tionde av mynta, dill och kummin” som vi kanske fokuserar på i stället?`