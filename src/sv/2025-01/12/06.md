---
title:  Vem är min nästa?
date:  20/03/2025
---

I Lukas berättelse, strax efter att Jesus har förklarat de två största buden, kärleken till Gud och kärleken till sin nästa, frågar en jurist (laglärd inom den judiska lagens område) som ville rättfärdiga sig själv: ”Och vem är min nästa?” (Luk. 10:29). Som svar på detta berättar Jesus den numera välkända, men då chockerande, liknelsen om den barmhärtige samariern.

`Läs liknelsen om den barmhärtige samariern i Luk. 10:25–37. Vad säger detta avsnitt mot bakgrund av profeternas rop på barmhärtighet och rättvisa och de orättvisor som olika folkgrupper har utsatt ”andra” för under hela mänsklighetens historia?`

Jesus talade inte bara om rättvisa, han kom för att skipa den. Han var och kommer att vara uppfyllelsen av den profetiska kallelsen och längtan efter rättvisa (se Luk. 4:16-21 i ljuset av Jes. 61:1, 2). Han är alla nationers önskan, särskilt de som erkänner sitt behov av befrielse.

I direkt motsats till fienden, som grep efter makt och försökte tillskansa sig Guds tron, sänkte Jesus sig själv och identifierade sig med dem som led under synd, orättvisa och förtryck (utan att vara smittad av synd), och han besegrade fienden genom att ge sig själv i kärlek för att skipa rättvisa som den som är rättvis och rättfärdig–görare för alla som tror. Hur kan vi påstå att vi bryr oss om den lag som Kristus dog för att upprätthålla, om vi inte bryr oss om det som Kristus kallar lagens viktigaste frågor?

Ps. 9: 9, 10 förkunnar: ”Han ska döma världen med rättfärdighet, hålla dom bland folken med rättvisa. Herren är en borg för den förtryckte, en borg i nödens tider” (FB). På samma sätt tillägger Psalm 146:7–9 att Gud ”skipar rätt för de förtryckta och ger bröd åt de hungriga. Herren befriar de fångna, Herren öppnar de blindas ögon, Herren reser upp de nerböjda, Herren älskar de rättfärdiga, Herren bevarar främlingar och stöder faderlösa och änkor, men de gudlösas väg gör han krokig” (FB).

Hur mycket tydligare kan inte Guds ord vara när det gäller hur vi ska försöka tjäna dem omkring oss som är i nöd och har det svårt?

`Vad kan vi lära oss av Jesus liv och gärning när det gäller att nå ut till dem som behöver hjälp? Även om vi inte kan utföra mirakel som han gjorde, hur skulle vår hjälp kunna anses vara tillräckligt ”mirakulös” för många skadade människor?`