---
title:  De två största buden
date:  16/03/2025
---

För att reflektera över vad vi kan göra, individuellt och gemensamt, för att främja Guds kärlek och rättvisa i vår värld, är det lämpligt att börja med att fokusera på vad Gud har befallt oss.

`Läs Matt. 22:34–40. Hur svarade Jesus på den laglärdes fråga?`

Enligt Jesus själv är ”det största och första budet” att ”Du skall älska HERREN, din Gud, med hela ditt hjärta och med hela din själ och med hela ditt förstånd”. Och, tillägger Jesus, ”sedan kommer ett av samma slag: Du skall älska din nästa som dig själv”. Dessa bud står dock inte ensamma. Jesus ger ytterligare instruktioner: ”På dessa båda bud vilar hela lagen och profeterna” (Matt. 22:37–40). De är citerade direkt från Gamla testamentet.

`Läs Matt. 19:16–23. Hur förhåller sig Jesus svar på den rike unge mannens frågor till hans svar på den laglärdes fråga i Matt. 22?`

Vad var det som hände här? Varför svarade Jesus den här mannen som han gjorde? Och vad bör dessa möten säga oss alla, oavsett vilken ställning vi har i livet?

”Jesus visade de enda förutsättningarna som fanns för att den unge mannen skulle kunna få en fullkomlig, kristen karaktär. Hans ord var visa ord, även om de verkade vara stränga och krävande. Mannens enda hopp om frälsning var att han tog emot dem och lydde dem. Hans upphöjda samhällsställning och hans rikedomar utövade ett försåtligt inflytande på hans karaktär och drog honom mot det onda. Om han gav efter skulle han komma att älska sin ställning och sina rikedomar mer än Gud. Om han höll undan mycket eller lite från Gud innebar det att han höll fast vid saker som skulle minska hans moraliska kraft och duglighet. När man föredrar det som tillhör den här världen, hur osäkert och värdelöst det än kan vara, kommer det att dominera över allt annat” (Ellen White, Messias, s. 483).

`Vi är kanske inte alla kallade till att sälja allt vi har, som den rike unge mannen, men vad är risken om vi håller för hårt på våra materiella ägodelar? Finns det något som du personligen kanske kan klamra dig fast vid som, om du inte ger upp det, kan leda till din eviga undergång?`