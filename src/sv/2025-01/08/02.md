---
title:  Vår Allsmäktige Gud
date:  16/02/2025
---

” ’Gud är allsmäktig’, lärde ungdomspastorn sin mellanstadiegrupp. ’Det betyder att han kontrollerar allt som händer.’ En förbryllad mellanstadieelev svarade: ’Så Gud hade kontroll när min hund dog? Varför skulle Gud döda min hund?”

Ungdomspastorn försökte besvara frågan och svarade: ’Det är en svår fråga. Men ibland låter Gud oss gå igenom svåra tider så att vi är förberedda på ännu svårare saker i framtiden. Jag minns hur svårt det var när min hund dog. Men att gå igenom det hjälpte mig att hantera en ännu svårare tid senare när min mormor dog. Förstår du vad jag menar?’

Efter en lång paus svarade mellanstadieeleven: ’Så Gud dödade min hund för att förbereda mig för när han kommer att döda min mormor?’ ” (Marc Cortez, citerad i John C. Peckham, Divine Attributes: Knowing the Covenantal God of Scripture (Michigan: Baker Academic, 2021), s. 141).

Människor antar ibland att allt som sker utspelar sig precis på det sätt som Gud vill. Vad som än händer i världen är allt precis enligt Guds vilja. Gud är ju trots allt allsmäktig. Hur skulle då något kunna inträffa som inte är i enlighet med Guds vilja? Följaktligen, oavsett vad som händer, oavsett hur illa det är, var det alltså Guds vilja. Det är åtminstone vad denna teologi lär ut.

`Läs Ps. 81:11–14; Jes. 30:15, 18; 66:4; och Luk. 13:34. Vad säger dessa texter om frågan huruvida Guds vilja alltid sker?`

Många människor tror att Gud alltid måste få det han vill ha, men Bibeln berättar en helt annan historia. Om och om igen skildrar Bibeln Gud som en som upplever ouppfyllda önskningar. Det vill säga, det som händer går ofta stick i stäv med vad Gud säger att han faktiskt föredrar ska hända. I många fall förklarar Gud uttryckligen att det som händer är motsatsen till vad han vill. Han önskade ett visst resultat för sitt folk, men de valde ett annat i stället. Gud själv beklagar sig: ”Men mitt folk hörde inte på mig, Israel ville inte veta av mig. Då lät jag dessa förstockade hållas, de fick följa sina egna planer. Om ändå mitt folk ville höra mig, om Israel ville följa min väg! Då skulle jag genast kväsa deras fiender, gripa in mot deras motståndare” (Ps. 81:12–15).

`Tänk igenom konsekvenserna av en teologi som tillskriver allt som händer till Guds direkta vilja. Vilken typ av djupa problem, särskilt i samband med ondska, skulle en sådan teologi skapa?`