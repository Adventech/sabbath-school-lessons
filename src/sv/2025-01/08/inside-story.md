---
title:  Missionsnytt
date:  21/02/2025
---

#### En bok att läsa om

MissionsnyTt FRÅN HELA VÄRLDEN  |  Sabbaten den 22 februari 2025

En bok att läsa om

När Yu Jin var nio år gammal fick hon en bok av sin mamma.

”Det här är en bra bok. Den är på koreanska och engelska”, sa mamma.

Boken var Vägen till Kristus av Ellen White. Tidigare hade Yu Jin bara läst böcker på koreanska. Men mamma ville att hon skulle lära sig engelska.

Yu Jin läste boken varje dag på bussen till och från skolan i Sydkorea. Hon läste på lunchrasten i skolan.

Den engelska texten var för svår att läsa, så hon hoppade över den och läste ut den koreanska delen av boken på en vecka. Hon förstod inte allt hon läste, men hon kände en stark övertygelse om att hon behövde bli döpt.

”Jag vill bli döpt”, sa hon till sin mamma.

Mamma log. ”När du blir lite större kan du bli döpt”, svarade hon.

I Sydkorea börjar barn ofta tänka på dop först när de är ungefär 13 år gamla. Men Yu Jin var nio år. Hon var inte glad över att behöva vänta. Tiden gick. Hon talade inte mer om dopet. Hon fortsatte att gå i kyrkan varje sabbat, precis som tidigare. Men mest för att hon ville vara med i scoutklubben och delta i andra roliga aktiviteter.

När Yu Jin fyllde 13 år blev hon döpt tillsammans med resten av sina vänner. Men hon hade inte samma övertygelse och längtan som när hon var nio år.

Under tonåren tillbringade hon mer och mer tid med vänner som inte var kristna. Hon åt som sina vänner och skolkade ibland från kyrkan på sabbaten. Hon började tvivla på om Gud fanns.

En sommar när Yu Jin var 16 år ställde hon trots detta upp som volontär för att hjälpa till under en serie evangeliska möten för ungdomar. Hennes uppgift var att dela ut flygblad och inbjuda ungdomar att komma till mötena.

Ingen som fick en inbjudan av henne kom till det första mötet. Då kände hon sig misslyckad. En av de vuxna märkte hennes besvikelse och bad med henne. Till Yu Jins förvåning kom flera ungdomar som hon hade bjudit in till nästa möte. En glimt av tro blixtrade till i hennes hjärta.

Yu Jin var som en ny person när höstterminen började vid hennes adventist-gymnasieskola. Varje fredagskväll deltog hon ivrigt i en studentledd bönegrupp som kallades ”Kneelers” (Knäböjarna). Hon fick ett nytt exemplar av Vägen till Kristus. Men den här gången läste hon den tillsammans med en grupp andra elever i en takt av ungefär ett kapitel i veckan. För henne var det som att läsa boken för första gången.

Yu Jin säger att hon är glad att hon läste Vägen till Kristus när hon var nio år. ”När jag läste den första gången fick jag en längtan efter att följa Jesus och bli döpt”, säger hon. Hon tycker att boken inte kan läsas för många gånger.

”Den gör mig övertygad om att Jesus håller sitt löfte att komma tillbaka”, avslutar hon vårt samtal.

Av Andrew mcchesney | sydkorea | norra asien–Stilla havet divisionen