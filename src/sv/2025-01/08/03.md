---
title:  Pantokrator
date:  17/02/2025
---

Genom hela Bibeln manifesteras Guds fantastiska kraft. Bibeln innehåller otaliga berättelser om hur han utövar sin makt och utför underverk. Och ändå, trots detta, händer många saker som Gud inte vill ska hända.

`Läs Upp. 11:17; Jer. 32:17–20; Luk. 1:37 och Matt. 19:26. Tänk också på Heb. 1:3. Vad lär dessa avsnitt om Guds makt?`

Dessa och andra texter lär oss att Gud är allsmäktig och att han upprätthåller världen genom sin kraft. Uppenbarelseboken hänvisar upprepade gånger till Gud som ”HERREN, Gud, allsmäktig” (t ex Upp. 11:17; jämför med 2 Kor. 6:18; Upp. 1:8; 16:14; 19:15; 21:22) och det grekiska grundordet pantokrator betyder bokstavligen ”allsmäktig”. Det faktum att Gud är allsmäktig bekräftas inte bara i ord, utan manifesteras i de många fantastiska situationer där Gud använder sin makt för att befria sitt folk eller på annat mirakulöst sätt ingriper i världen.

Men att säga att Gud är ”allsmäktig” betyder inte att Gud kan göra vad som helst. Bibeln lär oss att det finns vissa saker som Gud inte kan göra; till exempel säger 2 Tim. 2:13 att Gud ”inte kan förneka sig själv”.

Följaktligen är de flesta kristna överens om att Gud är allsmäktig (omnipotent), vilket innebär att Gud har makt att göra allt som inte innebär en motsägelse – det vill säga allt som är logiskt möjligt och förenligt med Guds natur. Att vissa saker inte är möjliga för Gud eftersom de skulle innebära en motsägelse är uppenbart i Kristus bön i Getsemane. Medan Kristus bekräftade att ”för Gud är allting möjligt” (Matt. 19:26), bad han också till Fadern när korsfästelsen närmade sig: ”Fader, låt denna bägare gå förbi mig, om det är möjligt. Men inte som jag vill, utan som du vill” (Matt. 26:39).

Naturligtvis hade Fadern den fullkomliga kraften att befria Kristus från lidandet på korset, men han kunde inte göra detta samtidigt som han räddade syndare. Det måste vara antingen det ena eller det andra, inte både och.

`Bibeln lär också att Gud vill rädda alla (t.ex. 1 Tim. 2:4–6; Titus 2:11; 2 Pet. 3:9; Hes. 33:11), men att inte alla kommer att bli räddade. Vad lär detta faktum oss om den fria viljans verklighet och gränserna för Guds makt över varelser som tilldelats fri vilja?`