---
title:  Att älska Gud
date:  18/02/2025
---

Att Gud är allsmäktig innebär inte att han kan göra det logiskt omöjliga. Följaktligen kan Gud inte genom orsak och verkan bestämma att någon älskar honom frivilligt, av fri vilja. Om att göra något fritt och frivilligt innebär att göra något som inte är bestämt av någon annan, då är det per definition omöjligt att få någon att fritt göra något. Kort sagt, som vi har sett och måste understryka på nytt – Gud kan inte tvinga någon att älska honom, för i samma ögonblick som det framtvingas är det inte längre kärlek.

`Läs Matt. 22:37 och 5 Mos. 6:4, 5. Vad lär dessa verser ut om den fria viljans verklighet?`

Det största budet, att älska Gud, är ett bevis på att Gud verkligen vill att alla ska älska honom. Men alla människor älskar inte Gud. Varför får då Gud helt enkelt inte alla att älska honom? Återigen beror det på att om kärlek ska vara kärlek måste den ges av fri vilja.

`Läs Heb. 6:17, 18 och Titus 1:2. Vad lär dessa texter ut om Gud?`

”Gud är ingen människa, han ljuger inte” (4 Mos. 23:19). Gud ljuger aldrig (Titus 1:2); Gud håller alltid sitt ord och bryter aldrig ett löfte (Heb. 6:17, 18). Om Gud har lovat eller förbundit sig till något, är hans framtida handlande moraliskt begränsat av detta löfte.

Detta innebär att i den mån Gud ger varelser friheten att välja något annat än vad Gud föredrar, är det inte upp till Gud vad människor väljer. Om Gud har åtagit sig att ge varelserna fri vilja, har människorna förmågan att utöva sin frihet på sätt som går emot Guds ideala önskningar. Tragiskt nog utnyttjar många människor sin frihet på detta sätt, och följaktligen inträffar många saker som Gud inte skulle ha önskat. Mensträngt taget är det inte upp till Gud.

`Som kristna vill vi använda vår fria vilja till att välja det som Gud vill. Vad kan vi göra för att vår vilja ska stämma överens med hans?`