---
title:  Guds ideala och reparerande vilja
date:  19/02/2025
---

`Läs Ef. 1:9–11. Vad säger texten om det förutbestämda? Är vissa människor förutbestämda att bli räddade och andra att gå förlorade?`

Den grekiska termen prohorizo (”förutbestämmande”) som här och på andra ställen i Bibeln översätts med ”förutbestämt”, lär inte ut att Gud kausalt bestämmer historien. Snarare betyder den grekiska termen helt enkelt ”att besluta i förväg”.

Naturligtvis kan man ensidigt besluta något i förväg, eller så kan man besluta något i förväg på ett sätt som tar hänsyn till andras fria beslut. Bibeln lär oss att Gud gör det senare.

Här och på andra ställen (till exempel Rom. 8:29, 30) hänvisar termen ”förutbestämt” till vad Gud planerar för framtiden efter att ha tagit hänsyn till vad han vet i förväg om varelsernas fria beslut. På så sätt kan Gud genom sin försyn leda historien till sina önskade goda mål för alla, även om han respekterar den typ av skapelsefrihet som krävs för en äkta kärleksrelation.

Ef. 1:11 förkunnar att Gud ”låter allt ske efter sin vilja och sitt beslut”. Betyder detta att Gud bestämmer att allt ska ske precis som han önskar? Om man läser Ef. 1:9–11 isolerat kan det tyckas bekräfta denna uppfattning. Men denna tolkning skulle motsäga de många texter vi såg tidigare som visar att människor ibland förkastar ”Guds vilja” (Luk. 7:30; jämför med Luk. 13:34; Ps. 81:11–14). Om Bibeln inte motsäger sig själv, hur kan då dessa avsnitt förstås på ett sätt som är konsekvent med varandra?

Detta avsnitt är helt logiskt om man bara lägger märke till skillnaden mellan vad vi kan kalla Guds ”ideala vilja” och Guds ”korrigerande vilja”. Guds ”ideala vilja” är det som Gud faktiskt föredrar ska inträffa och som skulle inträffa om alla alltid gjorde exakt det som Gud önskar. Guds ”korrigerande vilja”, å andra sidan, är Guds vilja som redan har tagit hänsyn till alla andra faktorer, inklusive varelsernas fria beslut, som ibland avviker från vad Gud föredrar. Ef. 1:11 verkar hänvisa till Guds ”korrigerande vilja”.

`Guds förkunskap om framtiden är så kraftfull att han, även om han känner till alla val som människor kommer att göra, inklusive de dåliga, ändå vet hur han ska kunna göra allt för att vi ska bli räddade (Rom. 8:28). Vilken tröst kan du hämta från denna sanning?`