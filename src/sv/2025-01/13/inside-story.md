---
title:  Missionsnytt
date:  28/03/2025
---

#### Vägen till en levande tro

MissionsnyTt FRÅN HELA VÄRLDEN  |  Sabbaten den 29 mars 2025

Vägen till en levande tro

Ända sedan Hyun-hee var en liten flicka kände hon att hon var tvingad att gå till kyrkan på sabbaten. Hennes pappa var pastor i en liten församling i Sydkorea, så hon fick inte stanna hemma eller göra vad hon ville på lördagarna.

Med tiden tröttnade Hyun-hee på kyrkan och på att vara pastorsbarn. Hon förstod inte varför pappa alltid svarade i telefon sent på kvällarna och jobbade på helger och lov. Hon blev besviken när pappa ställde in en familjesemester hon hade sett fram emot eftersom han inte kunde missa en begravning. Nej, tro kändes som ett krav, något att stå ut med.

Det hände samma år som Hyun-hee fyllde sexton år och började studera vid Adventistsamfundets internatskola i Sydkoreas huvudstad Seoul. För första gången var hon långt hemifrån och bodde i en sovsal. Det var första gången hon studerade vid en adventistskola.

Till en början verkade adventistskolan vara som den kommunala skolan, med undantag för att lärarna trodde på Gud och eleverna regelbundet samlades till gudstjänst.

Men under en morgonandakt hörde Hyun-hee talas om något som kallades ”Kneelers” (Knäböjarna). Hon blev nyfiken. Men eftersom hon var blyg bad hon en annan flicka att följa med henne till ”Kneelers”.

”Kneelers” visade sig vara ett bönemöte som eleverna själva ledde. Ett 30-tal tonåringar, hälften flickor och hälften pojkar, satt i kyrkbänkarna och sjöng när Hyun-hee och hennes vän kom dit. En pojke spelade piano.

Hyun-hee blev förvånad. Hon brukade inte sjunga i sin hemförsamling. Hon var den enda tonåringen där. Men de här tonåringarna sjöng högt. Hon hade aldrig sett sådan entusiasm i kyrkan.

Efter den sista sången böjde ungdomarna knä och bad tyst en stund. Sedan turades flera tonåringar om att tala om vad Gud gjorde i deras liv.

Hyun-hee hade aldrig hört människor i hennes ålder tala om Gud på ett så personligt sätt. Hon tänkte: ”De är unga, men de tror på Gud. De älskar Gud trots svårigheterna i sina liv.”

Sedan delade tonåringarna upp sig i små grupper för att be. I sin hemförsamling tänkte Hyun-hee på andra saker medan medlemmarna bad i hennes tycke långa böner. Men det var tydligt att de här tonåringarna tyckte om att be. Och det kändes inte tråkigt.

Hyun-hee kunde inte vänta på nästa möte. Hon tänkte: ”Det här är levande tro. Jag har hittat den. Det är så kristna verkligen lever.”

Hyun-hee fortsatte att gå till ”Kneelers” möten och upptäckte glädje i att be till Gud. Hon började tillbringa många timmar med honom. Hon sjöng, lyssnade på lovsånger och bad. Hon kände Guds närvaro för första gången i sitt liv. Hon grät när hon tänkte på Jesus otroliga kärlek och död på korset.

Hon engagerade sig i olika andliga program på skolan och gick med i en bibelstudiegrupp ledd av elever. Det var inte längre tråkigt att gå i kyrkan, och hon såg fram emot att gå dit varje sabbat.

”Gud såg min vacklande tro och hjälpte mig att förstå hans avsikt med mitt liv”, säger Hyun-hee. ”Jag mötte Gud på skolan, och jag har lärt mig att tacka honom för allt.”

Av Andrew mcchesney | trettonde sabbaten | norra asien-Stilla havet divisionen