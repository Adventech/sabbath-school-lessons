---
title:  Kärlek är lagens uppfyllelse
date:  22/03/2025
---

> <p>Nyckeltext</p>
> ”Stå inte i skuld till någon, utom i er kärlek till varandra. Ty den som älskar sin medmänniska har uppfyllt lagen” (Rom. 13:8).

### Veckans Huvudtexter
2 Mos. 20:1–17; Rom. 6:1–3; 7:7–12; Jer. 31:31–34; Matt. 23:23, 24; Jak. 2:1–9.

Medan kyrkorådet hanterade en problematisk medlem, sa någon i rådet till pastorn: ”Vi kan inte fatta beslut baserade på medkänsla.” Kan vi inte? Pastorn undrade vad den här personen måste ha haft för förståelse för Gud och Guds lag. Medkänsla behöver verkligen vara centralt i hur vi hanterar människor, särskilt de som begår misstag. Medkänsla är en del av kärleken, och som Rom. 13:8 säger oss uppfyller vi lagen när vi älskar våra medmänniskor.

Om kärleken verkligen är lagens uppfyllelse bör vi vara försiktiga så att vi inte tänker på lagen på ett sätt som är skilt från kärleken eller tänker på kärleken på ett sätt som är skilt från lagen. I Bibeln går kärlek och lag hand i hand. Den gudomlige lagstiftaren är kärlek, och följaktligen är Guds lag kärlekens lag. Den är, som Ellen White uttryckte det, en avskrift av Guds karaktär. (Se vidare Ellen White, ”Herrens vingård”, i Guds Rike är som …).

Guds lag är inte en uppsättning abstrakta principer utan kommandon och instruktioner som är avsedda för att vi ska blomstra. Guds lag är delvis ett uttryck för kärlek så som Gud själv uttrycker den.