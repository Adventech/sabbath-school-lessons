---
title:  Kärlekens lag
date:  23/03/2025
---

Guds lag består inte av abstrakta principer, utan kan ses uttryckligen i de tio budorden. De grundläggande principerna i de tio budorden fanns på plats redan i Edens trädgård, kärleksprinciperna som skulle styra förhållandet mellan Gud och människorna och mellan människorna sinsemellan.

När de tio budorden skrevs in i sten i 2 Mos. 20, gavs de till Israel inom ramen för förbundsrelationen. Buden skrevs ner efter att Herren redan hade befriat folket från Egypten, och buden grundades på Guds kärlek och på hans löften till nationen (se 2 Mos. 6:7, 8 och 3 Mos. 26:12). Man kan se i de två indelningarna av de tio buden att de syftar till ett blomstrande mänskligt förhållande till Gud och till relationerna med varandra.

`Läs 2 Mos. 20:1–17. Hur framgår det av dessa verser att det finns två principer, kärlek till Gud och kärlek till andra?`

De fyra första buden handlar om människans förhållande till Gud och de sex sista om människors förhållande till varandra. Vår relation både till Gud och till andra människor måste regleras av principerna i Guds lag.

Dessa två delar av lagen motsvarar direkt det som Jesus identifierade som de två största buden – ”Du skall älska HERREN din Gud med hela ditt hjärta” (Matt. 22:37; jämför med 5 Mos. 6:5) och ”Du skall älska din nästa som dig själv” (Matt. 22:39; jämför med 3 Mos. 19:18).

De fyra första buden handlar om hur vi ska älska Gud av hela vårt väsen, och de sex sista handlar om hur vi ska älska varandra som oss själva. Jesus gör det tydligt att dessa två stora kärleksbud är en integrerad del av lagen. ”På dessa båda bud vilar hela lagen och profeterna” (Matt. 22:40).

`Hela Guds lag är alltså grundad i Guds kärlek. Guds kärlek och lag är oskiljaktiga. Vi hör ibland människor säga: ”Vi behöver inte hålla lagen, vi behöver bara älska Gud och älska andra.” Varför är den tanken inte logisk?`