---
title:  Lag och nåd
date:  25/03/2025
---

Som vi har sett står lag och nåd inte i motsatsförhållande till varandra. I stället fyller de olika funktioner i enlighet med Guds kärlek och rättvisa. En skarp kontrast mellan lag och nåd skulle ha förbryllat de forntida israeliterna, som såg Guds givande av lagen i sig som en stor uppvisning av Guds nåd. Gudarna hos de nationer som omgav Israel var nyckfulla och helt oförutsägbara och lämnade människorna utan möjlighet att veta vad ”gudarna” önskade och vad som skulle glädja dem. Bibelns Gud ger däremot mycket tydliga instruktioner till sitt folk om vad som behagar honom. Och det som behagar honom är just det som är till det yttersta goda för hela hans folk, individuellt och kollektivt.

Men lagen kan inte frälsa oss från synd eller förändra människans hjärta. På grund av vår medfödda syndfullhet behöver vi en andlig hjärttransplantation.

`Läs Jer. 31:31–34. Vad säger de verserna om Guds löften om att ge oss ett nytt hjärta? Jämför det textavsnittet med Jesus ord till Nikodemus i Joh. 3:1–21 om den nya födelsen. Se även Heb. 8:10.`

De tio budorden skrevs av Gud själv på stentavlor (2 Mos. 31:18), men lagen skulle också skrivas i hjärtat på Guds folk (Ps. 37:30, 31). Helst skulle Guds kärlekslag inte vara något som var främmande för oss, utan något som var inbyggt i själva vår karaktär. Endast Gud kunde skriva in sin lag i människornas hjärtan, och han lovade att göra det för sitt förbundsfolk (se Heb. 8:10).

Vi kan inte rädda oss själva genom att följa lagen. I stället är det av nåd vi räddas genom tro, inte av oss själva, utan som en gåva från Gud (Ef. 2:8). Vi håller inte lagen för att bli frälsta; vi håller lagen för att vi redan är frälsta. Vi håller inte lagen för att bli älskade, utan för att vi är älskade, och därför vill vi älska Gud och andra (se Joh. 14:15).

Samtidigt som lagen visar oss vår synd (Jak. 1:22–25; Rom. 3:20; 7:7), visar den oss vårt behov av en frälsare (Gal. 3:22-24), och den vägleder oss till de bästa sätten att leva och uppenbara Guds kärleksfulla karaktär.

`Vad är ditt hopp inför domen? Är det din flitiga och trogna laglydnad eller är det Kristus rättfärdighet, som täcker dig? Vad säger ditt svar om hur Guds lag fungerar och vad den kan eller inte kan göra?`