---
title:  Älska varandra framför allt
date:  27/03/2025
---

Om kärleken är lagens uppfyllelse kan man inte hålla Guds lag i dess fulla mening genom att bara avstå från att göra fel saker. Kärlekens lag i sig (uttryckt i Bibeln i sin helhet) befaller oss inte bara att avstå från att göra det onda, utan lagen uppmanar oss att göra handlingar som uppenbarar Guds kärlek för andra. Det är dock inte bara andra församlingsmedlemmar som behöver höra om Guds kärlek, utan även världen i stort, som är i så desperat behov av ett sant kristet vittnesbörd.

`Läs Jak. 2:1–13. Vilket viktigt budskap får vi här?`

Här kritiserar Jakob starkt orättvisorna i samhället och pekar särskilt ut vanäran mot de fattiga och förtrycket från de rika. Sedan riktar han uppmärksamheten mot lagen om kärlek till medmänniskan och säger att om man uppfyller denna lag, ”då gör ni rätt” (Jak 2:8).

Ellen White har uttryckt det på följande sätt: ”Kärlek till människorna är den jordiska uppenbarelsen av Guds kärlek. Härlighetens kung blev ett med oss för att plantera den här kärleken hos oss och göra oss till barn i en enda familj. Hans avskedsord till oss var: ‘Detta är mitt bud: att ni ska älska varandra så som jag har älskat er’ (Joh. 15:12). När de orden blir uppfyllda kommer vi att älska världen på samma sätt som han har älskat den, och då kommer hans uppdrag för oss att vara förverkligat. Vi passar för himlen eftersom vi har himlen i våra sinnen” (Ellen White, Messias, s. 597).

När vi älskar världen på samma sätt som Kristus har älskat världen är vi rustade för himlen. Vilket kraftfullt uttryck för vad det innebär att vara en efterföljare till Jesus!

Jesus befaller sina efterföljare ”att älska varandra”, precis som ”jag har älskat er” (Joh. 13:34). Jesus förkunnar också: ”Alla skall förstå att ni är mina lärjungar om ni visar varandra kärlek” (Joh 13:35). Kärleken är så central i den kristna tron eftersom Gud är kärlek (1 Joh. 4:8, 16). Och de som säger sig älska Gud måste älska varandra (jämför med 1 Joh. 3:11; 4:20, 21).

I enlighet med detta uppmanar 1 Pet. 4:8 de kristna att ”Framför allt skall ni älska varandra hängivet, ty kärleken gör att många synder blir förlåtna” (se även Heb. 10:24 och 1 Thess. 3:12).

`Fundera mer på idén att älska världen så som Kristus älskade världen. Hur kan detta hjälpa oss att bättre förstå begreppet kristen fullkomlighet och hur vi görs redo för evigt liv? Ta med ditt svar till bibelstudietimmen.`