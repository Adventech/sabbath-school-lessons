### Sluta prata och gör något!

**Ledarna för Global Mission Centers, kvartalets huvudförfattare**

För flera år sedan publicerade en av våra adventisttidningar en liknelse om ett fruktansvärt träsk. När människor vandrade längs stigen som gick igenom det tappade de ofta fotfästet och föll i. Deras döende rop kunde höras i hela den närliggande byn. Det var hemskt.

Folket höll ett byråd. Faktum är att de höll många byråd. Man lade fram olika teorier och artiklar som analyserade orsakerna och ibland även föreslog lösningar. Men ingenting gjordes någonsin förutom att man fortsatte att träffas och prata. Under åren fortsatte diskussionerna. Folk skrev avhandlingar om ämnet. Gästföreläsare togs in. Loppmarknader anordnades för att samla in pengar så att man kunde laga mat åt dem som gav så många timmar till att sitta på dessa möten. Så småningom samlade man in pengar för att bygga ett ljudisolerat mötesrum så att ropen från de förlorade och döende inte skulle störa de pågående diskussionerna. Men ingen gjorde något för att hjälpa dem som led. Och ingen gjorde något för att försöka hindra fler människor från att gå vilse i träsket. De bara pratade.

Adventistsamfundet som helhet och din bibelstudiegrupp i synnerhet vill ju inte vara som människorna i den byn. Vi älskar vår tid tillsammans för att be, fundera, dela med sig och diskutera. Men vi längtar efter att göra mer än så och faktiskt göra något för och med dem omkring oss. Vi vill göra skillnad i våra samhällen och runt om i världen. Vi vill att verket ska fullbordas, och vi vill att Jesus ska komma tillbaka.

Detta kvartals bibelstudiehäfte är utformat för att sätta fokus på att gå ut och göra något. Vi kommer att undersöka många fina bibelberättelser. Vi kommer att läsa om spännande händelser och illustrationer. Vi kommer att lära oss om tillgängliga resurser som kan hjälpa oss att nå våra grannar (särskilt dem som inte har någon kristen bakgrund). Men dessa saker kommer bara att vara sätt att illustrera och motivera oss. Vårt verkliga fokus, själva hjärtat i varje studium är det som lyfts fram på torsdag varje vecka – en utmaning att gå ut och faktiskt göra något.

Vi kommer att dela med oss av teologiska insikter och ge er verktyg och idéer som ni kan jobba med. Och varje torsdagsstudium kommer att ge er utmaningar som successivt utvecklas. Det börjar med något som är lätt. Och allt eftersom kvartalet fortskrider kommer utmaningarna att öka och bli svårare. Målet är att var och en av oss ska anta utmaningen, be om att den heliga Anden ska vägleda oss, tillämpa det vi har lärt oss och sedan ägna några minuter veckan därpå åt att diskutera hur det gick. Det ska inte vara en stund för att skryta, utan en stund för att berätta – både om vad som gick bra och vad som inte gick bra. När vi berättar kommer gruppen att komma med idéer. Bönelistorna kommer att växa (både de personliga och de kollektiva).

I slutändan är det vår önskan att detta kvartal ska bli ihågkommet. Inte för sina minnesvärda tankar, engagerande berättelser eller djupa teologiska koncept även om många sådana nog kan finnas där. Men det är vår önskan att vi alla ska se tillbaka på detta kvartal som en tid då den heliga Anden använde våra ödmjuka ansträngningar och utförde mirakel i hans mission till hans namns ära och lov.

_Global Mission Centers grundades först av Generalkonferensen 1980. De verkar under ledning av General Conference Office of Adventist Mission. Det finns för närvarande sex centrum. Deras syfte är att hjälpa samfundet att mer effektivt starta nya kristna grupper bland de stora icke-kristna folkgrupperna i världen. Ledarna för dessa institutioner är i skrivande stund Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett och Greg Whitsett. De får stöd av Gary Krause (ledare för Adventist Mission), Homer Trecartin (pensionerad ledare för Global Mission Centers) och Jeff Scoggins (planeringschef för Global Mission). Tillsammans har de skrivit detta bibelstudiehäfte för vuxna. För mer information, gå till www.GlobalMissionCenters.org._