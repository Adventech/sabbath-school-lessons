---
title:  Studiehjälp
date:  20/10/2023
---

Läs kapitlen ”Det stora uppdraget” s. 26–32 och ”En romare söker sanningen” s. 106–113 i Ellen G. Whites bok Genom vatten och eld.

”Innan Jesus for upp till himlen gav han sina apostlar deras uppdrag. Han talade om för dem att de skulle förverkliga hans testamente, och i det hade han överlämnat det eviga livets skatter till världen. Ni har varit vittnen till mitt uppoffrande liv för världens skull, sa han till dem. Ni har sett mitt arbete för Israel. Mitt folk ville inte komma till mig för att kunna få liv, och präster och rådsherrar har gjort med mig som de hade planlagt. Men trots att de har förkastat mig kommer de ändå att få ytterligare en möjlighet att ta emot Guds Son. Ni har sett att jag fritt har tagit emot alla som har kommit till mig och bekänt sina synder. Den som kommer till mig ska jag aldrig visa bort (Joh. 6:37). Till er, mina apostlar, anförtror jag det här budskapet om nåd. Det ska förkunnas för både judar och människor som inte är judar, i första hand för Israel och sedan till alla folk, språkområden och länder. Alla som tror ska förena sig i en enda församling” (Ellen G. White, Genom vatten och eld, s. 27, 28).

Missionsbefallningen är tydlig: ”Gå därför ut och gör alla folk till lärjungar” (Matt. 28:19). Därför handlar det definitivt om att gå till andra, speciellt andra folk.

”Den stora missionsbefallningen är grunden för församlingens uppdrag. Apostlarna skulle arbeta ivrigt för att vinna människor. De skulle förkunna nådens inbjudan för alla. De skulle inte vänta på att människor skulle komma till dem, utan de skulle gå ut till alla folk med sitt budskap” (Ellen G. White, Genom vatten och eld, s. 28).

”I vår värld finns det många som står närmare Guds rike än vi tror. Här i vår värld som är förmörkad av synden har Gud många dyrbara ädelstenar, och han vill leda sina budbärare till dem. Överallt finns det människor som vill ta ställning för Kristus. Många kommer att sätta större värde på Guds visdom än på alla jordiska förmåner. De kommer att bli trogna ljusbärare. … De blev övertygade om att det som Petrus hade gjort var en direkt uppfyllelse av Guds plan. De förstod också att deras egna fördomar och utestängande inställning var helt och hållet emot evangeliets anda. Därför förhärligade de Gud och sa: ’Till och med åt hedningarna har Gud alltså skänkt omvändelsen som ger liv’ (Apg. 11:18). På så sätt kunde fördomar brytas ner utan någon strid, och församlingen kunde bannlysa avskildheten som hade skapats som ett resultat av många århundradens sedvänjor. Nu var vägen öppen för att förkunna evangeliet för folken som inte var judar” (Ellen G. White, Genom vatten och eld, s. 140–142).

SAMTALSSTART, FÖRBÖN och SAMTALSFRÅGOR

**Samtalsstart**

Har ni kontakt med människor som är invandrare men som inte tillhör er församling? Har ni berättat för dem att ni är kristna och adventister? Hur reagerade de? Varför tror ni att de reagerade så?

**Förbön**

Be att ni ska vara öppna för att vittna för människor även i situationer där ni inte känner er bekväma.