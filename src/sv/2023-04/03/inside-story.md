---
title:  Missionsnytt
date:  20/10/2023
---

#### Ett ljus även för människor som inte kan se

Lekmannaevangelisten Cosmas hade ett oväntat möte med en man som var blind. Det skedde i samband med en serie evangeliska möten som han skulle hålla i Douala, den största staden i Kamerun.

Mannen sa till Cosmas: ”Om du bara har en inriktning i ditt arbete borde det vara människor som är blinda.”

Cosmas kunde inte släppa den tanken. Samma natt fick han en dröm där han pratade med en man som var blind. Nästa morgon undrade han om drömmen var hans hjärnas sätt att bearbeta samtalet med mannen som han hade träffat föregående dag. Och inget mer märkvärdigt än det.

Men under dagen, medan Cosmas fortsatte sina förberedelser inför mötes-serien, träffade han ytterligare tio personer som var blinda. Den natten drömde han att han var på en fotbollsarena fylld med människor som var blinda. När han vaknade kände han att Gud kanske kallade honom till att arbeta med att stödja människor som är blinda.

Det här hände 2014. I dag har Cosmas kontakt med 350 personer som är blinda. Han predikar för dem. Han undervisar dem om Bibeln. Han hjälper till att möta deras sociala och pedagogiska behov. Flera har blivit döpta. En av dem är Flora.

När Flora var 32 började hon få huvud-värk. Hon hade aldrig haft ögonproblem, men inom tre månader hade hon helt tappat synen.

Flora kände sig avvisad av samhället. Ensam och isolerad i hemmet började hon lyssna på radion och särskilt på ”It Is Written”. Programmet leddes av Cosmas.

Flora hade alltid betraktat Jesus som någon hon kunde be om hjälp när hon hade problem. Men medan hon lyssnade på ”It Is Written” lärde hon sig om Jesus som kan förändra hela livet. Hon hörde att Adventkyrkan värdesätter människor som är blinda, så hon gick dit på sabbaten.

Allt eftersom tiden gick började Flora le och känna sig glad igen. En önskan växte i henne att dela sin glädje med andra. Hon blev döpt och medlem i Adventkyrkan.

I församlingen träffade Flora en medlem som ville gifta sig med henne. Hans familj motsatte sig äktenskapet, men när han frågade dem: ”Om jag var blind, skulle du inte vilja att jag skulle kunna gifta mig?” så förstod de. Paret gifte sig 2022.

Idag är Flora 40 år och lär människor som är blinda att använda datorer. Hennes största glädje är dock att berätta för människor att Jesus älskar dem och inte avvisar någon.

”Jag har förlorat min syn, men jag lever ett bra liv”, säger hon. ”Jag har min uppgift i världen och saknar ingenting. Jesus är världens ljus för alla människor, även för oss som är fysiskt blinda.”