---
title:  Abrahams kallelse
date:  17/10/2023
---

Efter Guds kallelse drog Abraham in i landet som Gud hade befallt honom. Men redan från början verkade det inte gå så bra för honom. Han kom till platsen som Gud sa åt honom att bege sig till. Men då ”bodde kanaaneerna i landet” (1 Mos. 12:6) – hedningar kända för sin grymhet och sitt våld. Inte undra på att Herren uppenbarade sig för Abraham direkt efter att han hade anlänt och sa: ”Åt dina ättlingar skall jag ge detta land” (1 Mos. 12:7). Det råder inget tvivel om att Abraham behövde denna uppmuntran.

Men det gick fortfarande inte särskilt bra för honom, åtminstone inte till en början.

`Läs 1 Mos. 12:10–13:1. Vilka saker hände honom sedan, och vilka misstag gjorde den här gudsmannen?`

Hur nedslående det måste ha varit för honom att lämna en bekväm och sannolikt blomstrande tillvaro i hemlandet bara för att gå ”utan att veta vart han skulle komma” (Heb. 11:8). Och något av det första han stötte på var en svältkatastrof! Denna svältkatastrof var så allvarlig att han var tvungen att lämna den plats som Gud hade sagt till honom att bosätta sig på och bege sig någon annanstans. Och sedan blev det ännu värre efter det.

”Medan Abraham var i Egypten visade han att han inte var fri från mänsklig svaghet och ofullkomlighet. Genom att dölja att Sara var hans hustru avslöjade han att han hade svag tro på Guds omsorg. Detta var en brist på den upphöjda tro och det mod som han så ofta och öppet gav prov på i sitt liv. … Genom Abrahams brist på tro hamnade Sara i stor fara. När kungen i Egypten fick höra om hennes skönhet lät han föra henne till sitt palats, för han tänkte göra henne till sin hustru. Men i sin stora nåd beskyddade Herren Sara genom att sända straffdomar över kungahuset” (Ellen G. White, Det var mycket gott, s. 11).

Ingen har någonsin sagt att missionsarbete var lätt. Och genom att ljuga och bedra gjorde Abraham saken bara värre. Lyckligtvis är Gud en tålmodig Gud, och han förkastade inte sin tjänare för hans misstag. Det var tyvärr inte det enda misstaget som Abraham skulle komma att göra. Vilken tröst att veta, trots våra misstag, att Gud inte bara kan förlåta våra misstag, synder och fel utan också fortfarande använda oss för mission så länge vi håller fast vid Herren i tro och ödmjukhet som Abraham gjorde.

`Vilka lärdomar kan vi dra av berättelsen om Abram i Egypten?`