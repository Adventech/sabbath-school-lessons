---
title:  Den första församlingen och bekvämlighetszoner
date:  18/10/2023
---

`Läs Apg. 8:1–4. Varför spreds de troende i den tidiga kristna kyrkan utanför sin bekvämlighetszon?`

Fram tills dess fanns den tidiga kristna kyrkan huvudsakligen i Jerusalem (eller inom det judiska området och bland det judiska folket). När förföljelsen började hade Saulus, en troende jude och farisé, en aktiv roll. Då skingrades församlingen i Jerusalem över hela Judéen och Samarien. Jesus hade förutsagt i Apg. 1:8 att ”ni skall vittna om mig i Jerusalem och i hela Judeen och Samarien”. Detta uttalande uppfylldes, som vi kan se i Apg. 8:4: ”De som hade skingrats vandrade omkring och predikade budskapet.”

Även efter att församlingen hade spritts ut bortom Jerusalem predikade de fortfarande i judiska områden eller i judarnas kvarter i andra städer. Apg. 11:19 indikerar att församlingen spridits hela vägen till Fenicien (Libanon) och Cypern. Men i detta skede predikade de inte budskapet för några andra än judar. Jesus lärjungar och den tidiga kristna församlingen hade inte för avsikt att icke-judarna skulle bli omvända till Herren, utan bara judarna. De hade fortfarande väldigt snäva uppfattningar om vad församlingens missionsuppdrag skulle vara.

Petrus, en av Jesus lärjungar och en av de ledande gestalterna i den tidiga kristna kyrkan, var emot att föra evangeliets budskap till icke-judarna, även efter att Paulus hade börjat göra det. Petrus var känd som en apostel för de omskurna (det vill säga judarna) och Paulus som en apostel för hedningarna (Gal. 2:8). I början ville Petrus inte ens bli sedd med hedningarna (Gal. 2:11, 12). Men Gud förde ut Peter ur sin bekvämlighetszon och förändrade hans hjärta. Han började lära sig om vad evangeliets uppdrag egentligen innebar och vad Jesus död var tänkt att åstadkomma för hela världen.

`Läs Apg. 10:9–15, 28, 29. Vad var budskapet som Herren gav till Petrus, och hur ska vi i vår tid tillämpa denna princip i missionsarbetet?`