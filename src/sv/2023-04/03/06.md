---
title:  Börja där du är
date:  19/10/2023
---

`Läs Apg. 1:8. Vilken princip betonar Jesus i arbetet med att vittna om honom i världen?`

Detta är den princip som Jesus gav och som visar oss hur vi behöver agera som hans lärjungar som har de goda nyheterna att berätta för andra. Att dela med sig av sanningen handlar inte om att övertyga andra om hur fel de har, utan om att berätta om Jesus som han skildras i de tre änglarnas budskap i Upp. 14:6–12.

Det finns dock några principer i Jesus ord i Apg. 1:8.

För det första, ”ni skall vittna om mig i Jerusalem”. Som vi redan har sett (men det är värt att upprepa) ska vi vittna om honom på den plats där vi fysiskt bor. Detta kan inkludera vårt eget hem, vår församling, vårt grannskap och vårt bostadsområde. Vi måste först vittna där vi är, i det område där Jesus ursprungligen har placerat oss – hemma eller på arbetet – och vittna till de människor som står oss närmast. Det kan vara familj eller släkt, människor i församlingen, arbetskollegor, grannar och samhället.

Ibland är människor bara intresserade av att åka till ett avlägset land och en främmande kultur för att vittna om Jesus. Men de vittnar inte för människor som finns omkring dem nu. Vi bör börja där vi är och fortsätta därifrån allt eftersom Herren leder oss.

För det andra: ”och i hela Judeen och Samarien och ända till jordens yttersta gräns” (Apg. 1:8). Återigen bekräftar Jesus att vittnande innebär att överbrygga kulturella gränser. När vi börjar där vi är kan vi bli kallade att flytta till andra områden för att nå ut till olika sociala, etniska och religiösa grupper. Om jag tillhör en viss etnisk eller språklig folkgrupp kan det vara mycket lättare för mig att vittna för dem på grund av att jag inte behöver överbrygga så många kulturella barriärer. I vissa delar av världen består församlingen endast av medlemmar från en klan eller stam. Men Jesus missionsbefallning säger oss att som hans vittnen är det avgörande att kliva ur vår bekvämlighetszon och investera våra resurser även för andra folkgrupper. De behöver också Jesus budskap.

`Utmaning: Tänk på och skriv en lista på folkgrupper med särskilda behov i ditt samhälle som församlingen inte gjort ansträngningar för att nå ut till.`

`Extrautmaning: Börja be för möjligheter att inom en snar framtid bli engagerad i mission till människor med särskilda behov.`