---
title:  Nebukadnessar
date:  26/11/2023
---

Som sjundedagsadventister tror vi på något som kallas ”universell försoning”. Det betyder att vi, till skillnad från vissa kristna, tror att Jesus dog för hela mänskligheten, inte bara en speciell grupp som Gud förutbestämt till frälsning. Eftersom Gud ”vill att alla människor skall räddas och komma till insikt om sanningen” (1 Tim. 2:4), offrade Jesus sig själv som ett offer ”som sonar våra synder och inte bara våra utan hela världens” (1 Joh. 2:2). Det är därför alla blev utvalda ”i honom före världens skapelse” (Ef. 1:4, FB) trots att inte alla i sin tur väljer honom. Det är också därför Bibeln redogör för hur alla möjliga människor blir omvända till Gud.

`Läs Daniel 4. Vad hände med kungen här, och vad säger det oss att en av världens mäktigaste män blev frälst?`

Berättelsen om kung Nebukadnessar är ett slående bibliskt exempel på hur Gud når fram till mäktiga icke-troende personer. Guds dom verkställdes över honom på ett liknande sätt som för vissa israelitiska kungar (se till exempel 2 Krön. 32:25, 26; 1 Kung. 14:21–31; 1 Sam. 28). Den bibliska berättelsen om hur Nebukadnessar fick förnuftet tillbaka, och erkände Skaparguden, visar att Gud bryr sig om de rika och mäktiga på samma sätt som de svaga och behövande. I vers 34 förklarade jordens mäktigaste man: ”Nu prisar, upphöjer och ärar jag, Nebukadnessar, himlens Kung, för alla hans gärningar är sanning och hans vägar rätta. Och han kan ödmjuka dem som vandrar i högmod” (Dan. 4:34, FB). Tänk om alla de rika och mäktiga och högmodiga bland oss dödliga varelser förstod denna sanning!

Vad kan vi lära oss av den här historien? För det första använder Gud överlåtna troende människor som Daniel för att överbrygga avståndet till mäktiga icke-troende personer. För det andra kan Gud direkt ingripa i vittnandet för att nå fram till mäktiga icke-troende personer. Nebukadnessar ödmjukades av Gud för sin stolthet och arrogans. Och även om detta var en mycket dramatisk berättelse finns det många andra sätt på vilka de rika, mäktiga och högmodiga kan bli ödmjuka.

`Även om vi inte skulle vara rika och mäktiga enligt världens måttstock, varför måste vi se till att undvika den arrogans som kungen visat upp? Föreligger det en större risk än vi tror att ha en sådan attityd?`