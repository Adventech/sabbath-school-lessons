---
title:  Naaman
date:  27/11/2023
---

Kristus dog för alla oavsett deras bakgrund, rikedom, etnicitet eller status. Gud räddar mäktiga icke-kristna i världen och förväntar sig att de ska leva upp till det ljus de har (se Ellen G. White, Genom vatten och eld, s. 310).

`Läs 2 Kung. 5:1–19. Vad kan vi ta till oss från den här berättelsen om att vinna människor för Herren?`

I 2 Kung. 5:17–19 har Naaman två ovanliga önskemål efter att Gud botat honom från spetälska. Först bad han att få ta med sig två mulåsnelaster med jord från Israel tillbaka till Syrien i syfte att tillbe den levande Guden. Han sade: ”I fortsättningen kommer din tjänare inte att frambära brännoffer och slaktoffer till några andra gudar, bara till Herren” (2 Kung. 5:17). För det andra bad Naaman om tillåtelse att få böja knä med sin kung, trots att han inte längre skulle tillbe sin kungs gudar.

Naaman trodde nu på den ende sanne Guden. Ändå hade han fortfarande några hedniska trosuppfattningar. Att han tog med sig jord från Israel visade att han inte helt förstod Skaparguden. Han kanske antog att han behövde ta jorden, eftersom Gud enligt hans världsbild, var territoriell, precis som hans tidigare gudar. Eller så kanske han ville bygga ett altare med jorden från Israel? I båda fallen var hans tro på Gud blandad med hans gamla tro. Berättelsen om Naaman utgör en ram för icke-kristna idag som kommer till tro. En lärdom från Naamans berättelse är att världsbildsförändringar tar tid.

Det andra önskemålet var mer oroande. Varför skulle Naaman söka tillstånd att knäböja med sin kung och sedan be Gud om förlåtelse? Profetens svar ger en ledtråd: ”Gå i frid” (2 Kung. 5:19, FB). Eftersom Naaman var en mäktig person i Aram hade han plikter att utföra som skulle utmana hans nya tro. Det är viktigt att nyomvända, särskilt de som kommer från andra religioner, får stöd och vägledning när de hanterar kulturella och sociala förväntningar från sitt tidigare liv innan de kom till tro.

Kom ihåg att Naaman lämnade sitt ogudaktiga land som spetälsk, och återvände som en helad, man och en lärjunge till Skaparguden. Han hade precis börjat sin resa. Han behövde tid för att växa.

`Vilka lärdomar kan vi dra av den här berättelsen om att inte driva människor för snabbt fram, särskilt de som kommer från en icke-kristen bakgrund eller kultur?`