---
title:  'Guds folk: missionsuppdragets kanaler'
date:  11/10/2023
---

Genom historien har Gud alltid haft människor som trofast har representerat hans karaktär och lydigt följt honom. Guds folk är de som är kallade och som har tackat ja till inbjudan att få del av hans nåd. Alla de har varit – och fortsätter att vara – Guds redskap för att fullfölja hans uppdrag.

`Läs 1 Mos. 12:1–3 och 5 Mos. 7:6, 11, 12. Vad var Guds ursprungliga plan för sitt folk i Gamla testamentet?`

Guds förbund med Abraham och hans avkomlingar hade ett specifikt syfte. De var kallade, skapade och utsända för att vara representanter för Guds missionsuppdrag – välsignelsekanaler till folken (jfr 5 Mos. 28:10; Jes. 49:6). Men de var utvalda i en förbundsrelation med Gud som byggde på tro och lydnad som ett underförstått villkor (1 Mos. 22:16–18; 2 Mos. 19:5, 6; 5 Mos. 28:1, 2; 2 Krön. 7:14). Denna process – att dra de omkringliggande nationernas uppmärksamhet till Israel – var Guds ”missionsstrategi” i Gamla Testamentet.

I Nya testamentet fortsätter Guds missionsuppdrag. Den uppståndne Herren och Frälsaren sjösätter en förnyad ”missionsstrategi” (se Matt. 28:18–20; Apg. 1:8). I den är det Kristus lärjungar – vilka utgör församlingen – som går ut på uppdrag till hela världen i stället för att världen kommer till dem, som var fallet i det gamla Israel. Missionsuppdraget har inte sitt ursprung i kyrkan. Tvärtom existerar kyrkan för att Gud fortfarande har ett missionsuppdrag att fullfölja, och han använder kyrkan för att fullfölja det.

Ändå kvarstår en fråga: Vad är kyrkans uppdrag? Det är detsamma som för honom som skapade kyrkan: ”och Människosonen har kommit för att söka efter det som var förlorat och rädda det” (Luk. 19:10) Trots att ingen av oss i kyrkan kan rädda någon så kan vi och måste vi hänvisa andra till den ende som kan rädda – det vill säga Jesus Kristus.

”Den mission som Jesu församling skall utföra är att rädda syndare som håller på att gå förlorade. Det är att låta människor få lära känna Guds kärlek till människor och att vinna dem för Kristus genom att låta denna kärlek ha sin verkan” (Ellen G. White, Ni skall få kraft, s. 245). Vilken otrolig förmån och vilket enormt ansvar!

`Mission är för församlingen vad luft är för vår överlevnad. Utan luft dör vi. Utan mission dör församlingen. Vad kan du göra personligen för att hålla din församling vid liv?`