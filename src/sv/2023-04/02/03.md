---
title:  'Göra folk till lärjungar: uppdragets fokus'
date:  09/10/2023
---

`Läs Matt. 28:16–20. Vilka beståndsdelar i lärjungaskap kan du hitta i detta avsnitt?`

Matt. 28:16–20 tillkännager det bibliska mandatet som vi vanligtvis kallar för Den stora missionsbefallningen (Matt. 28:18–20). I den instruerar Jesus sina efterföljare att de ska gå ut och göra människor till lärjungar, undervisa dem om tron och ta in dem in i församlingsgemenskapen (se även Mark. 16:15, 16; Luk. 24:44–49; Joh. 20:21–23; Apg. 1:8).

De grundläggande komponenterna i Matt. 28:16–20 kan tydlig-göras i fyra enkla punkter:

- Jesus befaller sina lärjungar att gå till Galileen för att vara med honom (Matt. 28:16, 17), 
- Jesus kommer till dem och tillkännager sin makt och storhet (Matt. 28:18), 
- Jesus sänder därefter ut sina lärjungar för en specifik uppgift, nämligen att göra folk till lärjungar (Matt. 28:19, 20); och slutligen  lovar Jesus att vara med sina lärjungar till slutet (Matt. 28:20).

Att göra folk till lärjungar är missionsbefallningens primära fokus och uppdragets huvuduppgift. I det grekiska originalspråket säger Matt. 28:19 bokstavligen: ”Då ni nu har gått, gör därför … lärjungar”. Ordet ”därför” visar att missionsbefallningen grundar sig på det som just har sagts (Matt. 28:18): Jesus makt, auktoritet och storhet. Allt det kommer från den seger han vann vid sin uppståndelse.

Det är viktigt att poängtera att det enda aktiva verbet med ett imperativ i missionsbefallningen är ”gör (lärjungar)” (i grekiskan är ”gör lärjungar” ett sammansatt ord). Att undervisa alla, döpa dem och sprida Jesus undervisning är en del i processen att skapa lärjungar. Här riktar Jesus tydligt sina lärjungar mot ett mål: att göra folk till lärjungar. Det här är verkligen en av de viktigaste missionstexterna i hela Bibeln. Den avslutas med Jesus löfte om hans ständiga närvaro med sina efterföljare.

Uppenbarligen avsågs missionsbefallningen för fler än bara de första lärjungarna som samlades i just det sammanhanget. De kunde inte gå till ”alla folk” själva för att uppfylla det nyss givna uppdraget att göra dem till lärjungar. Därför är missionsbefallningens omfattning universell. Varje sann Jesus efterföljare borde vara engagerad i att göra folk till lärjungar. Än mer, budskapet som förmedlas – det eviga evangeliet om Jesus Kristus – är avsett för hela världen utan några geografiska, sociala eller etniska begränsningar.

`Uppdraget är att ”göra folk till lärjungar”. Hur påverkar detta mandat från vår Herre hur du lever och tjänar andra? Vad kan du göra för att bli mer engagerad i det du har blivit kallad till?`