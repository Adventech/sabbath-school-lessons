---
title: 'Det eviga evangeliet: uppdragets budskap'
date:  10/10/2023
---

`Läs Upp. 14:6, 7. Vilken aspekt av Guds uppdrag kan du finna i ”ett evigt evangelium” som förkunnas av den första av änglarna som förkunnar de tre änglarnas budskap?`

Detta är det enda stället i Skriften som ordet ”evigt” och ”evangelium” kopplas ihop. Evangeliet är de goda nyheterna om nåd som erbjuds alla genom Jesus Kristus. Han kom till världen för att visa oss ”nåd och sanning” (Joh. 1:14). Han levde ett syndfritt liv och dog på ett kors som ett ställföreträdande offer som bar straffet för våra synder (Jes. 53:4, 5; 1 Pet. 3:18). Han uppstod från döden, återvände till himlen, upphöjdes av Fadern och vädjar idag för oss i den himmelska helgedomen (Upp. 1:18; Apg. 2:33; Heb. 7:25). Han kommer snart att uppfylla sitt största löfte – att återvända i härlighet och ära och slutligen stadfästa Guds rike på jorden efter de tusen åren (Joh. 14:1–4; Apg. 1:11; Upp. 21:1–4). Dessa är alla avgörande verkligheter i det eviga evangeliet.

Ändå är det anmärkningsvärt att detta budskap är evigt. Det finns bara ett evangelium som kan rädda oss. Det förblir detsamma tills Guds missionsuppdrag är slutfört. Det kommer aldrig att finnas något annat evangelium. Falska läror och teser kommer och går (Ef. 4:14), men frälsningens budskap, det eviga evangeliet är oföränderligt. Och de som tror på det och lever ut det i lydnad kommer att bli belönade (se 5 Mos. 5:33; Rom. 2:6).

Samma missionsbefallning som gavs till de första lärjungarna ges också till oss idag. Vi behöver fortsätta att göra folk till Kristus lärjungar överallt. Men vilket slags lärjungar? Goda, ärliga, hängivna, kärleksfulla människor? Dessa karaktärsdrag är livsviktiga, men de räcker inte. Vi behöver göra folk till lärjungar som riktar in sig på alla bibliska aspekter av lärjungaskap (Luk. 9:23; Joh. 13:34, 35; 2 Kor. 5:17) och som har det slutliga målet att förbereda sig och andra för vår Herre Jesus Kristus återkomst.

”Profetian om domen [Upp. 14:6, 7] är ett meddelande om att Kristus återkomst är nära. Detta tillkännagivande kallas för det eviga evangeliet. Budskapet om Kristus återkomst och att den är nära är alltså en väsentlig del av evangeliet” (Ellen G. White, Guds rike är som …, s. 178, 179).

`Hur är tanken om domen kopplat till ”det eviga evangeliet” i den första ängelns budskap? På vilket sätt är evangeliet centrum i domen?`