---
title:  Missionsnytt
date:  13/10/2023
---

#### Utbildning ger en ljusare framtid

Som förälder vill vi våra barns bästa. Vi gör vårt yttersta för att de ska lyckas i skolan och nå framgång med sina studier, för vi vet att genom studier får de möjligheter att göra egna val i livet.

Men i många delar av världen är det tyvärr inte möjligt för föräldrar att göra detta val.

Ett exempel är familjen Sarjin, som bor i Libanon. De flydde från kriget i Syrien för sex år sedan och har bott i Libanon sedan dess. De har fyra barn varav två, elvaåriga Jamal och nioåriga Jana, är i skolåldern. På grund av den ekonomiska krisen i Libanon har många skolor stängt, och de som är kvar är överfulla. Syriska flyktingar har ingen rätt att få utbildning i de offentliga skolorna i Libanon. Privata skolor kostar pengar, och familjen Sarjin har inte pengar nog för att betala för barnens skolgång.

För att hjälpa sin familj har Jamal jobbat som städare i en matbutik under de senaste två åren. Han tjänar ca 20 kr om dagen, och det räcker för att betala för maten som han och ett par av hans syskon äter.

Jamal berättar att han blir mobbad och slagen av sin arbetsgivare, men han kan inte hitta något annat arbete. Pappa Hassan säger: ”Tyvärr så håller min son en sopkvast i sin hand istället för en penna.”

Adventistsamfundet har alltid arbetat med hela människan i fokus. Vi har alltid arbetat med att ge människor utbildning, hälsovård och andlig omvårdnad. ADRA, som är samfundets bistånds-organisation, arbetar på samma sätt, och utbildning är en av de viktigaste pelarna i ADRA:s arbete.

I världen idag finns det över 280 miljoner barn som inte har möjlighet att gå i skolan eller få en utbildning över huvud taget. En anledning till detta är att barnen behövs som arbetskraft när katastrofer uppstår runt omkring i världen, och föräldrarna har inte råd att betala barnens skolgång. Barn fråntas sin barndom och sin framtid genom att inte få utbildningsmöjligheter.

På grund av de ekonomiska problemen i Libanon efter den stora explosionen i hamnen för flera år sedan har många lärare inte fått någon lön på mycket lång tid, och de har naturligtvis svårt att klara sin vardag. Dessutom är det både libanesiska barn och flyktingbarn som idag kämpar för att få utbildning.

Därför är det så roligt att stå på trapporna till en av skolorna som ADRA Sverige stöder och titta ut över skol-    gården där barnen springer och leker. Totalt är det över 1 300 barn som, tack vare detta projekt, idag får möjlighet att gå i skola. Minst hälften av dem är syriska flyktingar.

ADRA fortsätter att förändra världen – ett liv i taget.