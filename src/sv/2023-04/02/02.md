---
title:  'Den treenige Guden: uppdragsgivaren'
date:  08/10/2023
---

I Bibeln är Jesus centrum i Guds uppdrag som den enda vägen till frälsning. Kristus själv förklarade: ”Jag är vägen, sanningen och livet. Ingen kommer till Fadern utom genom mig” (Joh. 14:6). Men Jesus hjälper oss också att förstå hur central den treeniga Guden är i hans uppdrag.

Allt Kristus gjorde var antingen för sin himmelska Far eller kom från honom (se Joh. 4:34; 5:30; 12:45). Men vi behöver alltid komma ihåg att Jesus uppdrag inte började när han kom till jorden. Han hade fått det från Fadern redan innan jorden skapades (jfr Ef. 1:4; 1 Pet. 1:20).

Därför planerade Gud sin uppsökande verksamhet till mänskligheten redan innan vår planets grundvalar hade lagts. Och han klev avsiktligt in i mänsklighetens historia för att fullfölja det syftet.

Sonen skapade jorden (Joh. 1:3) och ”när tiden var inne” (Gal. 4:4) bevisade Gud sin kärlek genom att sända sin Son hit (Joh. 3:16, 17). Sonen kom, dog på korset och besegrade döden. Utsänd av Fadern kom därefter Anden hit för att överbevisa världen (Joh. 16:8–11), och han fortsätter idag Faderns och Sonens uppdrag genom att ge kraft och sända ut Guds folk i missionsarbete (Joh. 14:26; 16:13, 14).

`Läs Joh. 20:21, 22. Hur kan förståelsen att Fadern, Sonen och den heliga Anden är missionens uppdragsgivare forma vår mission?`

Trots att ordet ”treenighet” inte finns i Bibeln så är de uppdragsinriktade treenighetsbevisen många. Efter uppståndelsen uppenbarar sig t.ex. Jesus för sina lärjungar och lovar dem: ”jag skall sända er vad min fader har lovat. Men ni skall stanna här i staden tills ni har blivit rustade med kraft från höjden” (Luk. 24:49). Här fångas Gudomens missionsuppdrag i en mening: Faderns löfte, Sonens försäkran om att löftet ska uppfyllas och själva löftet om den kommande heliga Anden (se Luk. 3:16; Apg. 1:4, 5, 8).

Vi lär oss från detta att uppdraget inte är vårt. Det tillhör den treeniga Guden. Därför kommer det inte att misslyckas.

`Fadern, Sonen och den heliga Anden är alla engagerade i arbetet med att vinna människor. Vilken tröst kan vi hitta i den tanken?`