---
title:  Mission i länder längre bort
date:  10/12/2023
---

Vi läser att Jesus tog med sig sina lärjungar bort från Gennesaret (Matt. 14:34) och ”drog sig … undan till området kring Tyros och Sidon” (Matt. 15:21). Varför ledde han dem bort från Galiléen till detta hedniska område? Han tar med sina lärjungar på ett studiebesök till gränsen av dessa främmande områden så att de kan lära sig på plats vad de inte kunde lära sig lika lätt i Galiléen. Han ville lära lärjungarna sådant som skulle förbereda dem för deras kallelse att nå alla folkslag, inklusive stadsbor.

`Läs Dom. 3:1–6; 1 Kung. 5:1–12 och 11:1–6. Hur hjälper dessa texter oss att förstå lite av dessa städers bakgrund?`

Från Dom. 3:16 lär vi oss att dessa forntidsfolk användes av Gud för att sätta israeliternas tro på prov. Sorgligt nog bestod Guds folk inte provet. Åtminstone inte den gången: ”De tog deras döttrar till hustrur och gav sina döttrar åt deras söner, och de dyrkade deras gudar” (Dom. 3:6). Redan från början var alltså dessa folk en stötesten för Israel.

I 1 Kung. 5:1–11 ser vi en nära relation mellan sidonierna och hebréerna. Trots att de på ett sätt gynnades ekonomiskt av den gemensamma handeln, så blev hebréerna utan tvekan ändå negativt påverkade av sina handelskompanjoners hedendom och avguderi.

1 Kung. 11:1–6 visar hur negativt påverkade de slutligen blev. Kung Salomo gifte sig med sidonitiska prinsessor som förledde honom. ”Salomo tillbad Astarte, fenikiernas gudinna” (1 Kung. 11:5).1

Men trots bakgrunden av hedendom och avgudadyrkan och dess negativa inflytande på nationen, tog Jesus ändå med sina lärjungar till dessa platser. På detta sätt introducerade han sina lärjungar för interkulturell stadsmission, och utmanade deras fördomar och trångsynthet. Han gav sina efterföljare ett holistiskt missionsuppdrag att nå alla kulturer och nationaliteter i städerna.

Den adventistiska stadsmissionären möter många utmaningar. Bland dem finns hälso- och miljöproblem. Vi kunde även lägga till den höga boendekostnaden, rasism, trångsynthet, nationalism och begränsningar i religionsfrihet och yttrandefrihet. Men trots dessa hinder måste vi arbeta i städerna.

`Vad kan du göra för att hjälpa till i stadsmission?`

1  Fenikierna bodde i Sidon. Alltså refererar fenikierna och sidonierna till samma folkgrupp. Red.anm.