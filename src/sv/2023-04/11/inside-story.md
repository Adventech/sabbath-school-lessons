---
title:  Missionsnytt
date:  15/12/2023
---

#### Madame Anatomy

Abigail visste inte vad hon skulle göra. Mer än något annat ville hon bli sjuksköterska.

Men hon var tvungen att arbeta för att ha råd att betala sina studieavgifter, och då verkade hon aldrig ha tillräckligt med tid till att förbereda sig inför lektionerna.

Abigail hade precis börjat sitt första år på en sjuksköterske- och barnmorske-utbildning vid Adventistsamfundets högskola i Ghana. Anatomi- och fysiologiklassen var särskilt svår. Abigail grät för att hon inte kunde förstå anatomi och fysiologi eller komma ihåg termerna.

Hon läste åtta olika ämnen, men hennes arbetsschema lämnade lite tid över till läxor. Hon bad desperat till Gud om att han skulle hjälpa henne att bli godkänd i alla sina ämnen, inte minst i anatomi och fysiologi.

Efter det första delprovet i anatomi- och fysiologiklassen berättade läraren: ”Den högsta poängen var 75 procent.”

Abigail suckade och tänkte: ”Inte högre? Då fick jag 35 procent.”

Nästa dag, när eleverna fick tillbaka sina prov, såg Abigail att det var hon som hade fått 75 procent. Hon kunde inte tro sina ögon!

En klasskamrat som satt bredvid viskade: ”Vad fick du?” Abigail visade henne papperet.

”Så du är den som fick högst poäng!” utbrast klasskamraten.

Abigail blev generad. ”Snälla, berätta det inte för någon”, sa hon.

Men Abigails hemlighet avslöjades för klassen när hon fick 100 procent på mittterminsprovet.

”Du fick högst poäng på det första provet”, sa läraren. ”Du fick högst poäng på det andra provet. Nu fick du 100 procent på mittterminsprovet. Göm dig inte längre i klassen. När jag ställer frågor får du gärna svara på dem.”

Abigail började bli mer aktiv under lektionerna. När läraren ställde en fråga hade hon inget emot att svara. Snart fick hon smeknamnet ”Madam Anatomy” av sina klasskamrater. Abigail hade inget emot det. Hon log bara när hennes klasskamrater kallade henne Madam Anatomy. Hon log ännu mer när hon fick tillbaka sitt slutprov i klassen. Det blev 100 procent även denna gång.

I dag har Abigail läst hälften av sin treåriga utbildning till sjuksköterska. Hon har det högsta sammanlagda betygsgenomsnittet av alla eleverna på högskolan. Hon har också fått ett delstipendium som minskar det antal timmar hon behöver jobba för att försörja sig.

”Det är Gud som har gjort allt detta”, säger hon. ”Det är inte jag som har varit duktig på att studera. Det är Gud.”

I slutet av böneveckan på högskolan bestämde sig Abigail för att hon ville bli döpt och bli medlem i adventistförsamlingen. Hon älskar Gud av hela sitt hjärta och vill leva för honom.

Men hon möter motstånd i familjen. En nära släkting som tillhör ett annat samfund har hånat hennes önskan att bli adventist och kallat den för synd.

Abigail vet inte vad hon ska göra för att få sitt val respekterat. Hon ber Gud om att han ska hjälpa henne. Hon är säker på att den Gud som hjälpte henne att få bra betyg kommer att hjälpa henne att tjäna honom troget under resten av hennes liv.