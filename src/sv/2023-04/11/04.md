---
title:  I Tyros och Sidon
date:  12/12/2023
---

Bibelforskare tror att Matteusevangeliet har skrivits specifikt för judiska åhörare, och att Markusevangeliet främst skrevs för icke-judiska åhörare. Det hjälper oss att minnas denna skillnad när vi studerar evangelierna.

`Läs Matt. 15:22–28 och Mark. 7:24–30. Vilka skillnader ser du i hur kvinnan beskrivs?`

Lägg märke till hur Matteus beskriver den här mamman med hennes nationalitet eller etniska ursprung: en kanaaneisk kvinna. Markus leds av den heliga Anden till att använda fler ord för att beskriva denna mor som ”en grekisk kvinna” (nuB) eller ”inte judinna” och ger sedan ytterligare information att hon var ”av syrisk-fenikisk härkomst”. Detta är enda gången som denna term används i Bibeln.

Tänk på hur denna berättelse i Matt. 15 skulle påverka de primärt avsedda åhörarna med deras bakgrund och världsbild. Matteus åhörare skulle se mamman som en föraktad hedning. Det kommer från det judiska folkets historiska erfarenhet av kanaaneerna som en avgudadyrkande folkgrupp, vars onda livsstil och sedvänjor länge hade varit en stötesten för deras nation. Inte ens Jesus lärjungar tänkte tanken att denna kvinna kunde ha tro och vara en del av Guds rike!

I Mark. 7 skulle Markus icke-judiska åhörare påverkas annorlunda än Matteus åhörare. Icke-judarna hade inte samma erfarenhet som judarna hade med kanaaneerna. I stället skulle icke-judarna identifiera sig med denna kvinna, ”en grekisk kvinna, av syrisk-fenikisk härkomst” (nuB). Jesus botade en av dem! För icke-judarna skulle denna kvinna betraktas som en älskad mamma som var orolig över sin dotters öde och ville att Mästaren skulle hela henne, trots hennes etniska och nationella bakgrund.

”Jesus svarade inte omedelbart på kvinnans begäran. Hon representerade en föraktad folkgrupp, och han bemötte henne på samma sätt som hans eget folk skulle ha gjort. När han gjorde det ville han att apostlarna skulle förstå hur kallt och hjärtlöst deras eget folk skulle behandla ett sådant fall. Därför behandlade han kvinnan på samma sätt som de skulle ha gjort. När han uppfyllde hennes begäran skulle han sedan ge dem ett exempel. Det skulle visa dem hur kärleksfullt han ville att hans medarbetare skulle behandla en sådan människa som var i nöd” (Ellen G. White, Messias, s. 400).

`Läs 1 Joh. 2:2. Vad säger denna text om hur vi alla är lika inför Gud?`