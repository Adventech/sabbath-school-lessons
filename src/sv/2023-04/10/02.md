---
title:  En hebré i Aten
date:  03/12/2023
---

`Läs Apg. 17:1–16. Hur hamnade Paulus i Aten och hur reagerade han på vad han såg där?`

Staden Aten var ”full … med avgudabilder” (Apg. 17:16, FB). Paulus kände till sitt eget folks historia och deras benägenhet (trots de ständiga varningarna) att tillbe avgudar. Han blev upprörd över alla avgudar han även såg i Aten. Utan tvekan motiverades Paulus av medkänsla för atenarna som skulle dö i sina synder om de inte lärde känna den sanne Guden.

Idag är våra städer fortfarande fulla av avgudar, även om de är mindre tydliga än de Paulus såg. Tyvärr kan många troende mycket väl gå genom en stad, utan att reagera det minsta på dess avgudar. Men Paulus var tillräckligt samstämmig med den heliga Anden för att reagera. Till skillnad från vissa andra troende, som fortfarande inte förstod att evangeliet gällde hela världen, visste Paulus att Gud ville att atenarna skulle bli frälsta precis som alla andra. Han förstod att det globala missionsuppdraget var att föra evangeliet till dem som ännu inte nåtts, även avgudadyrkande icke-judar såväl som filosoferna som befolkade Atens gator.

Paulus besökte därför torget där dessa människor uppehöll sig. Vi kan säga att han bildade det första Global Mission Study Center när han använde torget för att studera och testa metoder för att nå ut till dessa människors hjärtan och sinnen.

Paulus visste att han inte kunde närma sig atenarna på samma sätt som han närmade sig judar, eller ens gudfruktiga icke-judar. Dessa människors utgångspunkt var inte Israels Gud eller hans gärningar bland nationen Israel. Oavsett hur centrala dessa begrepp och övertygelser var för judarna, och även för de gudfruktiga icke-judar, betydde de ingenting för de människor som Paulus mötte på Atens torg. Därför behövdes ett helt nytt tillvägagångssätt.

Idag försöker vi ofta vinna människor vars bakgrund inte har något gemensamt med det som har kallats ”det judekristna” arvet. Därför måste vi anpassa oss, precis som Paulus gjorde. Ett tillvägagångssätt som kan fungera bra, till exempel i Buenos Aires, kan vara värdelöst i Bangkok.

`Vilka avgudar dyrkar människor i ditt samhälle, och hur kan du öppna deras ögon för hur värdelöst allt det är?`