---
title:  Missionsnytt
date:  08/12/2023
---

#### Lien

I Ghana gick trettonåriga Nancy till skolan med en vass lie i handen. Läraren hade bett barnen att hjälpa till att klippa gräset runt skolan, så Nancy hade lånat lien av sin pappa. Hon var redo att klippa gräs.

Då slog tragedin till.

På väg till skolan träffade Nancy en 16-årig släkting som hette Akuba. De två flickorna hamnade i bråk. Akuba anklagade Nancy för att sprida ett elakt rykte om henne.

Nancy försvarade sig ilsket. När bråket hettade till ryckte Akuba lien från Nancys hand och viftade hotfullt med den.

I samma ögonblick dök Nancys pappa upp. Någon hade sett flickorna slåss och sprungit för att hämta honom. Precis när Akuba rusade mot Nancy och svingade lien mot henne, klev pappa mellan de två flickorna.

Lien skar av spetsen på pappas näsa. Nancy grät. Hon kände sig förkrossad. Pappa fördes i ilfart till sjukhuset. Men tyvärr kunde läkaren inte sy fast spetsen på hans näsa. Han behandlade såret, och pappa fick ligga kvar på sjukhus. Han fick vård av en sjuksköterska som hette Esther.

Det krävdes några dagars vård på sjukhuset för pappa att återhämta sig. Han var imponerad av Esther, och han presenterade henne för Nancy.

”Hon är en bra sjuksköterska”, sa pappa. ”Jag har alltid velat att du ska bli sjuksköterska.”

Nancy såg att pappa behandlades väl och fick bra omvårdnad. Hon var också imponerad. Hon bestämde sig för att bli sjuksköterska.

Det gick flera år och Nancy tog studenten. Hon letade efter en sjuksköterskeskola och hittade Adventistsamfundets sjuksköterske- och barnmorskehögskola.

Först trodde hon att endast adventister fick studera där. Men högskolan accepterade hennes ansökan. När hon började sina studier insåg hon dock att många studenter inte var adventister. Vissa var inte heller kristna.

Nancy kallade sig kristen, men på skolan insåg hon att hon inte hade satt Gud först i sitt liv. Hon var nog kristen i kyrkan men inte under resten av veckan. Hon ville bli en äkta kristen. I slutet av böneveckan bestämde hon sig för att överlämna sitt liv till Jesus och bli döpt.

Idag är Nancy 22 år och en ny kvinna. Hennes liv har förändrats helt sedan hon gav det till Jesus. Hon kan knappt tåla sig tills hon har tagit sin examen och får ta hand om människor som legitimerad sjuksköterska. Hon funderar till och med på att fortsätta sin utbildning för att bli läkare.

”Pappa blev glad när jag sa att jag ville bli döpt”, säger Nancy. ”Han kände till mitt tidigare liv. Han var glad att höra att jag har förändrats medan jag har läst på högskolan och valt att följa Jesus på riktigt.”

Tack för era missionsgåvor den 30 december! De kommer att göra det möjligt för Nancys högskola att genomföra sitt byggnadsprojekt och kunna ta emot fler elever som vill tjäna sina medmänniskor.