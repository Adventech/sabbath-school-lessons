---
title:  Paulus på areopagen
date:  04/12/2023
---

Var han än befann sig skulle Paulus, som fått sitt uppdrag från Gud, predika evangeliet. Det var alltså precis vad han försökte göra i Aten.

`Läs Apg. 17:18–21. På vilka olika sätt reagerade människorna på torget på Paulus tal och ifrågasättanden?`

Det är uppenbart att Paulus med sina ”främmande gudar” gjorde intryck på dessa människor på torget (Apg. 17:18). Därför tog de honom till areopagen, en plats i staden där juridiska och religiösa frågor avgjordes. Men det verkar inte som om Paulus stod inför någon form av juridisk rättegång. Det verkade bara vara ett sätt att ge honom och hans ”nya lära” (Apg. 17:19, nuB) en chans. Dessa människor kunde inte ignorera Paulus vältalighet, passion och intelligens, även om han spred idéer som verkade väldigt konstiga för dem.

Apg. 17:21 säger att atenarna ägnade all sin tid åt att tala om och lyssna på det som var nytt för dagen. Anklagade Lukas dem för att vara lata? Antagligen inte. Det är mer troligt att han framhöll att de var erfarna tänkare och debattörer. Grekerna alstrade ju trots allt människor som Sokrates, Platon och Aristoteles, filosofer vars inflytande sträcker sig ända till våra dagar. I århundraden hade Aten ansetts vara centrum för intellektuellt och filosofiskt tänkande. Även om några av dessa tänkare inte var ateister (speciellt inte i den mening som vi tänker på ateism idag) skilde sig många av deras filosofiska idéer radikalt från kristendomens lära. Det är till exempel svårt att finna utrymme i epikuréernas och stoikernas filosofi för en uppstånden Messias.

I Aten hade Paulus förväntat sig att den heliga Anden skulle använda den kunskap och talfärdighet som han fått i sin utbildning under Gamaliel. Men i själva verket var det Paulus utbildning på Atens gator som den heliga Anden kunde använda mest. ”De visaste av hans lyssnare blev förvånade över det som de fick höra. Han visade att han hade god kunskap om deras konst, litteratur och religion” (Ellen G. White, Genom vatten och eld, s. 182).

`Efter Paulus upplevelse i Aten med dessa hedningar och filosofer skrev han till korintierna: ”Det enda jag ville veta av när jag var hos er, det var Jesus Kristus, den korsfäste Kristus” (1 Kor. 2:2). Vad kan vi lära oss om hur central Kristus måste vara i vårt budskap oavsett vem vi predikar för?`