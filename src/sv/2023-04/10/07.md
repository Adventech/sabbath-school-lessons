---
title:  Studiehjälp
date:  08/12/2023
---

En av de viktigaste lärdomarna av berättelsen om Paulus inför areopagen, är hans fältstudier om hur man kan nå fram till en onådd grupp av icke-troende. Detta resulterade i att det bildades en liten grupp troende i Aten.

”Apostelns ord och beskrivningen av hans attityder och omgivning återges i den inspirerade bibelberättelsen, och den skulle förmedlas ner genom alla kommande generationer. Den skulle vittna om hans orubbliga tillförsikt och hans mod när han var ensam och mötte motgångar. Den skulle berätta om segern som han vann för kristendomen i staden som var hedendomens viktigaste centrum. Paulus ord innehåller en rik kunskapsskatt för församlingen. Han befann sig i en situation där det hade varit mycket lätt för honom att säga något som skulle ha irriterat hans stolta lyssnare och gjort att han hade hamnat i svårigheter. Om hans predikan hade blivit en direkt attack mot deras gudar och stadens berömda män fanns det risk för att han kunde ha drabbats av samma öde som Sokrates. Men hans taktkänsla hade fötts av den gudomliga kärleken. Därför drog han försiktigt deras sinnen bort från de falska gudarna genom att uppenbara för dem den sanne Guden som var helt okänd för dem” (Ellen G. White, Genom vatten och eld, s. 184, 185).

Genom att få direktkontakt med folket, studera deras kultur och religion, och visa respekt för deras hängivenhet för andliga ting, lyckades Paulus med något anmärkningsvärt i Aten – något som är en kunskapsskatt för församlingen. Han undvek att irritera sina åhörare. Detta var i sig en stor, gudsinspirerad bedrift. Enligt Ellen White är det den kunskapsskatt som vi som församling behöver uppmärksamma i den här berättelsen.

**Samtalsstart**

Vad har du upplevt är bra sätt att börja samtala om andliga saker med människor som inte har någon kunskap om Bibeln? Vilket löfte ger Jesus oss genom Paulus i Ef. 2:10?

**Förbön**

Be att Gud ska hjälpa dig att få positiva kontakter med andra människor till hjälp för dem att möta Jesus.

**Samtalsfrågor**

`Vad är det första steget för någon som påbörjar ett nytt missionsarbete i en stad, om vi tar berättelsen om Paulus i Aten som förebild?`

`Hur kan vi bäst bygga broar till människor i städerna (och ärligt talat var som helst) som inte känner Gud?`

`När vi blir upprörda över de moderna avgudarna, vad ska vi då undvika att göra, särskilt när vi påbörjar ett nytt arbete bland människor som tillber dessa avgudar?`

`Paulus kunde ha nöjt sig med att bara berätta för folket om denna Gud som älskade dem, och de skulle ha varit ganska tillfreds. Men därefter gick han över en gräns när han började prata om uppståndelsen, vilket fick folk att tro att han var vilseledd. Borde han ha gjort det? Varför eller varför inte?`