---
title:  Gränsöverskridande
date:  07/12/2023
---

`Läs Apg. 17:24–34. Hur fortsätter Paulus sitt vittnande?`

Det är också intressant att notera att Paulus faktiskt citerade några av deras egna författare. Att dessa hade skrivit något som var ganska nära biblisk sanning, gav Paulus en möjlighet att få med sig sina åhörare i sitt resonemang. Han använde alltså sin ingående kännedom om deras tro för att hitta saker de hade gemensamt, och sedan ta det vidare. Att ha en ingående kännedom om vad människor tror på, och söka gemensamma nämnare, kan utan tvekan vara en effektiv metod för att vinna dem för Kristus.

Lägg också märke till att Paulus använder den här gemensamma grunden för att sedan berätta om det han vill: Jesus uppståndelse och hoppet som det ger alla. Lukas beskrev reaktionerna på Paulus avslutande ord om uppståndelsen. Vissa gjorde sig lustiga över tanken. Andra sa att de ville höra Paulus tala igen om saken. Och några kom till tro. Det viktiga för oss i den här berättelsen är att alla faktiskt hade lyssnat. Och det var Paulus förhoppning från början.

Vi vet att vissa människor kommer att förkasta evangeliet. Men vi måste göra allt för att säkerställa att de förstår vad de förkastar innan de gör det. När Paulus arbetade med atenarna använde han det som han hade lärt sig av dem på ett strategiskt sätt. Hans arbetssätt säkerställde att de med öppna sinnen hörde att det finns en Gud som de inte kände men som hade skapat dem. Denna Gud älskade dem och ville att de skulle lära känna honom. Han hade varit barmhärtig mot dem trots deras okunnighet. Men domens dag närmade sig. Och om allt detta lät för otroligt så fanns det verifierbara bevis för det i Jesus uppståndelse.

Nu när folket faktiskt hade hört och förstått budskapet, fick de själva välja om de skulle förkasta det direkt, eller undersöka det vidare. Några gjorde också det och blev Jesus efterföljare (Apg. 17:34).

`Utmaning: Be om Guds specifik vägledning för att veta hur du bäst kan vittna för någon du känner.`

`Extrautmaning: Utforska sociala medier som en möjlig ”areopag” för dig att vittna med Paulus klarhet och finkänslighet om evangeliet för de icke-troende.`