---
title:  Missionsnytt
date:  17/11/2023
---

#### ”Jag visste att du skulle trivas”

Tioåriga Nusrat kunde inte förstå varför en kvinna med diabetes regelbundet kom hem till hennes familj för att få ett sår behandlat.

”Gillar du kvinnan? Är det därför du alltid hjälper henne med hennes sår?” frågade hon mormor.

”Visst gillar jag henne. Men det är också mitt jobb”, svarade mormor. ”Jag är sjuksköterska. Det här är vad jag gör.”

Nusrat tyckte att mormor hade ett fint arbete. Hon ville vara som mormor och också hjälpa människor när hon blev stor. Hon började drömma om att bli sjuksköterska i sitt hemland Ghana.

När Nusrat hade tagit studenten rekommenderade mormor henne flera sjuksköterskeskolor. Men Nusrat hade inte råd med studieavgifterna. Hennes mamma hjälpte redan Nusrats stora-syster att studera till lärare. Hon kunde inte samtidigt hjälpa Nusrat att bli sjuksköterska.

Tre år gick. Det verkade som om Nusrats dröm var en dröm som aldrig skulle bli verklighet.

En dag kom Nusrats farbror på besök. Hon berättade för honom om sin önskan att bli sjuksköterska. Farbror Nurideen var redan sjuksköterska.

Farbror Nurideen hade tagit sin sjuksköterskeexamen vid Valley View University, som tillhör Adventistsamfundet. Han sa att studieavgifterna där inte var lika höga som på många andra skolor.

Nusrat såg det som en möjlighet, men hon kände sig tveksam. Hon, hennes farbror och resten av deras familj tillhörde en annan världsreligion. Som barn hade hon studerat i en kristen skola.

”Men jag kände mig alltid utanför, eftersom jag inte kunde deras sånger eller förstod hur de bad”, sa hon.

Farbror Nurideen svarade: ”På Valley View University kände jag mig helt fri att utöva min tro.”

Han erkände att han hade känt sig lite grand som om han var på en främmande plats första gången han gick in i en kyrka. ”Men de sa åt mig att komma ihåg att jag var i Guds närhet, inte främst i en kyrka”, säger han. ”Det hjälpte mycket.”

”Det skulle vara trevligt att gå i en skola där man får lov att tillbe som man vill och känna sig välkommen”, sa Nusrat.

Men Valley View University låg långt därifrån, så Nusrat letade efter en adventistskola närmare sitt hem. Hon hittade Adventistsamfundets högskola för sjuksköterske- och barnmorskeutbildning.

Idag går Nusrat sitt andra studieår på skolan. För inte så länge sedan berättade hon för farbror Nurideen att hans intryck av adventistutbildning var korrekt.

Farbror Nurideen var glad att höra att det stämde även på Nusrats skola. ”Jag visste att du skulle trivas där”, sa han.

Våra missionsgåvor till speciella projekt i slutet av detta kvartal kommer att hjälpa Nusrats skola att bygga nya klassrum och sovsalar. Högskolan hade 22 studenter när den öppnade 2015 och har idag 770 studenter. Efterfrågan på studieplatser är stor, och skolan saknar kapacitet att ta emot ytterligare elever. Detta är en riktig missionsskola, där endast 30 procent av eleverna är adventister och andra ungdomar som vill lära sig att tjäna sina medmänniskor inte visas bort. Tack för de gåvor du ger den 30 december!