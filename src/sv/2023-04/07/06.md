---
title:  Den barmhärtige samariern idag
date:  16/11/2023
---

När Jesus berömde den laglärde för att han gav det rätta svaret sa han: ”Gör det, så får du leva” (Luk. 10:28). Därmed satte han fingret på själva grundproblemet i mannens hjärta. Att ge alla rätta svar var lätt för den laglärde. Men att sedan göra dessa saker var ett problem för 2 000 år sedan, och det är fortfarande ett problem för många av oss idag. Den laglärde ville snärja Jesus och visa upp sin kunskap. Han ställde en följdfråga: ”Och vem är min nästa?” (Luk. 10:29).

`Läs Luk. 10:30–37. Hur skulle du sammanfatta Jesus avsikt med den här berättelsen?`

Finns det människor omkring oss som har blivit orättvist behandlade av andra? Har vi gjort vad vi kan för att hjälpa dem?

Det är sant att pastorer, föreståndare och medlemmar ibland inte hjälper dem som behöver hjälp. Ibland kan människor som tillhör en annan tro vara vänligare mot människor i samhället än vi är. Vi kanske pratar om att vara vänliga och ändå kan det vara så att andra möter människors behov som vi inte tillmötesgår. Om vår tro betyder något för oss, måste vi nå ut och hjälpa de behövande.

Jesus avslutade berättelsen om den barmhärtige samariern med att fråga vem av de tre som verkligen var den nödställda mannens nästa.

”Därmed är frågan: ’Vem är min nästa?’ besvarad för alltid. Jesus har visat att vår nästa är inte bara den som tillhör den församling eller tro som vi tillhör. Det har ingenting att göra med etniskt ursprung, hudfärg eller samhällsklass. Vår nästa är varje människa som behöver vår hjälp. Vår nästa är varje människa som är skadad och slagen av fienden. Vår nästa är alla som är Guds egendom” (Ellen G. White, Messias, s. 468).

`Utmaning: Börja be dagligen för någon som är annorlunda jämfört med dig, eller till och med för någon du kanske inte gillar personligen.`

`Extrautmaning: Skriv ned namnet på minst tre av dina bekanta (icke-adventister). Identifiera deras behov (emotionella, fysiska, sociala) och fundera över hur du personligen kan tillgodose dessa behov. Vad kan du göra praktiskt för dem under den kommande veckan?`