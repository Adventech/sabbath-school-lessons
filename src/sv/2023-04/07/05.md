---
title:  Att älska andra som oss själva
date:  15/11/2023
---

`Läs Matt. 22:37–40. Vilka likheter finns det mellan vad Jesus sa här och hans svar till den laglärde i Luk. 10:27, 28?`

I Matt. 22:37–40 klargjorde Jesus att det vardagliga uttrycket för sann tro vilar på dessa två bud. Och Luk. 10:27, 28 klargör att om en person gör dessa två saker så kommer han eller hon att få evigt liv.

”Både i himlen och på jorden drivs Guds styressätt av kärlek, och det ska också den kristna karaktären grunda sig på. Det finns inget annat som kan få människan att bli orubblig. Bara kärleken kan få henne att stå emot prövningar och frestelser” (Ellen G. White, Guds rike är som, s. 26).

`Läs Gal. 5:14; Mika 6:6–8; och 1 Joh. 4:20, 21. Hur förstärker dessa verser vad Jesus sa till oss?`

Enligt Paulus kan ”hela lagen sammanfattas i detta enda bud: Du skall älska din nästa som dig själv” (Gal. 5:14). För Paulus kan kärlek till Gud bara ses i praktiken när den kärleken exemplifieras i hur vi behandlar andra. Även om han sa att ”Den rättfärdige skall leva genom tron” (Rom. 1:17) så är att leva genom tro inte något som görs i det fördolda, som är okänt eller inte märks av andra. Paulus, Mika och Johannes klargör att praktiska gärningar visar att den tro som vi säger oss ha är verklig.

I 1 Kor. 13 skrädde Paulus inte orden när han sa att om man säger sig ha stor kunskap, eller gör stora gärningar, eller har en stark tro, eller till och med offrar sitt liv, men saknar kärlek, då har den personen blivit som ”ekande brons, en skrällande cymbal” (1 Kor. 13:1).

`Titta på Ellen White-citatet ovan. Lägg märke till vad hon säger om hur bara kärleken kan få människor att förbli orubbliga, och stå emot frestelser. Hur visar det att budet att älska inte handlar om frälsning genom gärningar, utan i stället är ett uttryck för den tro vi har på Jesus?`