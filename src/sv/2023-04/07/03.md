---
title:  Jesus metod och svar
date:  13/11/2023
---

Bibeln säger att den laglärde kom för att sätta Jesus på prov men att Jesus kände till hans avsikter. Gud känner vårt hjärtas längtan och önskningar bättre än vi själva gör. Och vi vet verkligen inte motiven, eller vad som finns i hjärtat hos dem som ställer frågor till oss, eller hur?

Ibland frågar människor från andra religioner oss om vår tro. Till exempel ställer våra muslimska vänner frågor till oss om Jesus gudomlighet, som ”Var i Bibeln säger Jesus att han är Gud?” eller ”Varför säger du att det finns en Gud när du tror på tre personer i treenigheten?” Även om de verkar vara provocerande frågor, kan ändå det innerliga behovet av Jesus vara äkta. Frågan kan vara ett uttryck för en djup längtan, eller tomhet hos den som ställer frågorna. Vi känner inte deras hjärtan, och det behöver vi inte heller. Vi behöver bara tjäna andra så gott vi kan, oavsett vad de har för motiv innerst inne.

`Läs Matt. 26:56; Apg. 17:11; 1 Kor. 15:3 och 2 Tim. 3:16. Hur hjälper dessa verser oss att förstå Jesus svar till den laglärde i Luk. 10:26?`

Ibland vill vi ha svar, men vill inte lägga ner arbetet på att hitta dem. Jesus sa: ”Vad står det i lagen? Hur lyder orden?” (Luk. 10:26). Jesus visar en mycket viktig aspekt i sin undervisning. I stället för att bara lyssna på vad andra har att säga oss behöver vi själva läsa Skriften (Guds Ord). Svaren finns redan där, och den heliga Anden verkar på våra hjärtan för att ge ingivelser om vad vi behöver göra.

Gud har gett oss sitt Ord. Där kan vi hitta all sanning som vi behöver veta om hur vi ska leva, om hur vi ska behandla andra och om hur vi kan ”vinna evigt liv”. Visst finns det plats för lärare och predikanter. Men i slutändan måste vi gå till Bibeln för att hitta de viktiga sanningarna. ”Ditt ord är en lykta för min fot, ett ljus på min stig” (Ps. 119:105). Denna vers är inte bara poesi; den är en helig sanning som visar oss Guds Ord, och dess betydelse, för den troende.

`Jesus, Guds Ord som blev människa, hänvisade alltid människor tillbaka till det skrivna Ordet. Vad säger det oss om Bibelns betydelse, och varför vi behöver förkasta alla filosofiska eller teologiska resonemang som urholkar vår tillit till Bibeln?`