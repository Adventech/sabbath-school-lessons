---
title:  Att vinna evigt liv
date:  14/11/2023
---

`Läs Luk. 10:25–28. Vad svarade den laglärde på sin egen fråga?`

Den laglärde hade ställt frågan, och han svarade själv: ”Du skall älska Herren, din Gud, av hela ditt hjärta och med hela din själ och med hela din kraft och med hela ditt förstånd, och din nästa som dig själv” (Luk. 10:27).

Vad var Jesus svar? Han sa: ”Det är rätt” (Luk. 10:28). Jesus utmanade honom därefter att göra något åt det genom att säga: ”Gör det, så får du leva” (Luk. 10:28).

För de flesta troende är det inte så svårt att ge de rätta svaren om lära och tro. Utmaningen är i stället att göra det de vet är rätt och följa det de tror. Många människor kommer att gå förlorade, även om de vet tillräckligt för att bli frälsta, eftersom de inte följde vad de visste. Så allvarligt är det här problemet. Att bara veta om att man ska älska Gud och sin nästa är inte tillräckligt. Man måste göra det också!

`Läs Jak. 2:17–22. Hur överensstämmer dessa verser med det som Jesus sa till den laglärde?`

Om vi älskar Gud kommer vi att läsa hans Ord, vi kommer att be, vi kommer att hålla hans bud och vi kommer att lyda hans röst med hela vårt hjärta. Om jag säger att jag älskar andra men inte bryr mig om andra i församlingen eller om jag blundar för andras behov när jag kan hjälpa, vad hjälper då min tro? Kristendomen är inte bara en uppsättning välformulerade övertygelser. Den är ett sätt att leva.

”Om en broder eller syster är utan kläder och saknar mat för dagen, vad hjälper det då om någon av er säger: ’Gå i frid, håll er varma och ät er mätta’, men inte ger dem vad kroppen behöver?” (Jak. 2:15, 16).

`Hur mycket bryr du dig om andras välbefinnande? Hur noggrant följer du Paulus ord: ”Tänk inte bara på ert eget bästa utan också på andras” (Fil. 2:4)? Hur kan du med Guds nåd lära dig att bry dig mer om andra?`