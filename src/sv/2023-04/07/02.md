---
title:  Frågornas fråga
date:  12/11/2023
---

Vilka är vi? Varför är vi här? Vad händer när vi dör? Vad är vårt öde? Det här är på många sätt de viktigaste frågorna som dödliga varelser – varelser som vet att de är dödliga – kan ställa. I Lukasevangeliet kommer någon till Jesus med vad som i själva verket är den viktigaste frågan av alla.

`Läs Luk. 10:25. Vilken fråga ställde den här laglärde, och varför ställde han den?`

Oavsett hur allvarlig frågan i sig är så säger Bibeln tydligt att han kom för att sätta Jesus på prov. Vi vet att vissa människor ibland ställer frågor med skepsis eller till och med otro. De kanske inte ens menar allvar med sina frågor. Men de kan fortfarande räddas. Det var precis det Jesus gjorde med den laglärde, trots att han visste att mannens ursprungliga avsikter inte var uppriktiga. Men för den laglärde och åhörarna var denna fråga en öppning som Jesus kunde använda för att få dem att utforska sina egna hjärtan. Även om Jesus kände till den laglärdes motiv, ignorerade han honom inte och var inte respektlös mot honom.

Sist och slutligen, vilken fråga är viktigare än den här? ”Vad skall jag göra för att vinna evigt liv?” Vad vi än har för religiösa ritualer eller seder så ligger denna avgörande fråga bakom dem alla. Vad skulle annars vara viktigt för varelser vars liv beskrivs som ”en dimma som syns en kort stund och sedan försvinner” (Jak. 4:14)? För vad är det enda alternativet till evigt liv om inte evig död?

`Läs 1 Kor. 15:30–32. Vilken poäng gör Paulus som understryker hur viktigt det eviga livet är?`

Hur tvivelaktiga motiv han än hade, ställde den laglärde en viktig fråga. Och Jesus som ständigt var uppmärksam på varje missionstillfälle, utnyttjade det för att rädda människor.

`Hur kan vi också vara uppmärksamma på – och dra nytta av – de möjligheter vi får att vittna, även om omständigheterna inte är idealiska?`