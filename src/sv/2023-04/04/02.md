---
title:  Gästfrihetens gåva
date:  22/10/2023
---

`Läs 1 Mos. 18:1–15. Vilka komponenter av gästfrihet demonstrerar Abraham i sitt agerande gentemot sina gäster?`

Abraham satt vid tältöppningen under den hetaste tiden på dagen. Ett sådant beteende var ovanligt. Vid den tiden på dygnet på sommaren, när solen står i zenit, försöker alla hitta skugga och en svalkande bris. Men kanske uthärdade Abraham värmen för att kunna vara till hjälp för någon förbipasserande?

Medan han satt där såg han tre resenärer. Sannolikt brukade han visa gästfrihet mot främlingar. Det är därför Abraham tar initiativ till pratstunden. Enligt texten sprang han mot dem från tältöppningen. Det vill säga – och det här är en viktig poäng – Abraham tog initiativet till att träffa dem redan innan de kom till honom.

”Låt mig hämta lite vatten så att ni får tvätta av era fötter. Sedan kan ni lägga er och vila under ett träd, så tar jag fram lite mat som ni kan styrka er med innan ni fortsätter – nu när ni ändå har kommit vägen förbi” (1 Mos. 18:4, 5).

Abraham var medveten om sitt uppdrag att sprida kunskapen om Herren till alla i en värld insvept i hedendom, avgudadyrkan och polyteism. Som vi kan se här, var hans mest naturliga sätt att uppfylla sitt uppdrag, att visa gästfrihet mot dessa främlingar, som till synes plötsligt dök upp vid horisonten.

Abrahams ”stora hushåll bestod av över tusen personer. Många av dem var familjeöverhuvuden, och många hade nyligen vänt om från hedendomen. Ett sådant hushåll krävde en fast hand vid rodret. Inga svaga, vacklande metoder dög. … Och Abrahams inflytande sträckte sig längre än till hans hushåll. Överallt där han slog upp sitt tält reste han ett altare bredvid det för att offra och tillbe. När han tog ner tältet fick altaret stå kvar. Många kananéer som hade lärt känna Gud genom hans tjänare Abrahams liv, stannade vid altaret för att offra till Herren” (Ellen G. White, Vägen till mognad, s.187).

Ända från början förstod Abraham att Gud hade kallat honom till att missionera. Han förstod att hans resa till det utlovade landet inte var en semester. Syftet var att han skulle vara till välsignelse för sin omgivning och genom sin avkomma bli till välsignelse för världen.

`Vilka principer i Abrahams föredöme i att visa gästfrihet kan du efterlikna i ditt eget liv?`