---
title:  Missionsnytt
date:  27/10/2023
---

#### Mbassis långa väntan

Det här är en berättelse om en gammal man i Kamerun.

Mbassi arbetade för ett tobaksbolag i huvudstaden Yaoundé. Han tillverkade cigaretter.

I storstaden träffade han Aimé Cosedai, en schweizisk missionär, som erbjöd honom bibelstudier 1953. Mbassi var mycket intresserad av det han lärde sig, och han började fira sabbaten. I hans hjärta växte det fram en längtan efter att överlämna sitt liv till Jesus.

Mbassi bad om att få bli döpt. Men hans begäran avslogs. Anledningen var att han arbetade för ett tobaksföretag. Ibland arbetade han också på sabbaten.

Mbassi blev mycket besviken, men han fortsatte att gå i kyrkan på sabbaten så ofta han kunde. Ändå fick han problem med jobbet varje gång han gick till kyrkan. Till slut blev han uppsagd på grund av sabbaten.

Arbetslös återvände Mbassi till sin hemstad. Han blev inte döpt, men han fortsatte att fira sabbaten. I 52 år firade han troget sabbaten.

Mbassi blev gammal. Hans hår blev vitt. Hans syn blev svag. Men hans kärlek till Jesus blev starkare för varje dag som gick. Han längtade efter att bli döpt.

En dag kom en adventistpastor till staden för att hålla en serie evangeliska möten. När människorna i staden hörde att pastorn firade sabbaten berättade de för honom att bland dem fanns det en gammal man som också firade sabbaten.

”Den gamle mannen har en brorson som är pastor”, sa en person. ”Men han går inte till söndagsgudstjänsterna i sin brorsons kyrka, trots att kyrkan ligger tvärs över gatan från hans hem.”

”Det finns en annan kyrka lite längre bort på hans gata”, sa en annan person. ”Men han går inte heller dit på söndagarna.”

Adventistpastorn fick veta att stads-borna hade hånat den gamle mannen i flera år och sagt att han var adventist bara till namnet för han hade aldrig blivit döpt.

Pastorn släppte allt annat han hade för sig och skyndade sig till den gamla mannens hem.

Mbassi var sjuk och låg i sängen. Han sa att han hade bett samma bön under de senaste två dagarna: ”Herre, hur kan jag dö utan att ha blivit döpt? Jag har firat sabbaten sedan 1953, men jag är fortfarande inte döpt. Om jag verkligen är ditt barn, hjälp mig då att bli döpt innan jag dör.”

Pastorn och den gamle mannen bad tillsammans. Under de kommande två veckorna besökte pastorn Mbassi och studerade Bibeln tillsammans med honom. Pastorn arbetade som kaplan på ett adventistsjukhus som låg sju mil bort i Yaoundé. Han var tvungen att göra en svår resa på steniga vägar varje dag för bibelstudierna med Mbassi.

Den var en lycklig dag för Mbassi när han äntligen blev döpt. Han var då 84 år gammal. Han var svag och skröplig och måste bäras till floden. Men han log. Han gick ner i vattnet med ett leende, och han steg upp med ett ännu större leende. Gud hade svarat på hans böner, och nu hade han blivit döpt.