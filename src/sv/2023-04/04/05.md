---
title:  Abrahams missionsuppdrag
date:  25/10/2023
---

`Läs 1 Mos. 19:1–29. Vad blev resultatet av Abrahams anda av gästfrihet, kärlek och bön?`

Texten ger en intressant indikation på Lots ställning i staden Sodom: ”Lot satt vid stadsporten” (1 Mos. 19:1). Det betyder att han var en viktig person i staden, med all säkerhet en offentlig tjänsteman. Att sitta i porten var en förmån som tillföll tjänstemän, domare och kungar (2 Sam. 19:8; Jer. 38:7; Rut 4:1).

1 Mos. 19 liknar kapitel 18 med berättelsen om änglarna och Abraham. Abraham och Lot satt båda vid en ingång eller port (1 Mos. 18:1; 19:1). Abraham och Lot bjöd in främlingar att vila i sitt hem (1 Mos. 18:3, 4; 19:2). Både Abraham och Lot lagade mat åt sina besökare (1 Mos. 18:4–8; 19:3). Trots Lots brister så verkar det som om han hade några bra egenskaper.

”Då lät Herren ett regn falla över Sodom och Gomorra, ett regn av svavel och eld från Herren, från himlen, och han förstörde dessa städer och hela slätten och förintade dem som bodde i städerna och det som växte på marken” (1 Mos. 19:24, 25).

Vi vet inte hur många människor som bodde i städerna Sodom och Gomorra när detta utspelade sig. Men av alla dessa människor lämnade bara fyra staden, och bara tre blev räddade. Samma sak gäller floden i Första Moseboken. Vi vet inte hur många som levde då, men vi vet att de flesta inte blev räddade.

Att så få invånare i Sodom räddades säger något om vårt eget uppdrag: alla kommer inte att bli frälsta. Vi vill att alla ska ta emot Jesus och hans frälsningsplan, men varje person har fri vilja. Vår uppgift är att ge så många som möjligt inbjudan att välja Jesus. Medan vi utför vårt missionsuppdrag hjälper Gud oss genom den heliga Anden, men han kommer aldrig att gå emot någons vilja. Fri vilja innebär att, oavsett vad vi gör, hur mycket vi än ber, så avgörs frälsningen i slutändan av varje individs val.

`Vad kan hjälpa oss att inte bli missmodiga om vi inte ser det resultat som vi vill ha när vi missionerar?`