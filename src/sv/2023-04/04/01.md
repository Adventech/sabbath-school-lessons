---
title:  Att delta i Guds uppdrag
date:  21/10/2023
---

> <p>Nyckeltext</p>
> ”Ett nytt bud ger jag er: att ni skall älska varandra. Så som jag har älskat er skall också ni älska varandra. Alla skall förstå att ni är mina lärjungar om ni visar varandra kärlek” (Joh. 13:34, 35).

### Veckans Huvudtexter
1 Mos. 18; Jak. 5:16; Rom. 8:34; Heb. 7:25; 1 Mos. 19:1–29; 12:1–9.

Från början ville Abraham bli använd av Gud för mission. Denna sanning ser man till exempel i 1 Mos. 18 när Gud varnade honom för vad som skulle hända med Sodom och Gomorra. ”Herren Gud gör aldrig något utan att avslöja sina planer för sina tjänare profeterna” (Amos 3:7). Och i berättelsen om Sodom och Gomorra var Abraham hans ”tjänare profeten”.

Abraham vilade när dagen var som hetast och fick då se tre resenärer. ”Abraham hade bara sett sina gäster som tre trötta resande och tänkte inte på att bland dem fanns En som han kunde tillbe utan att synda” (Ellen G. White, Det var mycket gott, s. 120).

Abraham blev emellertid snart personligen engagerad i Guds missionsuppdrag. Kapitlet avslöjar att hans engagemang var att be för och vädja för folket i Sodom och Gomorra. Det vill säga, han ville se om dessa människor, trots sig själva, på något sätt kunde räddas. Och om inte det är vad mission handlar om – vad är det då?

I det här kapitlet ser vi tre fina andliga egenskaper hos Abraham: gästfrihet, kärlek och bön – egenskaper som också kan vara till stor hjälp i mission.