---
title:  Att underordna sig Guds vilja
date:  26/10/2023
---

`Läs 1 Mos. 12:1–9. Vad lär dessa verser om att underordna sig Guds vilja, även när vägen framåt inte är tydlig?`

En av Abrahams främsta egenskaper var att han underordnade sig Guds vilja. Alla Abrahams erfarenheter med Gud kännetecknades av denna längtan att följa Guds vilja.

Hans kallelse: Abraham fick en utmanande kallelse från himlen: ”Herren sade till Abram: ’Lämna ditt land, din släkt och ditt hem, och gå till det land som jag skall visa dig’ ” (1 Mos. 12:1). När han hörde en röst från himlen kunde hans första reaktion ha varit att ignorera denna röst och tänka att han hallucinerade. Eller så kunde han ha bestridit budskapet och sagt något i stil med: Jag vill inte gå. Jag trivs här. ”Det land som jag skall visa dig” kan ha verkat som en konstig beskrivning av ett resmål! Men han tog emot kallelsen. Han underordnade sin vilja under Guds vilja och lämnade sin fars hushåll och sitt land: ”Abram bröt upp, som Herren hade befallt” (1 Mos. 12:4).

Valet av land: Ett bråk bröt ut mellan Lots och Abrahams tjänare, men Abraham var inte en man som tvistade med sina egna släktingar. Han underordnade sig Guds vilja. Och Gud välsignade honom återigen: ”När Abram och Lot hade skilts åt sade Herren till Abram: ’Se dig omkring från den plats där du står, åt norr och söder, öster och väster. Hela det land som du ser skall jag ge åt dig och dina ättlingar för all framtid’ ” (1 Mos. 13:14, 15).

Förstörelsen av Sodom och Gomorra: När Gud uppenbarade dessa två städers öde för Abraham försökte han, i kärlek, rädda städerna. Eftersom det inte ens fanns tio rättfärdiga i städerna förstördes dessa. Abraham underordnade sig Guds vilja och accepterade domen över dessa städer.

Herren kunde använda Abraham tack vare att han underordnade sig Gud under alla omständigheter. Vi behöver ha samma inställning idag.

`Utmaning: I våra städer stöter vi på hinder när det gäller att förkunna evangeliet på ett lämpligt och effektivt sätt. Be Gud att han ingriper.`

`Extrautmaning: Hitta ett sätt att kontakta någon som befinner sig i en svår situation som liknar din egen. Berätta för personen att du ber för honom eller henne, och be Gud att han visar dig vad du kan göra för att hjälpa.`