---
title:  Abrahams böneanda
date:  24/10/2023
---

`Läs 1 Mos. 18:23–32 och Jak. 5:16. Vad kan detta lära oss om kraften i förbön?`

Dialogen mellan Abraham och Gud är ett exempel och en förebild på förbön. I det här kapitlet framställs Abraham som en förebedjare inför Gud för folket i Sodom och Gomorra. Han vädjade för dem å deras vägnar. På ett sätt fungerade han som en förebild eller symbol på Jesus som vår förebedjare inför Fadern. Vi kommer bara att få framgång i vårt missionsarbete idag om vi utför det under sådan bön.

Abraham hade lärt sig att älska invånarna i Sodom, Gomorra och dess grannstäder. Därför var hans bön ärlig och uppriktig. Han hade redan stridit mot några kungar som hade besegrat kungarna i Sodom och Gomorra. Efter Abrahams seger kom Bera, kungen i Sodom, med Melkisedek för att möta Abraham. Bera bad om att hans folk skulle få återvända till sina hem: ”Ge mig folket och behåll själv bytet” (1 Mos. 14:21). Det här är en indikation på att den här kungen älskade sitt folk. Eftersom ett av Abrahams stora karaktärsdrag var kärlek, älskade han kungarna i Sodom och Gomorra, och han bad för dem och deras folk. ”Kärlek till förlorade människor fyllde Abrahams bön” (Ellen G. White, Det var mycket gott, s. 121).

Abraham var ödmjuk och uthållig i sina böner. Han fortsatte sin förbön så fort Gud antog hans första begäran om att rädda staden ifall 50 rättfärdiga människor bodde där.

Vårt uppdrag kan inte bli framgångsrikt utan bön, det vill säga förbön. Efter att vi träffat någon eller hållit en predikan eller ett bibelstudium måste vi be för de människor vi har varit i kontakt med. Gud är uppmärksam på dessa böner och berör dessa människors hjärtan. Det är inte våra ord eller vår vältalighet som kommer att omvända våra vänner eller bekanta – det är den heliga Anden. Det är därför vi i varje missionsuppdrag vi engagerar oss i behöver be för varje person individuellt.

`Läs Rom. 8:34 och Heb. 7:25. Vad säger de om vad Jesus gör för oss? Hur kan denna sanning hjälpa oss att bättre förstå vår egen roll som förebedjare för andra?`