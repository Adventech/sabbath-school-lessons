---
title:  Abrahams kärlek Till alla
date:  23/10/2023
---

`Läs 1 Mos. 18:16–33. Hur visade Abraham sin stora förmåga att älska alla människor utan att göra skillnad på stam, folkslag och folk?`

Det andra karaktärsdraget hos Abraham som vi hittar i 1 Mos. 18 är hans kärlek till människor, även för dem som han inte kände personligen. Detta är en viktig lärdom för oss alla. Människorna i Sodom och Gomorra var syndare med helt andra värderingar än han själv. Men hans hjärta var fullt av kärlek till alla och gjorde inte någon skillnad mellan folkslag, kön, språk eller religion.

Gud uppenbarar då sitt beslut för Abraham att utplåna städerna Sodom och Gomorra. ”Och Herren sade: ’Klagoropet från Sodom och Gomorra är starkt, och deras synd är mycket svår. Jag går ner och ser efter om de verkligen har handlat så illa som det verkar av klagoropet från staden, det rop som har trängt fram till mig. Om det inte är så, måste jag få veta det’ ” (1 Mos. 18:20, 21).

Med stor ödmjukhet och respekt framförde Abraham sin begäran:  ”Så kan du inte göra, döda den rättfärdige tillsammans med den orättfärdige, så att det går den rättfärdige på samma sätt som den orättfärdige. Så kan du inte göra! Skall inte den som är hela jordens domare göra vad som är rätt?” (1 Mos. 18:25).

Genom sin kärlek hoppades Abraham kunna rädda alla män-niskor i staden, inte bara de rättfärdiga. Abraham visste helt säkert hur onda och elaka människorna där var. Vem vet vilka berättelser han hade hört om dem och deras beteende? Och utifrån det vi vet om dem, vilket visar sig i nästa kapitel med den tarvliga berättelsen om Lot och pöbeln utanför hans hus (se 1 Mos. 19:1–11), så var de riktigt onda människor.

Men då Abraham personligen kände till Guds kärlek så vädjade han till honom å deras vägnar. Abraham visste att människor alltid kan vända om till Gud i ånger. Om Gud skonade stadens invånare tänkte Abraham att det kunde ge dem en möjlighet att omvända sig.

I slutändan grundade Abraham sin bön på vad han personligen kände till om Guds kärlek för människor. Han hade själv en stor kärlek till syndare, och han visste att så länge det finns liv finns det hopp om frälsning.

`Varför är förbön så viktigt i vårt böneliv? Hur kan bön för andra som är i nöd hjälpa oss att växa andligt och uppleva mer av verkligheten i Guds kärlek till syndare?`