---
title:  Gud kommer tillbaka för att hämta oss
date:  05/10/2023
---

`Läs Joh. 14:1–3. På vilket sätt är det löftet kopplat till Bibelns budskap för den sista tiden?`

När Kristus verkade på jorden, återspeglades ett av hans mest värdefulla löften, nämligen det saliga hoppet. Det vill säga, Skaparens önskan är att vara med oss för evigt. Jesus försäkrade: ”jag [skall] komma tillbaka och hämta er till mig, för att också ni skall vara där jag är” (Joh. 14:3, kursivering tillagd).

Enligt aposteln Johannes kommer löftet slutligen att bli verklighet. ”Och från tronen hörde jag en stark röst som sade: ” ’Se, Guds tält står bland människorna, och han skall bo ibland dem, och de skall vara hans folk, och Gud själv skall vara hos dem’ ” (Upp. 21:3).

”Återlösningens verk kommer att bli fullständigt. På platsen där synden blev större har Guds nåd överflödat ännu mer (Rom. 5:20). Jorden var den plats som Satan gjorde anspråk på som sitt rike, men den ska inte bara bli friköpt utan också upphöjd. … Här bodde Guds Son som människa, och här led och dog härlighetens Kung. Och när han en gång gör allting nytt ska han bo bland människorna. … De räddade ska vandra i Herrens ljus i tidsåldrar som aldrig tar slut. När de gör det ska de lovsjunga honom för hans obeskrivliga gåva – Immanuel, Gud med oss” (Ellen G. White, Messias, s. 25).

Här hittar vi den vackraste bilden av återlösningen. Missionsuppdragets Gud kommer äntligen att uppfylla sin önskan att vara med sina barn för evigt. Vilken enorm förmån att få del av denna verklighet!

Veckans utmaningar. Under det här kvartalet kommer du att bjudas in till att avsiktligt engagera dig i Guds missionsuppdrag. Det kommer att vara ett tillfälle att se och uppleva hur missionsuppdragets Gud verkar i ditt liv. Utnyttja denna stund för personlig eftertanke och var redo att berätta för din studiegrupp vad du har lärt dig varje vecka. Dessutom kommer ”Extrautmaningen” att uppmuntra dig att öka ditt engagemang i Guds uppdrag.

`Utmaning: Be varje dag under den kommande veckan att Gud öppnar ditt hjärta för att vara en del av hans uppdrag.`

`Extrautmaning: Lär dig namnet på någon i ditt liv som du inte redan känner – en granne, kollega, butiksbiträde, busschaufför, vaktmästare, etc. Börja be för honom eller henne varje dag.`