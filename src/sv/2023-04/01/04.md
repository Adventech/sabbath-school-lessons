---
title:  Gud blev ett med oss
date:  03/10/2023
---

Gamla testamentet berättar hur Skaparen började genomföra en plan genom ett folk som skulle återspegla hans väsen och syfte för världen. Allt som Gud gjorde var i enlighet med hans missionsstrategi. Genom profeten Jesaja sa Gud: ”Jag är Gud, ingen annan finns. Gud är jag, och ingen är min like. Jag berättar i förväg vad som skall ske … Jag säger: Mina planer står fast, allt jag vill, det gör jag” (Jes. 46:9, 10). Men i Nya testamentet får Guds önskan att vara med mänskligheten en ny dimension. Genom Kristus människoblivande förverkligades det som i Edens lustgård bara var ett löfte (1 Mos. 3:15).

`Läs om tillkännagivandet av Jesus födelse i Matt. 1:18–23. Vilka väsentliga saker säger denna berättelse oss om Gud?`

”Gud med oss.” Immanuel. Gud hade bott bland sitt folk i helgedomen, och nu bodde han bland dem i den fysiska personen Jesus från Nasaret. I och med Jesus födelse visade Gud på ett konkret sätt sin ständiga önskan att vara med oss och dela vår natur och vårt uppdrag: Guds Son var helt mänsklig och helt gudomlig, och han är den som sa: ”Jag är vägen, sanningen och livet. Ingen kommer till Fadern utom genom mig” (Joh. 14:6).

`Läs Joh. 1:14–18. Vad kan du lära dig om Guds uppdrag till oss från Kristus människoblivande?`

Gud fortsatte med sitt missionsuppdrag och var sedan, genom Jesus Kristus, närvarande som människa bland sina barn. Den ”ende sonen … var fylld av nåd och sanning” (Joh. 1:14). Han uppfyllde Gamla testamentets profetior och blev i enlighet med den gudomliga planen ett med oss, Gud i människlig gestalt. Missionsuppdragets Gud fortsatte att fullfölja sitt syfte.

`Tänk på vad det betyder att Guds kärlek till oss är så stor att han kom till oss iklädd vår egen mänsklighet. Hur kan vi svara på denna kärlek, särskilt i frågan om vår mission till andra?`