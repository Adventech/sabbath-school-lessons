---
title:  Gud fortsätter att vara med oss
date:  04/10/2023
---

Jesus liv och tjänst var Guds tydligaste uppenbarelse. På ungefär tre år lyckades Gud avslöja mer om vem han var, och vad hans uppdrag handlade om, än i allt han hade gjort genom någon annan metod i tidigare generationer. Kristus var ”den osynlige Gudens” fullkomliga ”avbild”. Det var i honom som ”Gud beslöt att låta all fullhet bo ... och att genom hans blod på korset stifta fred” (Kol. 1:15, 19, 20). I Kristus blev Guds missionsdrivna väsen fullständigt känd. Jesus pålyste själv sitt uppdrag när han sa: ”Människosonen har kommit för att söka efter det som var förlorat och rädda det” (Luk. 19:10).

`Läs och fundera över Joh. 3:16. Hur samverkar Guds kärlek och uppdrag här?`

När Jesus senare i sin verksamhet närmade sig sin sista vecka i livet, stod mänsklighetens slutliga öde på spel. Händelserna som ägde rum under dessa dagar kopplade ihop förväntan från det förflutna med hopp om framtiden. Under påskfirandet – som pekade på frihet från förtrycket i Egypten – gav Jesus Kristus, som var Gud i mänsklig gestalt, sitt liv för att befria oss från syndens träldom. Aposteln Paulus skrev: ”Han som inte visste vad synd var, honom gjorde Gud till ett med synden för vår skull, för att vi genom honom skulle bli till ett med Guds rättfärdighet” (2 Kor. 5:21).

`Läs Matt. 28:18–20. Vilket löfte kan vi hitta i den stora missionsbefallningen? Hur ger det trygghet för oss när vi engagerar oss i Guds uppdrag?`

Kristus död var en del av försoningsprocessen, inte slutet på den. Genom sin uppståndelse besegrade Jesus döden och fick ”all makt i himlen och på jorden” (Matt. 28:18). Baserat på denna verklighet och med ett fantastiskt löfte gav han sedan alla sina anhängare i uppdrag att göra alla folk till lärjungar överallt i världen: ”jag är med er alla dagar till tidens slut” (Matt. 28:20, kursivering tillagd).

`På vilka sätt har du sett Jesus löfte om att vara ”med er alla dagar” uppfyllas i ditt eget liv när du engagerar dig i evangelisation?`