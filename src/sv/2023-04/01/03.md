---
title:  Gud längtar EFTER att få vara med oss
date:  02/10/2023
---

`Läs 1 Mos. 17:7; 26:3 och 28:15. Vad är huvudfokus för Guds löfte till Abraham och hans ättlingar i dessa verser?`

I Gamla testamentets berättelse fortsätter Gud att handla i enlighet med sin missionsdrivna natur för att uppfylla sina syften. Efter syndafloden bestämde sig t.ex. Babels folk för att samlas på ett ställe för att bygga en stad och ett torn som skulle nå upp till himlen. Gud ingrep och skapade förvirring i deras språk i syfte att skingra dem i världen (1 Mos. 11:1–9). Han utvidgade sedan sitt uppdrag och kallade Abram (som senare blev Abraham) till att bli en kanal för hans välsignelser till hela världen (1 Mos. 12:1–3). Guds löften till Abraham och hans ättlingar var mångfaldiga, men ett löfte framträder framför alla andra, flera gånger har Gud i princip förklarat för dem: ”jag skall vara deras Gud”, ”så skall jag vara med dig” och ”jag skall vara med dig” (se 1 Mos. 17:8; 26:3; 28:15).

När historien fortsätter hamnar Josef i Egypten som ett frälsningsredskap för sitt folk. I varje steg av Josefs erfarenhet – även i de svåraste ögonblicken i hans liv – bekräftar Bibeln att ”Herren var med” honom (1 Mos. 39:2, 21, 23). Generationer senare fullföljer Gud sitt uppdrag genom att sända Mose till farao för att befria sitt folk från slaveriet i Egypten. När Gud sände ut Mose sa Gud till honom: ”Jag skall vara med dig” (2 Mos. 3:12). Gång på gång bekräftade Jahve sin djupa önskan att vara med sitt folk.

Läs 2 Mos. 29:43, 45. Vad var ett av huvudsyftena med Gamla testamentets helgedom? Gud bestämde sig för att vara med sina barn på ett annat sätt. När han byggde tabernaklet bekräftade han för Mose sin längtan efter att bo bland Israels barn och upprättade på så sätt ett mycket avsiktligt och målmedvetet system som skulle peka på det slutliga verktyget i hans uppdrag: Jesus Kristus. ”Slaktoffren och det judiska prästadömet instiftades för att representera Kristus död och medlartjänst. Alla dessa ceremonier saknade mening och verkningskraft bortsett från sin relation till Kristus” (Ellen White, The Advent Review and Herald of the Sabbath, 17 december 1872).

`På vilka sätt upplever du Guds närvaro i ditt liv?`