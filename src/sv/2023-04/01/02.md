---
title:  Gud sträcker ut handen mot oss
date:  01/10/2023
---

Gud skapade oss till sin avbild, till att vara lika honom. Han gav oss en fullkomlig värld, och hans syfte var att vi skulle leva i en fullkomlig förbindelse med honom. Det skulle vara en relation som hade sitt centrum i hans mest värdefulla egenskap: kärlek. Men för att kärleken skulle vara verklig gav Gud oss också en annan värdefull gåva: den fria viljan – friheten att välja vilken väg vi ska gå. Naturligtvis gav Gud tydliga instruktioner till Adam och Eva om faran och de dödliga konsekvenserna av olydnad (1 Mos. 2:16, 17). Genom bedrägeri övertalade Satan i sin tur Eva till att hon kunde äta av frukten från kunskapens träd om gott och ont utan några negativa följder. Han hävdade att de i stället skulle bli ”som gudar med kunskap om gott och ont” (1 Mos. 3:5). Tyvärr valde Eva att äta av frukten och gav den till Adam, som gjorde samma val. Den fullkomliga skapelsen blev därmed fördärvad av synd.

Det ögonblicket förändrade Guds ursprungsplan och syfte med den nyskapade planeten jorden. Frälsningsuppdraget, som hade utformats ”före världens skapelse” (Ef. 1:4), måste nu genomföras.

`Läs 1 Mos. 3:9–15. Vilka var Guds första ord till Adam efter att han och Eva föll? Varför är det uttalandet så teologiskt betydelsefullt än idag?`

Naturligtvis visste Gud exakt var de befann sig. Adam och Eva styrdes av rädsla och behövde nu förstå vad som pågick. Men de behövde också konfronteras så att de kunde förstå de fruktansvärda konsekvenserna av sin synd. Satan behövde också besegras. Därför började Gud presentera sitt uppdrag: frälsningsplanen (se 1 Mos. 3:14, 15) – den enda möjligheten att försona ”hela världen med sig” (2 Kor. 5:19).

Vi måste dock lägga märke till att innan Gud konfronterar och lovar försoning, letar han efter den fallna mänskligheten. Trots den till synes hopplösa situationen lyfter Gud två saker i sin fråga till Adam: vårt fallna tillstånd och hans missionsdrivna natur. Vi är vilsna och i desperat behov av frälsning. Han är den som finner oss med en fast beslutsamhet att rädda, och vara med oss.

`Genom historien fortsätter Gud att fråga: ”Var är du?” Vad betyder detta för dig i din egen personliga erfarenhet, och hur har du svarat honom?`