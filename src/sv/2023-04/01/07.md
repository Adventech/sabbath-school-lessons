---
title:  Studiehjälp
date:  06/10/2023
---

”Frälsningsplanen är inte någon efterkonstruktion, en plan som formulerades efter det att Adam hade syndat. Den var en uppenbarelse av den ’hemlighet som i oändliga tider varit dold’ (Rom. 16:25). Den visade de principer som har varit grunden för Guds regering i all evighet. Från begynnelsen visste Gud och Kristus att Satan skulle göra uppror, och att människan skulle falla genom upprorsmakarens förföriska makt. Gud hade inte bestämt att synden skulle finnas till, men han förutsåg att den skulle komma. Därför hade han förberett för att möta den fruktansvärda olyckan. Hans kärlek till världen var så stor att han slöt ett förbund och lovade att han skulle ge sin enfödde Son ’för att var och en som tror på honom inte ska gå förlorad utan ha evigt liv’ (Joh. 3:16)” (Ellen G. White, Messias, s. 21).

”Kristus sa inte till sina apostlar att deras arbete skulle bli lätt. … Men de skulle inte överges så att de måste kämpa ensamma. Han försäkrade dem att han skulle vara med dem. Han sa också att om de ville gå framåt i tro skulle den Allsmäktige skydda dem. … Så länge de lydde hans ord och arbetade i gemenskap med honom skulle de inte kunna misslyckas. Gå ut till alla länder, uppmanade han till dem. Gå till de mest avlägsna trakterna av den bebodda världen, och var övertygade om att min närvaro alltid kommer att vara med er där. Arbeta med tro och tillförsikt, för det kommer nämligen aldrig en tid då jag kommer att överge er. Jag kommer alltid att vara med er, hjälpa er att utföra era plikter, leda, trösta, helga och uppehålla er. Och jag kommer att ge er framgång när ni talar ord som ska rikta andra människors uppmärksamhet mot himlen” (Ellen G. White, Genom vatten och eld, s. 28).

**Samtalsstart**

Hur gick det till när ni blev kristna? Hur blev ni adventister? Vad var det som fick er att tro på Jesus?

**Förbön**

Be att Gud ska öka er längtan efter att berätta för andra om frälsningen som Jesus erbjuder.

**Samtalsfrågor**

`Tänk på vad det betyder att Guds första ord till den fallna mänskligheten inte var: ”Vad har du gjort?” eller: ”Varför har du inte lytt mig?” I stället var de första orden: ”Var är du?” Vilken tröst kan denna sanning ge oss angående Guds avsikt med oss och våra nära och kära?`

`Fundera på vad det betyder att Gud själv, i personen Jesus, kom till den här världen för att rädda oss. På korset var Kristus den tydligaste manifestationen av Gud som en missionsdriven Gud. Vad säger detta oss om hans karaktär?`

`Uppdraget tillhör Gud. Därför kommer han att utrusta och styrka människor för uppgiften. Hur kan du, i ljuset av denna verklighet, hantera känslor och attityder av otillräcklighet eller rädsla när du ser utmaningarna i en världsvid mission?`