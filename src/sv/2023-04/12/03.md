---
title:  I ett främmande hov
date:  18/12/2023
---

Efter Babylons fall och Medien-Persiens uppkomst återvände många judar till sina förfäders land. Men alla återvände inte. Några blev kvar där de hade bott i över en generation.

Med denna bakgrund i åtanke förstår vi lite av sammanhanget i berättelsen om Ester. ”Det som här berättas tilldrog sig på Xerxes tid … Han satt nu på kungatronen i borgen i Susa” (Est. 1:1, 2). Det är här i det persiska riket under denna kung som den bibliska berättelsen utspelar sig.

I kapitel 1 faller drottning Vashti i onåd hos kungen, vilket leder till att han letar efter en annan drottning för att ersätta den nu förskjutna Vashti. Det är i detta sammanhang som Ester och hennes kusin Mordokaj introduceras för första gången.

`Läs Est. 2:1–9. Vad berättar dessa verser om Mordokajs och Esters situation?`

Det verkar som om Mordokaj satt som kunglig ämbetsman i porten till palatset. Han bodde i staden Susa med sin adopterade dotter, eller kusin, Ester. På grund av sin ställning och var de bodde var de genomsyrade av den persiska kulturen. Detta måste åtminstone vara en del av orsaken till att Ester valdes till att föras fram inför kungen: ”Då … hämtades även Ester till kungens palats och ställdes under uppsikt av Hegaj, haremsvakten” (Est. 2:8).

`Läs Est. 2:10, 20. Vad hände här? Varför skulle Mordokaj ge henne en sådan befallning?`

Även om texten inte säger exakt varför är det inte svårt att gissa. Det var klokt att hålla tyst om sin släkt och sitt folk, eftersom de var främlingar i en främmande kultur och religion som kunde vara fientlig. Något som vi kommer att se.

`Vilka omständigheter kan du tänka på där det kan vara klokt att inte tala öppet om vår tro? Eller ska vi aldrig vara försiktiga med att tala öppet om vår tro? Om inte, varför inte?`