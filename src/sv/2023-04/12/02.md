---
title:  Fånge i en främmande kultur
date:  17/12/2023
---

Det är aldrig lätt att bli landsförvisad till en främmande kultur. Det kan vara svårt för oss idag att förstå vad judarna fick utstå, först under babylonierna och sedan perserna.

Få av oss bor t.ex. i ett adventistiskt land där principerna i vår tro till viss del utgör landets lag. Men innan de deporterades hade det judiska folket bott i sitt eget land där principerna i deras tro också var inskrivna i landets lag.

Tänk efter hur detta skulle ha underlättat att vara trogen Gud. Hur mycket lättare skulle det inte vara att hålla sabbaten helig om sabbaten faktiskt var inskriven i landets lagar?

Å andra sidan visar Bibelns historia oss att oavsett vad landets förordningar råkar vara – även om de är gynnsamma för tron – så måste trofasthet utgå från hjärtat, inifrån. Annars kommer följderna att bli synd, avfall och undergång.

”Herren sade: Detta folk nalkades mig med ord, deras läppar ärade mig, men deras hjärtan var långt ifrån mig, deras gudsfruktan var inlärda människobud” (Jes. 29:13).

För dem som är fast beslutna att vara trofasta kan inte ens den mest ogynnsamma miljö hindra dem från att lyda.

`Läs Dan. 1:1–12; 3:1–12 och 6:1–9. Även om varje situation är unik, vad avslöjar dessa berättelser om de utmaningar som Guds folk kan möta när de lever i en främmande kultur?`

Oavsett vilka vi är, eller var vi bor, så är vi genomsyrade av en miljö som i viss mån kan vara mycket utmanande för vår tro och vårt vittnande, antingen p.g.a. lagarna eller kulturen, eller både och. Även om dessa berättelser i Daniel alltid slutar ”lyckligt,” avslöjar de att människor kan vara trogna Gud även under svåra omständigheter. Även om ingen av dessa berättelser hade slutat bra, råder det ingen tvekan om att dessa män fortfarande gjorde rätt.

`Vilka utmaningar för din tro möter du i din egen kultur? Hur hanterar du dem?`