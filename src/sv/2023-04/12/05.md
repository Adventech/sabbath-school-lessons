---
title:  För en stund som denna
date:  20/12/2023
---

`Läs Est. 4:1–14. Varför ansågs det nu lämpligt för Ester att identifiera sig som judinna?`

När Mordokaj kontaktade Ester för att få hjälp hade hon varit gift med Xerxes i flera år. Men det fanns en lag i Persien om att ingen fick komma till kungens tron utan en formell inbjudan från kungen. Den som inte respekterade denna regel riskerade döden. Ester kände till risken men gick ändå till tronsalen, oinbjuden.

Mordokajs tro försökte väcka Esters tro. Hjärtat i Esters bok finns i Mordokajs ord till Ester: ”När Mordokaj fick höra vad Ester sagt lät han svara henne: ’Tro inte att du ensam bland alla judar skall komma undan bara därför att du bor i kungens hus. Tiger du i detta ögonblick kommer befrielse och räddning för judarna från något annat håll, men du och din fars familj skall gå under. Kanske var det för en stund som denna du blev drottning’ ” (Est. 4:12–14).

Esters tro sattes på prov när Mordokaj vädjade till hennes kärlek för sitt folk. Ingen visste att hon var judinna förutom Mordokaj. När hon väl tog beslutet att engagera sig tvekade hon inte att sätta livet på spel.

Hennes tro på Gud var stark, och hon visste att hon inte kunde lyckas utan Guds hjälp. Hennes svar till Mordokaj avslöjar hennes tro: ”Samla genast alla judar som finns i Susa och håll fasta för min skull. Ni skall inte äta eller dricka på tre dygn, varken dag eller natt. Jag och mina tjänsteflickor skall fasta på samma sätt. Sedan går jag till kungen, trots att det är mot lagen. Är jag förlorad, så är jag förlorad” (Est. 4:16). Mordokaj skickade denna information till hela den judiska kolonin i Susa. Medan de fastade och bad förberedde sig Ester för det farliga ögonblicket. ”Den tredje dagen klädde sig Ester i sin drottningskrud och ställde sig på det kungliga palatsets inre borggård, mitt för palatsbyggnaden. Kungen satt på sin härskartron i palatset, rakt framför ingången. När han fick se drottning Ester stå där på borggården lyste han upp och sträckte sin gyllene spira mot henne. Ester gick fram och vidrörde spetsen av spiran” (Est. 5:1, 2).

`För judar i en situation som den ovan gick uppenbarligen bön och fasta ihop. Med andra ord, trots att de gjorde det för sin egen skull var bönen central i deras reaktion. Vad kan vi lära av judarnas inställning till bön och fasta?`