---
title:  Purims mirakel
date:  21/12/2023
---

I årtusenden har kommentatorer lagt märke till att Guds namn inte förekommer i Esters bok. Detta är den enda bibliska bok där så är fallet. Men judarna kände igen Guds agerande i den stora befrielsen som de fick. Och Guds folk valde att inkludera boken i Bibelns kanon.

Kan vi upptäcka Guds närvaro under ytan i vårt dagliga liv? Guds handlingar kan se ut som normala, naturliga händelser. Och om vi inte uppmärksammar dem noggrant kommer vi inte att märka Guds närvaro.

`Läs Est. 9:1–12. Vad blev resultatet av Esters ansträngning?`

Purimsmiraklet tar sig en mycket ovanlig skepnad. Miraklet är dolt, förklätt i till synes naturliga händelser. Lagen om att förgöra judarna ändrades inte. Men en ny lag skrevs som tillät judarna att försvara sig.

Lägg också märke till vad mer som hände och hur Gud kunde verka genom dessa händelser. Perserna lade märke till Guds agerande för judarna. Och vad blev resultatet?

”Många i landet blev judar” (Est. 8:17, nuB).<sup>1</sup> Detta är ett bra exempel på hur Herren kunde verka för att leda förlorade människor till att lära känna honom.

Ledarna för det judiska folket erkände Guds verk. När judarna segrade i sitt försvar införde de en årlig högtid (kallad Purim) för att minnas och fira sin seger. Traditionellt används fortfarande dessa dagar till att tacka Gud till minne av att han befriade dem.

`Utmaning: Be att Gud ska ge dig mod att den här veckan berätta något som han har gjort för dig till en av personerna på din bönelista.`

`Extrautmaning: Börja skriva dagbok eller bönejournal med speciella små saker (eller stora saker) som Gud gör för dig. Se tillbaka på dem och be att Gud påminner dig om dessa saker vid rätt tidpunkt, så att du kan berätta om dem för någon.`

---

<sup>1</sup>  Versen kan också översättas: ”Många ur de andra folken i landet utgav sig för att vara judar” (se B2000 och FB). Verbformen som används är lite tvetydlig, men flera judiska källor tolkar dessa människors omvändelse som äkta. Red.amn.