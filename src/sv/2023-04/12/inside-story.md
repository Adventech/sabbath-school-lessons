---
title:  Missionsnytt
date:  22/12/2023
---

#### Budet som försvann

Sextonårige Natanael i Ghana blev förvånad när han lyssnade på en pastor som predikade. Pastorn stod i predikstolen en söndag och läste ur Bibeln. Natanael satt i kyrkan och följde med i sin egen bibel. Med Bibeln öppnad till Andra Mose-boken 20 läste pastorn de tio budorden, ett efter ett.

Men han hoppade över ett av buden.

Efter predikan gick Natanael till pastorn för att fråga varför han inte hade nämnt det fjärde budet.

”Det är inte längre viktigt. Du kan välja vilken dag som helst som vilodag”, sa pastorn. ”Det spelar ingen roll vilken dag du firar den.”

Natanaels förvåning växte. Han hade aldrig tänkt att något av de tio budorden skulle vara frivilligt eller mindre viktigt än de andra.

Hemma läste han om det fjärde budet i sin bibel. Han läste Guds ord: ”Tänk på att hålla sabbatsdagen helig. Sex dagar ska du arbeta och uträtta dina sysslor, men den sjunde dagen är Herrens, din Guds, sabbat. Du ska inte utföra något arbete på den dagen, varken du eller dina söner eller dina döttrar, dina slavar eller dina slavinnor, din boskap eller främlingen innanför dina portar. På sex dagar skapade nämligen Herren himlen, jorden och havet och allt som finns där, men på den sjunde dagen vilade han. Därför välsignade Herren sabbatsdagen och avskilde den som en helig dag” (2 Mos. 20:8–11, nuBibeln).

Natanael hade gått till kyrkan för att han hade blivit inbjuden dit av en vän. Nästa söndag gick han till sin egen kyrka för att fråga pastorn där om det fjärde budet. Hans pastor svarade på samma sätt som den första pastorn.

”Det spelar ingen roll vilken dag man firar som vilodag”, sa han.

Natanael började nu studera Bibeln på allvar. Var stod det i Bibeln att man kan välja vilken dag som helst? Han bad till Gud om att han skulle hjälpa honom att hitta svaret. Det enda han fastnade för var en vers som verkade säga tvärtom.  Det var Jakobs brev 2:10, som säger: ”Den som håller hela lagen men bryter mot ett enda bud har brutit mot allt.” Natanael började tänka att det kanske var viktigt för Gud att hans efterföljare firade vilodagen på den sjunde dagen, alltså lördagen.

Natanael hade hört talas om sjundedagsadventister. Men han kände inte till några andra kristna som firade sina gudstjänster på lördagen. Och det fanns inga sjundedags-adventister i hans stad.

Han bad: ”Om den sjunde dagen verkligen är viktig för dig, Herre, sänd någon från Adventistsamfundet hit till min by för att hålla evangeliska möten här.”

Han upprepade sin bön nästa dag och nästa. Ungefär åtta månader senare kom adventister till byn. Natanael blev så glad!

I slutet av mötesserien blev Natanael döpt tillsammans med sin yngre syster som hade följt med honom till mötena. Totalt blev 50 personer döpta, och en adventistförsamling grundades i stan.

Idag är Natanael 23 år gammal och studerar på universitetet för att bli lärare.

”Gud svarade på mina böner”, säger han. ”Redan innan adventisterna kom till byn hade de vunnit en själ.”