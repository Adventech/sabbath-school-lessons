---
title:  Mordokajs trofasta vittnande
date:  19/12/2023
---

På grund av omständigheterna med att bo i ett främmande land skulle Mordokaj och Ester förr eller senare råka ut för problem om de förblev trogna Gud. Så blev verkligen fallet för Mordokaj.

`Läs Est. 3:1–15. Vad hände här och varför?`

I Est. 3 får vi veta att kung Xerxes hedrade Haman och gav honom ett högt och mäktigt ämbete. Alla fick höra att de måste knäböja för Haman. Men vi läser: ”Men Mordokaj föll inte ner inför honom” (Est. 3:2). Bibeln berättar inte orsaken till att Mordokaj inte knäböjde inför denne man. Men vi kan ana varför. Mordokaj är en trogen jude. Han är inte villig att hylla en ättling till Agag, en amalekit, hans folks fiender sedan uttåget ur Egypten (5 Mos. 25:19). Hur kunde en trogen jude knäböja inför en amalekit? Eller tillbe någon annan än Herren för den delen?

”Ämbetsmännen i Kungliga porten frågade Mordokaj varför han trotsade kungens befallning” (Est. 3:3). Även om vi inte vet detaljerna i hans svar säger nästa vers att ”han hade sagt dem att han var jude” (Est. 3:4). I det svaret hade Mordokaj verkligen tillfälle att förklara att eftersom han tillbad den Gud som skapat himlen och jorden kunde han inte tillbe en syndig människa. Utan tvekan kunde Mordokaj i viss mån vittna om sin tro, en tro som han höll fast vid så starkt att den utsatte honom, och tyvärr andra, för fara.

”Från Daniel och hans vänner och från Mordokaj sken ett starkt ljus mitt i det moraliska mörker som omgav Babylons kungliga hov” (Ellen G. White, Advent Review and Sabbath Herald, 13 maj 1884).

När Haman ville förgöra det judiska folket var hans beskrivning av dem: ”Det finns ett folk som bor utspritt bland de andra folken i ditt rikes alla provinser. De håller sig för sig själva. Deras lagar liknar inget annat folks, och kungens lagar rättar de sig inte efter” (Est. 3:8). Ett folk vars lagar och seder är annorlunda och som inte lyder kungens lagar? Ett perfekt recept för förföljelse.

`På vilka sätt kan vi även idag bli prövade som Mordokaj? Hur ska vi reagera?`