---
title:  Vänners tro
date:  19/11/2023
---

En stark berättelse i evangelierna visar vad några personer fick utstå för att föra en behövande person – förmodligen en vän – till Jesus. Av denna händelse kan vi lära oss något om det hårda arbete som ibland krävs för att hjälpa de behövande.

`Läs Luk. 5:17–26 (se även Matt. 9:1–8; Mark. 2:3–12). Vilka lärdomar kan vi dra av den här berättelsen om missionsarbete och tjänande?`

Genom att föra sin vän till Jesus tog dessa män på sig ansvaret att ta hand om honom. Gud kallar oss till att vara som denne mans vänner och föra de behövande till Jesus Kristus. Detta arbete kräver tro, handling, tålamod och en villighet att vara okonventionell om det behövs. Männen kom till Jesus, men stötte på hinder. De kunde inte föra sin hjälplöse vän till Jesus på traditionellt sätt. De gav dock inte upp, utan hittade i stället ett innovativt sätt att få mannen till Jesus. Att fira ner sin vän från taket! Ändå gillade Jesus vad de gjorde enligt Lukas (se Luk. 5:20).

Jesus önskar att vi ska föra våra hjälplösa vänner till honom. Bibeln beskriver Jesus som den store läkaren som längtar efter att förlåta och hela dem som lider, vilka de än är.

Ellen White utmanar oss att hjälpa de hjälplösa: ”Vänta inte tills någon pekar ut er plikt. Öppna era ögon och se vilka som finns omkring er. Lär känna de hjälplösa, lidande och behövande. Dra dig inte undan för dem och försök inte blunda för deras behov. Vem kan uppvisa de bevis som nämns i Jakobsbrevet på ren fromhet som är obesmittad av själviskhet eller fördärv? Vilka är angelägna om att göra allt som står i deras makt för att hjälpa till i den stora frälsningsplanen?” (Ellen White, Testimonies for the Church 2, s. 29).

Jesus visar själv hur man kan hjälpa de hjälplösa och uppmanar oss att göra detsamma. Först blir vi deras vänner. Sedan lär vi känna deras behov. Och slutligen leder vi dem till Jesus, som är den ende som kan hjälpa dem. Det är vad männen i den här berättelsen gjorde. Vi behöver göra likadant oavsett i vilken situation vi befinner oss: hjälpa till att leda människor till den ende som kan rädda dem – Jesus.

`Vem i din omgivning behöver din hjälp just nu? Vad kan du göra för dem?`