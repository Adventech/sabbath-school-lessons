---
title:  Bara Kristus metod
date:  20/11/2023
---

**Vad lär oss följande berättelser om att hjälpa behövande?**

`Joh. 5:1–9`

`Mark. 1:23–28`

Ellen White ger oss en femstegsprocess som visar Jesus metod för hur man tjänar, särskilt de behövande: ”Det är bara Kristus metod som kan ge verklig framgång när det gäller att nå människor. Frälsaren umgicks med människor som en som ville deras bästa. Han visade dem medkänsla, hjälpte dem i deras behov och vann deras förtroende. Sedan bad han dem: ’Följ mig’ ” (Hälsa för hela människan, s. 104, reviderad upplaga 2022).

Först måste vi umgås med de hjälplösa, lägga tid på att lära känna dem och förstå deras behov, med avsikten att göra gott mot dem. Se på hur Jesus gjorde med den förlamade mannen vid poolen! Jesus var precis där, mitt bland ”en mängd sjuka, blinda, lama och lytta” (Joh. 5:3).

För det andra måste vi visa medkänsla. Detta kan vara utmanande i vissa fall på grund av tillitsbrist, och för att människor ibland använder vänlighet som ett sätt att vinna förtroende hos någon som de senare utnyttjar. Ändå kallar Gud oss till att visa medkänsla utan att förvänta oss något tillbaka.

Det tredje steget är att hjälpa dem med deras behov. Det handlar om mer än bara ord. Det krävs handling för att hjälpa en vän eller främling med hens behov. Jesus talade med den lame mannen och frågade vad han ville, och gjorde sedan ett underverk för honom. I berättelsen om mannen som var besatt av en ”oren ande” tog Jesus fullständig kontroll över situationen och gjorde det som den hjälplöse mannen inte kunde göra själv.

Det fjärde steget är att vinna deras förtroende. När vi tjänar män-niskor och hjälper dem, kommer de att börja lita på oss, och på vad vi säger till dem. På så vis kan de också bli mer lyhörda när vi pratar med dem om Jesus. Jesus ville inte bara bota dem fysiskt. Han ville att de skulle ha evigt liv i honom (se Joh. 10:10).

Det sista steget är att leda dem till Jesus. Det är en handling som kräver tro från både dig och den som du hjälper.

`Vi kan oftast inte utföra de slags underverk som Jesus utförde. Men hur kan vi trots det hjälpa dem som behöver hjälp?`