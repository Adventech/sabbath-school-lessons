---
title:  Flyktingar och invandrare
date:  21/11/2023
---

Invandrare och flyktingar har blivit ett hett omdebatterat ämne, särskilt när det finns så många av dem idag. Oavsett om de har fördrivits av krig, naturkatastrofer eller för att de hoppas på en bättre ekonomisk framtid, så har miljoner runt om i världen ryckts upp från sina hem och befinner sig i akut behov av hjälp.

I Matt. 2:13, 14 var Jesus en flykting. Hans jordiska föräldrar Josef och Maria tvingades fly från Betlehem på natten, och söka skydd i Egypten för att undkomma Herodes mordiska hand. Bibeln säger inget om deras erfarenhet i Egypten, men det är inte svårt att föreställa sig att den hade sina utmaningar. Kanske liknande utmaningar som flyktingar också står inför idag? Faktum är att liksom Jesus familj sökte asyl i ett främmande land, söker även idag många muslimer, buddhister, hinduer, kristna och icke-religiösa personer asyl i nya länder.

Generellt sett är det lättare att bli vän med personer från vår egen kultur och språkgrupp eftersom vi har mycket gemensamt. Det är samtidigt mer utmanande att hitta gemensamma nämnare med invandrare och flyktingar som ser annorlunda ut, och inte talar vårt språk, som inte delar samma religiösa värderingar och inte äter liknande mat. Evangeliet kallar oss till att kliva ur våra etniska, nationella och kulturella bekvämlighetszoner, och nå ut till de behövande, oavsett hur annorlunda de är.

`Läs 5 Mos. 10:19, Ps. 146:9, Rom. 12:13 och 3 Mos. 23:22. Vad är viktigt för oss att komma ihåg?`

Hur kan vi hjälpa invandrare och flyktingar? Det är svårt, eftersom det i vissa länder kanske inte är politiskt korrekt att umgås med, eller hjälpa dessa människor. Ändå måste vi göra vad vi kan, när vi kan det, för att hjälpa dem. Människor som säkert har fått uppleva många svårigheter och behöver vår hjälp. Så i den grad vi kan behöver vi hjälpa till.

Börja med bön. Sök sedan information om invandrare och flyktingar. Många områden har organisationer som tar hand om dem. Du kan börja arbeta tillsammans med någon av organisationerna, eller kanske din lokala bibelstudiegrupp kan starta en verksamhet för invandrare eller flyktingar.

`Vad kan du göra för att hjälpa de invandrare eller flyktingar du känner till, även om det bara handlar om några få?`