---
title:  Väntan och missionsarbete
date:  07/11/2023
---

Luk. 24 avslutas med Jesus himmelsfärd (Luk. 24:50–53). Men det är inte slutet på berättelsen. Författaren Lukas fortsätter med att skriva Apostlagärningarna. Strax innan Jesus himmelsfärd gav han lärjungarna ett uppdrag, ett löfte och omedelbara instruktioner att de skulle vänta i Jerusalem tills de fått ”kraft från höjden” (Luk. 24:49; se även Apg. 1:4–8).

Jesus bad lärjungarna att stanna i Jerusalem tills han uppfyllt sitt löfte att sända den som Fadern lovat (den heliga Anden), som skulle ge dem kraft att vittna i Jerusalem, Judéen, Samaria och vidare.

`Läs Apg. 1:12–26. Vad gjorde lärjungarna, som nu var omkring 120 män och kvinnor, medan de väntade?`

Jesus hade gett lärjungarna ett tydligt uppdrag: de skulle vittna om honom i världen. Så medan de väntade förberedde de sig för sitt uppdrag på två sätt. För det första säger Lukas att de höll ihop under ständig bön. Ingen av dem hade någon tvekan om vilket uppdrag Jesus hade gett dem, och var och en hade antagit uppdraget. Detta inspirerade dem till att hålla ihop i bön. Lukas berättar inte vad de bad om. Men garanterat bad de om vishet, styrka och mod för att fullgöra uppdraget tillsammans. Vilket föredöme för oss att följa!

Det andra de gjorde medan de väntade var att förbereda logistiken för sitt uppdrag. Judas hade överlämnat Jesus till att bli avrättad och sedan tagit sitt liv. Det hade skapat en vakans bland de tolv. Så medan de väntade sökte lärjungarna Guds vägledning och valde en ersättare. I själva verket organiserade lärjungarna sig och planerade hur de skulle påbörja sitt missionsuppdrag. När dessa beslut fattades hade Petrus en ledarroll, något ingen verkade ifrågasätta. De såg alla Guds vishet i vad han gjorde. Det fanns en förståelse och en tillit till att Gud arbetade och verkade mitt ibland dem. De väntade inte sysslolöst utan med målmedvetenhet och missionsfokuserad aktivitet.

Medan vi väntar på att den heliga Andens utgjutelse ska hjälpa oss att fullfölja Guds stora uppdrag behöver vi hålla ihop för att uppmuntra varandra (Heb. 10:24, 25) och be om Guds heliga Ande. Vi bör också rikta in oss själva och vår församling på Guds prioritet – att rädda de förlorade.

`Hur kan du lära dig att vänta på Herren och inte tappa tron under tiden? Hur kan du bäst använda din tid medan du väntar som lärjungarna gjorde här?`