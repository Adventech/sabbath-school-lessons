---
title:  En bild av den tidiga kristna församlingen
date:  09/11/2023
---

`Läs Apg. 2:41–47. Vad får vi för bild av den tidiga kristna församlingen här?`

Apg. 2 avslutas med en vacker bild på hur den tidiga kristna församlingen var. Apg. 2:41 säger att de som döptes ”ökade de troendes antal”. Man skulle kunna läsa detta som att någon gjorde uträkningen och lade till antalet nya troende till antalet befintliga troende och därmed upprättade ett nytt totalt medlemskap för gruppen. Men det är en ytlig förståelse. I formuleringen döljer sig tanken att dessa nydöpta blev en del av gruppen som jämlika medlemmar.

Dessutom var lärjungaskap en kärnfunktion i den tidiga kristna kyrkan. Nya medlemmar påbörjade sin lärjungebana på tre sätt. För det första tog de del av apostlarnas undervisning och gemenskapen. Orden ”undervisning” och ”gemenskapen” (nuB) i denna text betyder bokstavligen ”kunskapsförmedling” och ”partnerskap”. Apostlarnas förkunnelse tog itu med felaktiga föreställningar och gav nya förklaringar på vad människor såg och upplevde. Men den visade dem inte hur de skulle leva ut dessa nya sanningar i sina liv. Tillämpningen av sanning i deras liv skedde snarare i relationerna i gruppgemenskapen. Nya troende undervisades noggrant och avsiktligt om lärjungelivet genom direkt undervisning och genom att vara en del av de andra troendes vardagsliv. Allt skedde under uppsikt och ledning av de andligt mogna och grundade apostlarna.

Det är dålig förkunnelse att tala om för människor vad de ska göra men inte hur de ska göra det. Men även om man läser instruktionsböcker eller lyssnar på predikningar som förklarar hur man gör saker, finns det inget som ersätter att få se människor göra det och sedan göra efter. Paulus visste detta och bad sina efterföljare att ha honom som föredöme, liksom han hade Jesus som föredöme (1 Kor. 11:1). När andra kan se dig och att du på riktigt har en erfarenhet med Kristus kommer det att påverka dem också.

`Utmaning: Tänk på någon i ditt liv som du önskar vore troende. Be varje dag för att han eller hon ska få en personlig erfarenhet med Jesus.`

`Extrautmaning: Vem hjälper du att bli en lärjunge och få en relation med Jesus? Leta efter sätt att föra honom eller henne in i en gemenskap med andra troende.`