---
title:  Att sprida de goda nyheterna
date:  05/11/2023
---

`Läs Luk. 24:1–12. Hur reagerade de som hörde om den uppståndne Kristus?`

Tidigt på söndagsmorgonen efter Jesus död säger Lukas att ett antal kvinnor gick till graven. De hade kryddor med sig. Troligen skulle de ta hand om Jesus kropp nu när sabbaten var över. De förväntade sig att hitta en förseglad grav, och de blev chockade när de upptäckte att graven var tom. De var osäkra på vad de skulle göra och blev rädda när två män i lysande kläder visade sig. Men männen hade ett budskap till dem. De påminde dem om Jesus ord och berättade för kvinnorna att Jesus verkligen hade uppstått precis som han sagt. Kvinnorna blev överlyckliga över nyheterna och återvände snabbt till huset där lärjungarna och många av Jesus andra anhängare bodde och berättade vad de hade sett och hört. Deras iver gick inte att hålla tillbaka. De vittnade om vad de hade lärt sig om Kristus.

Kan du föreställa dig hur kvinnorna måste ha känt sig? De hade precis haft en fantastisk upplevelse, en som verkligen fyllde dem med förundran. Men lärjungarna kallade deras upplevelse för ”tomt prat” (Luk. 24:11, nuB) och ville inte tro på dem. Eftersom Petrus var osäker på om han skulle tro på kvinnorna eller inte sprang han till graven för att se för sig själv.

Petrus – och många av oss – är tveksamma till att tro på något bara för att någon annan har sagt det. Även om Petrus lyssnade på kvinnorna fick han inte uppleva vad de upplevt förrän senare. Till en början var allt han upplevde en tom grav. Och det, säger Lukas, gjorde honom bara ”full av undran” (Luk. 24:12). Hans upplevelse vid graven var inte densamma som kvinnornas.

Trots Petrus reaktion så ville dessa kvinnor berätta för andra om sin upplevelse så fort de hörde nyheten om Jesus. Kan det finnas någon bättre motivation för missionsarbete än önskan att låta andra veta vad Jesus har gjort för dem? Kan det finnas ett bättre motiv än att ens mission drivs av en önskan att dela budskapet om hopp och frälsning i Jesus?

Naturligtvis behöver vi själva ha en personlig erfarenhet med Gud innan vi kan berätta om den för andra. Vår önskan att berätta för andra om det vi älskar så mycket behöver vara en avgörande del i vår motivation för mission. I slutändan kan vi inte dela med oss av det vi själva inte har, eller hur?

`Tänk på några tillfällen när du har upplevt att Gud och hans kärlek är verklig. Varför är dessa tillfällen så värdefulla för dig, och hur motiverar de dig till att sprida de goda nyheterna till andra?`