---
title:  En profetisk grund
date:  06/11/2023
---

`Läs Luk. 24:36–49. Vad hände här, och varför är detta en så av-görande erfarenhet för apostlarna?`

Det är intressant att lärjungarna till en början inte trodde för att de var rädda. När de sedan hade sett Jesus och blivit försäkrade om att han verkligen levde trodde de inte ”av idel glädje och förvåning” (Luk. 24:41). Har du någonsin känt att något är för bra för att vara sant? Detta var vad lärjungarna och de andra i den övre salen upplevde.

Om Jesus bara hade låtit dem få denna erfarenhet så hade kanske inte deras tro bestått efter hans himmelsfärd. Med tiden kunde upplevelsens kraft ha avtagit. De skulle ha glömt eller kanske t.o.m. börja ifrågasätta den. Så Jesus visade dem inte bara sina ärr och åt fisk framför dem. Efter det läste han även Ordet för dem och visade dem den profetiska grunden för sitt arbete och sin tjänst. Med andra ord spelade det ingen roll vilken fantastisk erfarenhet de hade haft med honom. Jesus ville fortfarande att deras tro skulle vara grundad i Guds Ord.

”Han sade till dem: ’Detta är vad jag sade till er när jag ännu var hos er, att allt måste uppfyllas som står skrivet om mig i Moses lag, hos profeterna och i psalmerna’ ” (Luk. 24:44).

Här finner vi ännu en stark motivation för att vittna och göra missionsarbete: Guds Ord. Jesus visste att lärjungarna behövde förstå varför han var tvungen att dö och vad hans uppståndelse innebar för att deras erfarenhet skulle bli befäst. De behövde få sin världsbild förändrad från att förvänta sig ett politiskt och jordiskt rike till att förstå den stora lösningen på syndens problem och Kristus seger över döden. Evangeliet innebar så mycket mer än att Israel skulle få politiskt herravälde. Det uppenbarade Kristus seger över Satan och garanterade att en dag skulle all ondska i världen förgöras. Jorden skulle skapas om och Gud skulle bo bland sitt folk. Han ”öppnade … deras sinnen” (Luk. 24:45) så att de kunde förstå dessa sanningar som de skulle sprida till världen.

Våra erfarenheter med Jesus kan inte hållas levande utan grunden som hans Ord utgör. Det inkluderar profetiorna som lyfter fram historien och händelser som leder fram till och innefattar Kristus första och andra ankomst. Om vi förstår dessa sanningar grundligt kan vi vara redo och motiverade för missionsarbete.

`Hur väl grundad är du i profetiorna som visar oss Kristus både vid hans första och andra ankomst? Varför behöver vi särskilt i de sista dagarna vara grundade i Guds Ord, inklusive profetiorna? Varför är det så viktigt att förstå dem, särskilt i missionsarbete?`