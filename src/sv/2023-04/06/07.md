---
title:  Studiehjälp
date:  10/11/2023
---

Vårt missionsarbete måste härstamma från en djup kärlek och tacksamhet för vad Jesus har gjort och gör i våra liv. Alla andra motiv är missriktade. Att förbli genomsyrad av Ordet och vara överens med Ordet är nyckeln till framgångsrik mission och evangelisation.

“Vårt liv måste vara nära förbundet med Kristus liv. Vi måste ha del i honom, det levande brödet som kom ner från himlen. Vi måste dricka från den klara källa som alltid ger oss sina överflödande skatter. Om vi hela tiden koncentrerar oss på Kristus, tackar och prisar honom av hela vårt hjärta, kommer vårt andliga liv alltid att vara friskt och sunt. Våra böner blir som ett samtal med Gud, precis som när vi samtalar med en vän, och han kommer att berätta sina hemligheter för oss personligen. Ibland händer det att vi upplever den härliga känslan av Jesus närvaro, och våra hjärtan brinner när han drar oss till sig som han gjorde med Henok. Den kristne som har fått denna erfarenhet upplever en enkelhet i sitt liv, en ödmjukhet och ett milt hjärta, så att alla som han eller hon umgås med förstår att de har varit tillsammans med Jesus, och blivit undervisade av honom” (Ellen G. White, Guds rike är som, s. 99).

”Ett själviskt liv kan aldrig växa eller bära frukt. Om du har accepterat Kristus som din personlige Frälsare måste du bortse från dig själv och försöka hjälpa andra. Berätta om Kristus kärlek och godhet … Du kommer att bära frukt när du tar emot Kristus Ande, som visar sig i osjälvisk kärlek och ansträngning för andra. … din tro stärks, din övertygelse fördjupas och din kärlek blir fullkomlig” (Ellen G. White, Guds rike är som, s. 42).

**Samtalsstart**

Vad motiverar dig till att dela evangeliet och berätta om Jesus? Ta med dig dina tankar till gruppen.

**Förbön**

Be Gud att han ska göra din församlings missionsarbete till en glädje som strålar fram ur en erfarenhet av nåd och förvandling genom Guds beröring i era liv.

**Samtalsfrågor**

`Hur förstår du Paulus ord i Filipperbrevet (1:15–18) om att Kristus predikades på grund av avundsjuka, rivalitet eller orena motiv? Hur kan vi se till att vi själva inte gör oss skyldiga till just det?`

`Vad är din egen personliga erfarenhet av hur verklig Gud och hans kärlek är? Skulle du med andra ord kunna predika för andra med uppriktighet och ärlighet om Guds godhet och kärlek baserat på dina egna erfarenheter? Vad skulle ditt vittnesbörd vara?`

`Vad har du för erfarenhet av att vänta på Herren? Vad har det lärt dig om att lita på honom och om tro i allmänhet?`