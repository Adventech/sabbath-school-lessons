---
title:  'Våra ursäkter: besvärande'
date:  31/10/2023
---

Jonas upplevelse i fiskens mage (se Jona 2) var en dramatisk demonstration av Guds kärlek och nåd. Jonas bön avslöjar att han inte missade Guds budskap om kärlek. Men bara för att han haft ett otroligt möte med Gud, betydde inte det att hans gamla tankemönster eller attityder förändrades så lätt, trots att han ändå reste till Nineve.

`Läs Jona 3. Hur reagerade folket på vad Jona hade predikat? Vilka lärdomar om vittnande kan vi dra från det?`

Oavsett vad Jona hade för personliga känslor för invånarna i Nineve, predikade han ändå vad Gud sa åt honom att predika, och resultatet var häpnadsväckande. Nineveborna leddes till omvändelse! Ja, Jona var tvungen att gå igenom mycket för att till slut göra det han inte ville göra. Men när han väl gjorde det blev Gud förhärligad.

På det sättet förs Guds uppdrag vidare av dem som är villiga att göra uppoffringar, även om de är motvilliga. Våra värderingar måste ge vika för Guds prioritering av de förlorade. Precis som Jona, har vi ibland fördomar som hindrar oss från att nå ut till en person eller grupp.

För att kunna möta våra fördomar behöver vi ödmjukhet. Missionsarbete kräver också tid och känslomässig energi. Att investera i andras liv och verkligen ta hand om dem kan vara krävande. I en tid när vi är stressade över att hålla jämna steg med våra egna liv och problem, kan det verka alldeles för utmattande att ge känslomässigt stöd.

Och slutligen, att engagera sig i missionsarbete kräver ofta att vi förändrar hur vi tänker på och använder våra pengar. Det finns utgifter i missionsarbete, oavsett om det handlar om att visa omsorg för människor, köpa litteratur och utåtriktat material eller att betala för tjänster eller bekvämligheter för att frigöra tid för missionsarbete. Vilken form det än tar så kräver missionsarbete uppoffringar.

De goda nyheterna är att trots Jonas otillräcklighet verkade Gud kraftfullt för att föra invånarna i Nineve till omvändelse. Tråkigt nog fick Jona inte del av den himmelska glädjens välsignelse.

`Vilka uppoffringar ber Gud dig att göra – eller vara beredd att göra – för att sprida hans kärlek till någon annan? Hur mycket litar du på att han kommer att uppfylla sitt löfte om att berika ditt liv när du gör uppoffringar?`