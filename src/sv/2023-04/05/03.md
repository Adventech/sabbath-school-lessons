---
title:  'Våra ursäkter: falska föreställningar'
date:  30/10/2023
---

När stormen kom anklagade Jona sig själv (Jona 1:1–12). Hans inställning avslöjar något om vilken typ av världsbild och bild av Gud eller ”gudarna” som många hade då. De trodde att olika gudar härskade i deras olika länder. Men de ansåg att havet var demonernas kaotiska rike. Enligt sjömännens världsbild behövdes det offer för att blidka deras vrede. Även om Jona var hebré hade han troligen en världsbild som influerats av dåtidens traditionella tro.

`Läs Jona 2:1–4, 8–10. Vad avslöjar dessa verser om hur Jona började förstå Guds försyn?`

Även om Jona flydde från det område där folket gjorde anspråk på Herren som sin Gud, lärde han sig (den hårda vägen) att Herren fortfarande rådde även när han reste till främmande kulturer. Vinden och vågorna tillhörde Gud. Fisken också. ”Jorden är Herrens med allt den rymmer, världen och alla som bor i den” (Ps. 24:1). Jonas hjärta vände sig till jordens och havets Herre. Så han bekände sin synd och blev frälst.

Vi kan också missförstå Gud och hans förväntningar på oss. Ett vanligt missförstånd är att Gud önskar att vi ska fokusera på vår egen frälsning och dra oss undan den onda världen omkring oss. Även om det sägs att vi ska hålla oss ”obesmittad av världen” (Jak. 1:27), så bör vårt fokus ligga på hur vi kan förmedla Guds välsignelser och hopp till de behövande.

Ett annat missförstånd som hindrar oss från att ta emot Guds kallelse att missionera är tron på att framgången beror på oss själva. Vi kan inte rädda någon, lika lite som Jona kunde rädda Nineve. Vi kan ha en ”frälsarmentalitet” i missionsarbete. Vår kallelse handlar inte om att frälsa utan att samarbeta med Gud i hans frälsningsverk. Vi berättar vittnesbörd och prisar Gud för specifika sätt han förändrar oss på. Men bara Gud kan dra människor till sig. Vi kan så sanningens säd, men bara Gud kan omvända hjärtat. Vi förväxlar ofta vår roll med Guds. Och det är tillräckligt för att få vem som helst att hitta en ursäkt för att inte vittna. Ja, Gud använde Jona, men bara Gud, inte Jona, omvände Nineve.

`Att vinna människor är svårt, för svårt för oss människor att göra på egen hand. Hur kan vi i stället lära oss att låta Gud vinna män-niskor genom oss, vårt liv och vittnesbörd?`