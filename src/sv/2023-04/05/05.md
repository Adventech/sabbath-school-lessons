---
title:  'Våra ursäkter: obekväma konfrontationer'
date:  01/11/2023
---

”Herre, var det inte det jag trodde redan där hemma? Det var därför jag ville fly till Tarshish förra gången. Jag visste ju att du är en nådig och barmhärtig Gud, sen till vrede och rik på kärlek, beredd att ångra det onda du hotat med” (Jona 4:2). Vilken vacker bön från Jona, eller vad säger du?

`Läs Jona 4. Vad var Jonas problem?`

Jona hade ett så djupt hat mot de människor som Gud sände honom till att han kände att det var bättre att dö än att tappa ansiktet när hans domedagspredikan mot Nineve inte slog in. Jona ville att Nineve skulle bli nästa Sodom och Gomorra. Han hoppades på Guds dom över dessa hatade människor. När det inte hände skakades hans världsbild i grunden. Och Jona ville hellre dö än att få se sin världsbild vändas upp och ner.

För andra gången i berättelsen om Jona konfronterar Gud honom, inte genom en predikan eller ett talesätt, utan genom en erfarenhet. Världsbilder formas inte på begäran. De förändras inte heller för att vi hör något nytt eller annorlunda. Världsbilder formas och förändras ofta utifrån livserfarenheter och hur de tolkas eller förklaras.

Den nya erfarenheten som Gud gav Jona var att hjälpa honom att förstå sin egen förvrängda världsbild. Gud gjorde så att en växt mirakulöst växte tillräckligt mycket på en dag för att kunna ge skugga nog att skydda Jona från den starka solen. Jona var tacksam, inte till Gud som utförde miraklet, utan för växten. I stället för att se detta som ett oförtjänt mirakel såg han det som en lämplig och välförtjänt välsignelse på grund av hans goda gärningar. När växten dog var det en olycka som gjorde Jona arg och osäker på sitt egenvärde. Och han fick självmordsbenägna tankar.

Erfarenheten åtföljs av Guds milda tillrättavisning, som hjälpte Jona att se hur dumt det var av honom att värdesätta en växt högre än de många tusentals männen, kvinnorna och barnen i Nineve och deras djur.

`Berättelsen slutar inte med att Jona ångrar sig. I stället vänder sig den oavslutade berättelsen till oss. Vad kommer vi att göra åt Guds omsorg för de onda, för mobbare, för de ofrälsta i hela världen?`