---
title:  'Våra ursäkter: rädsla'
date:  29/10/2023
---

`Läs Nah. 1:1; 3:1–4; och 2 Kung. 17:5, 6; 19:32–37. Vad visar dessa verser om Nineve och relationen mellan assyrierna och Israel? Hur kan denna relation ha påverkat Jonas beslut att resa till Tarshish i stället?`

En av orsakerna som fick Jona att vara ovillig att resa till Nineve kan ha varit rädsla. Assyrierna var skräckinjagande motståndare, och Nineve var rikets huvudstad.

”Nineve, huvudstaden i det assyriska kungadömet, var en av de största städerna i antiken under de dagar då Israel var delat. … Under den tid då Nineve blomstrade var staden ett centrum för brott och ondska. Guds Ord har karaktäriserat den som en ’blodstad, full av lögn, fylld av våld’. Profeten Nahum använde bildspråk när han jämförde invånarna i Nineve med ett grymt, rovlystet lejon. ’… för vem’, frågade han, ’har inte drabbats av din ständiga ondska?’ (Nah. 3:1, 19)” (Ellen G. White, Från makt till maktlöshet, s. 180).

Nineve var en storslagen stad. Historikerna berättar att Sanherib utvidgade staden väldigt mycket, inklusive att bygga det enorma sydvästra palatset som mätte 503 x 242 meter och hade minst 80 rum. Han byggde också 18 kanaler för att föra in vatten till staden från så långt som 65 km bort. Bara dess storlek borde i sig ha ingett skräck.

Men assyrierna var också hänsynslösa. I sin berättelse om erövringen av Babylon skröt Sanherib över att han fyllde gatorna med dess invånares lik, unga och gamla. Reliefer som hittades i samband med utgrävningar visar bilder på soldater som spetsar sina offer. Det här var inte människor du ville gå emot; de drog sig inte för att använda våld, och de var också grymma utan orsak mot dem som de inte tyckte om. Ja, blotta tanken på att gå bland folkmassorna i Nineve måste ha fått Jona att skaka av rädsla.

Trots allt detta läser vi ofta Jonas berättelse med ogillande för att han lät rädsla stå i vägen för att följa Guds instruktioner. Vad vi inte inser är att vi kan göra samma sak, d.v.s. låta oss kontrolleras av våra rädslor i stället för av Gud.

`Tänk tillbaka på ett tillfälle när du kände starkt att Gud bad dig att göra något som du, p.g.a. rädsla, verkligen inte ville göra. Vilka lärdomar har du dragit av den erfarenheten?`