---
title:  Ursäkter för att inte missionera
date:  28/10/2023
---

> <p>Nyckeltext</p>
> ”Och jag hörde Herrens röst. Han sade: ’Vem skall jag sända, vem vill vara vår budbärare?’ Jag svarade: ’Jag, sänd mig!’ ” (Jes. 6:8)

### Veckans Huvudtexter
Jona 1–4; Nah. 1:1; 2 Kung. 17:5, 6; Ps. 24:1; Jak. 1:27; Jes. 6:1–8.

Inte alla som fått sitt missionsuppdrag var lika följsamma som Abraham. Jona är ett exempel (läs Jona 1–4). Gud kallar Jona att predika mot Nineve, Assyriens huvudstad. Denna stad, som ligger i dagens Irak, låg ca 90 mil från Jerusalem. Resan tog en dryg månad. Jona vägrade inte bara att gå dit – han sprang i motsatt riktning. När han kom till Jafo köpte han en resa till Tarshish, i dagens södra Spanien. Att segla den 320 mil långa resan skulle ha tagit minst en månad, beroende på vädret. Jona vill inte konfrontera Assyriens kung och använder den månad som det skulle ha tagit honom att komma till Nineve för att komma bort från staden. Varför skulle han, en gudsman, ha gjort det?

Nineveborna var beryktat onda, ett folk känt för sin illvilja och grymhet och som hade anfallit Israel och Juda. Ändå kallade Gud Jona till att bege sig till Nineve och predika mot dess stora ondska (Jona 1:2). Ordalydelsen här är mycket lik den formulering som Gud använde i sitt samtal med Abraham angående Sodom och Gomorra i 1 Mos. 18:20, 21. Som vi kommer att se var dock Jona ingen Abraham.

Vad kan vi lära oss av Jonas inställning angående de ursäkter som vi kan komma med för att inte missionera?