---
title:  Missionsnytt
date:  29/12/2023
---

#### Hur viktig är en inbjudan?

Flera hundra adventiststudenter och deras vänner satt tätt intill varandra i en kyrka vid ett statligt universitet i Ghana.

Pastorn berättade att de hade besök av någon från Adventist Mission i USA. Han bad dem att de i församlingen som var villiga att berätta för Adventist Mission om hur de hade gett sina hjärtan till Jesus skulle stanna kvar efter sabbatsgudstjänsten.

Bland dem som stannade kvar efter gudstjänsten fanns en 22-årig student som heter Susana.

Hon sa att allt började två år tidigare i hennes hemstad.

Medan hon var hemma under ett studie-lov hade hennes brors fru inbjudit henne till en barnvälsignelse i Adventkyrkan. Svägerskan, som heter Comfort, var den enda adventisten i familjen. Hon ville att hennes nyfödde son, Righteous (Rättfärdig), skulle bli välsignad under gudstjänsten.

Susana hade aldrig satt sin fot i en adventkyrka. Men hon lovade att komma dit. Gudstjänsten berörde henne. Hon gillade särskilt musiken och sångerna. Hon hade gärna gått dit fler gånger. Men Comfort bjöd inte dit henne igen, så hon gick inte.

När Susana var tillbaka på universitetet blev hon god vän med Lydia, som är adventist. Det gick en tid och Lydia bad Susana att följa med till ett bönemöte som hölls av en grupp på 30 studenter som var adventister. Susana gillade bönemötet, och Lydia sa att hon gärna fick följa med varje gång om hon ville.

En dag sa Lydia till henne: ”Gruppen ska delta i ett evangelisationsprojekt. Vill du vara med?”

Adventiststudenterna planerade att tillbringa en del av nästa skollov i en stad som låg cirka två mil från universitetet. Eleverna skulle inbjuda människor i stan att komma till evangeliska möten som skulle hållas på kvällarna. En pastor skulle predika. Susana gick med på att hjälpa till.

Medan Susana lyssnade på predikningarna varje kväll växte en önskan i hennes hjärta om att bli döpt. Hon visste vad hon ville göra. Men skulle hon få en inbjudan?

I slutet av mötena frågade Lydia henne: ”Vill du bli döpt?”

”Ja”, svarade hon.

Susana var en av de 20 personer som blev döpta. Efter mötesserien återvände hon till sin hemstad och berättade för Comfort om sitt dop. Comfort var väldigt glad. Hon var inte längre den enda adventisten i familjen.

Varför gav Susana sitt hjärta till Jesus? Det råder inget tvivel om att den heliga Anden talade till hennes hjärta. Men det började med en enkel inbjudan till kyrkan.

En del av de missionsgåvor som vi ger i dag kommer att användas till att genomföra två projekt inom Västra-Centrala Afrika divisionen.

Det ena projekt är att bygga nya klassrum och sovsalar vid Nursing and Midwifery Training College i Ghana, där Susana studerar. Det andra är att öppna en tvåspråkig skola i Kamerun där barn kommer att kunna lära sig om Jesus på franska och engelska.

Tack för de gåvor ni ger idag!