---
title:  'Uppenbarelseboken: Guds missionsuppdrag i sista tiden'
date:  24/12/2023
---

De inledande raderna i Uppenbarelseboken visar för läsaren att bokens fokus är Guds missionsuppdrag.

`Läs Upp. 1:1–7. Vilka bevis ser du för att Uppenbarelsebokens fokus är Guds missionsuppdrag i den sista tiden?`

Efter att de första verserna har klargjort att Jesus är Uppenbarelse-bokens källa och fokus, antyder Upp. 1:4, 5 att alla tre medlemmarna i Gudomen arbetar enat för att rädda människor. Fadern är den Evige som är och som var och som kommer. Den heliga Anden nämns. Han verkar kraftfullt i det första århundradets församlingar. Sedan påminner Johannes oss om Jesus Kristus ställning – ”det trovärdiga vittnet”, ”den förstfödde från de döda” (Upp. 1:5) – han som har laglig äganderätt till denna planet. Satans försök att använda denna jord för att upprätta sitt rike har misslyckats. Vår Skapares utgjutna blod leder till att Gud segrar över Satan och tvättar bort vår skuld och skam.

`Läs Upp. 1:6 och 1 Pet. 2:9. Vad betyder de återlöstas titlar i dessa verser?`

Fokus för Guds missionsuppdrag är inte bara att föra vilsna människor till trygghet. Guds frälsning ger oss en ny och hedervärd status eftersom Guds avbild återställs i oss. De återlösta blir kungligheter (kungar) eftersom vi är blodsförvanter till universums kung genom Jesus utgjutna blod. Som kungliga familjemedlemmar ansluter vi oss till kungafamiljens uppdrag att frälsa andra människor. Detta gör oss till präster! Kristus har gjort sin församling till ett ”rike” och dess invånare till ”präster”. Att vara medborgare i riket innebär att man är präst.

I Upp. 1:7 finner vi brådskan i missionsuppdraget: Jesus kommer, och folken kommer att sörja över att de är förlorade. Gud längtar efter dem som inte känner honom. Uppenbarelseboken inleds alltså med Guds missionsuppdrag för människor.

`Vi har inte bara skapats av Gud. Vi har också blivit återlösta av honom, och det till ett så obegripligt högt pris. Hur kan denna sanning ge oss hopp, oavsett vår nuvarande situation?`