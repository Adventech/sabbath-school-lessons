---
title:  Syndens konsekvenser
date:  05/10/2022
---

`Vad var de viktigaste konsekvenserna av synden enligt 1 Mos. 3:7–19 och Rom. 5:12?`

Fängslad av ormens övertygande tal förväntade sig Eva inte de långtgående konsekvenserna av den väg hon gick. Handlingen att äta den förbjudna frukten var i sig inte så betydelsefull som vad den faktiskt stod för. Genom en sådan olydnadshandling bröt Eva sin lojalitet mot Gud och blev Guds fiende (se Rom. 5:10).

1 Mos. 3 beskriver Adams och Evas fall och några av dess mest tragiska konsekvenser. Från ett teologiskt perspektiv drabbades båda av teofobi (blev rädda för Gud) och gömde sig för honom (1 Mos. 3:8). På psykosocialt plan skämdes de för sig själva och började anklaga varandra (1 Mos. 3:7, 9–13). På det fysiska planet skulle de behöva anstränga sig för att få mat, känna smärta och till slut dö (1 Mos. 3:16–19). I det ekologiska perspektivet skulle förbannelsen som drabbade marken visa sig i törne och tistel (1 Mos. 3:17, 18).

Edens trädgård var inte längre samma vackra och behagliga plats som den varit. ”I den vissnande blomman och det fallande lövet såg Adam och hans livskamrat de första tecknen på förfall. De sörjde då djupare än människor nu sörjer över sina anhörigas död. Att de späda blommorna vissnade var definitivt en orsak till sorg. Men när de fick se hur de majestätiska träden kastade av sig sina löv fick deras sinnen en kraftfull påminnelse om det allvarsamma förhållandet att allt levande på jorden måste dö” (Ellen White: Det var mycket gott, s. 45).

Adam och Eva dog inte omedelbart i betydelsen att livet skulle ha upphört, men dödsdomen fick de redan samma dag. Herren sade till Adam: ”du skall slita för ditt bröd i ditt anletes svett tills du vänder åter till jorden. Ty av den är du tagen, jord är du och jord skall du åter bli” (1 Mos. 3:19). Fallet innebar faktiskt tragiska konsekvenser för hela mänskligheten. Aposteln Paulus förklarar: ”Genom en enda människa kom synden in i världen, och genom synden döden, och så nådde döden alla människor därför att de alla syndade” (Rom. 5:12).

Det sorgliga och smärtfulla faktumet är att precis som mänskligheten gjort i alla tider lider vi i dag av konsekvenserna av vad som hände i Eden. Men hur tacksamma bör vi ändå inte vara för att vi på grund av Jesus och korset har hopp om evigt liv i en värld där synden aldrig mer ska uppstå.

`Vad kan vi lära oss av Evas tragiska erfarenhet när det gäller konsekvenserna av våra egna syndiga handlingar?`