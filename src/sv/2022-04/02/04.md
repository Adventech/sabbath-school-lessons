---
title:  ”Ni kommer visst inte att dö”
date:  04/10/2022
---

`Läs 1 Mos. 3:4. På vilka olika sätt har denna lögn upprepats genom tiderna?`

Denna lögn visar sig kraftfullt i den vanliga tron på själens odödlighet. Denna tro var grunden för många gamla religioner och filosofier. I det forntida Egypten var den motivet till mumifiering och gravarkitektur som pyramider.

Denna teori kom också att bli en av huvudpelarna i den grekiska filosofin. T.ex. frågar Sokrates Glaucon i Platons Staten om inte denne vet att vår själ är odödlig och aldrig försvinner. I Platons Faidon hävdade Sokrates i samma ton att själen är odödlig och evig och att våra själar kommer att existera i Hades. Dessa filosofiska tankar kom att forma mycket av den västerländska kulturen och även den efterapostoliska kristendomen. Men deras ursprung gick mycket längre tillbaka i tiden, ända till Edens trädgård och Satan själv.

Kärnan i frestelsen i Eden var Satans försäkran till Eva: ”Ni kommer visst inte att dö” (1 Mos. 3:4). I och med detta starka påstående satte Satan sitt eget ord över Guds ord.

`Hur motsäger dessa texter tanken på själens odödlighet, och hur kan de användas för att bemöta denna lögn? Ps. 115:17; Joh. 5:28, 29; Ps. 146:4; Matt. 10:28; 1 Kor. 15:51–58.`

Satans påstående om själens naturliga odödlighet har bestått ända in i vår värld. Böcker, filmer och TV-program har fört vidare tanken att när vi dör förflyttar vi oss bara till ett annat medvetandetillstånd. Olyckligtvis förkunnas detta även i många kristna talarstolar. T.o.m. vetenskap blandas in. I USA finns det en organisation som säger sig försöka skapa teknologi som möjliggör kontakten med de döda, som de tror fortfarande lever som PMP, ”postmateriella personer”. Denna uppfattning är så vanlig att det inte är att undra på att den kommer att spela en avgörande roll i den mänskliga historiens sista händelser.

`Hur visar sig denna lögn i er egen kultur? Varför behöver vi förtrösta på Guds ord oavsett vad våra sinnen säger?`