---
title:  Missionsnytt
date:  07/10/2022
---

#### Oväntad TV-kändis

Graeme (uttalas Graham) hade inte förväntat sig att bli TV-kändis när han hade varit med i ett Hope Channel-program i Nya Zeeland. Men nästa dag gick han till ett Anonyma Alkoholister-möte och blev omedelbart igenkänd av någon som han aldrig tidigare hade träffat.

”Jag såg dig på TV igår kväll!” utbrast kvinnan.

Alla 26 personerna i gruppen stirrade nyfiket på Graeme.

Graeme hade blivit inbjuden till AA-mötet för att berätta sin livshistoria, men han hade kommit dit utan att ha någon aning om hur han skulle börja. Kvinnans kommentar om att ha sett honom på TV gav honom en idé. Han berättade för gruppen hur det kom sig att han hade medverkat i TV från början. Anledningen, sa han, var att han var en alkoholist som hade blivit räddad och fått kraft genom Jesus nåd till att motstå alkoholbegäret. I det ögonblicket fick alla i gruppen höra om Hope Channel-TV, som sänds till alla hem i Nya Zeeland.

När Graeme berättar om sitt liv förklarar han hur han först hade blivit arbetsnarkoman. Detta ledde till ett tioårigt alkoholberoende som så småningom förstörde hans äktenskap. När allt hopp verkade vara ute lärde Graeme känna Jesus, och med hjälp från Gud slutade han att dricka.

Så småningom träffade han och gifte sig med Nicqui (uttalas Nikki). Genom Graeme fick Nicqui höra om Adventistsamfundet, och hon är idag en ledare i en adventistförsamling.

Graeme har en speciell plats i sitt hjärta för människor som kämpar med alkoholberoende.

”Även om jag inte har haft lust att dricka på många år har jag en önskan om att ge andra människor hopp och hjälpa dem att finna vägen till hälsa och återhämtning”, säger han.

När Graeme besöker Anonyma Alkoholisternas möten och berättar om sitt liv inser deltagarna snabbt att han är kristen. Detta förvånar många.

”Är du religiös?” frågar de ofta.

”Nej”, svarar Graeme.

”Går du i kyrkan?”

”Ja.”

”Vilken kyrka går du i?”

”Det är en adventkyrka.”

Ofta har människor inte hört talas om adventisterna och inte heller om att det finns kristna som firar gudstjänst på lördagar. Så Graeme förklarar varför sabbaten är viktig för honom – men betonar att han är kristen varje dag.

Två läkare som är medlemmar i Graemes församling hänvisar ibland män-niskor som kämpar med alkoholberoende till Graeme. Han i sin tur hjälper dem att få kontakt och stöd genom Anonyma Alkoholister.

Graeme berättar inte bara sin egen historia, utan lyssnar också gärna på and-ra människors berättelser. Han tar med folk på sin båt och äter tillsammans med dem medan han pratar och lyssnar. Han brinner för att hjälpa och stödja andra. När han kommer hem älskar han att säga till sin fru: ”Nicqui, du skulle aldrig kunna gissa vad Gud har gjort idag!”

Våra gåvor till detta kvartals speciella missionsprojekt kommer bl.a. att göra det möjligt för Hope Channel att sända TV-program och FM-radioprogram i Papua Nya Guinea.