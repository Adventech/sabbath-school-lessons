---
title:  Det första löftet om evangeliet
date:  06/10/2022
---

`Läs 1 Mos. 3:15, 21. Vilket hopp finns här för hela mänskligheten?`

1 Mos. 3 beskriver den fruktansvärda tragedi som drabbade världen efter syndafallet. Allting förändrades, och Adam och Eva kunde se kontrasten mellan vad världen varit och vad den blivit.

Men mitt i deras frustration och förtvivlan gav Gud dem en övertygelse och ett hopp för framtiden. För det första förbannade han ormen med ett ord om ett messianskt hopp: ”Jag skall väcka fiendskap mellan dig och kvinnan, mellan din avkomma och hennes: de skall trampa på ditt huvud och du skall hugga dem i hälen” (1 Mos. 3:15).

Ordet ”fiendskap” (hebr. ejbah) antyder inte bara en långvarig kosmisk strid mellan gott och ont utan också ett personligt motstånd mot synden, som Guds nåd planterat i människans sinne. Av naturen är vi helt fallna (Ef. 2:1, 5) och ”slavar under synden” (Rom. 6:20). Men den nåd som Kristus ger skapar i oss en fiendskap mot Satan. Det är denna ”fiendskap”, som kommer från Eden, som tillåter oss att ta emot hans frälsande nåd. Utan denna förvandlande nåd och förnyande kraft skulle människan fortsätta som Satans fånge, som en tjänare som alltid är redo för vad han än begär.

Sedan använde Herren ett djuroffer för att illustrera detta messianska löfte (se 1 Mos. 3:21). ”När Adam i enlighet med Guds specificerade direktiv offrade för synden var det för honom en smärtsam ceremoni. Hans hand måste lyftas för att ta ett liv som bara Gud kunde ge och offra det för synden. Det var första gången han bevittnade en död. När han såg på det blödande offret som vred sig i dödsångest skulle han se framåt genom tro mot Guds Son, det förebildade offret, som skulle komma att dö som människans offer” (Ellen White: The Story of Redemption, s. 50).

`Läs 2 Kor. 5:21 och Heb. 9:28. Vad lär dessa texter om det som först uppenbarades i Eden?`

Medvetna om att de till slut skulle dö (1 Mos. 3:19, 22–24) lämnade Adam och Eva Edens trädgård. Men de gick inte nakna eller i sina egna fikonlövsdräkter (1 Mos. 3:7). Gud själv ”gjorde kläder av skinn” åt dem (1 Mos. 3:21), en symbol för hans rättfärdighetskläder (se Sak. 3:1–5; Luk. 15:22). Redan då, från första början i Eden, uppenbarades evangeliet för människan.