---
title:  Laddade ord
date:  02/10/2022
---

Världen som Gud hade skapat var fullkomlig (1 Mos. 1:31). Döden var en okänd erfarenhet för Adam och Eva. I det sammanhanget kom Gud till Edens trädgård och varnade: ”Du får äta av alla träd i trädgården utom av trädet som ger kunskap om gott och ont. Den dag du äter av det trädet skall du dö” (1 Mos. 2:16, 17).

`Hur visar 1 Mos. 2:16, 17 att i den fullkomliga Edenträdgården hade människan fri vilja?`

Någon gång efter denna varning från Gud antog Satan ormens gestalt och trädde in i Eden. Han sade till Eva att ”han hade själv ätit av den förbjudna frukten, och tack vare det hade han fått förmågan att tala” (Ellen White: Det var mycket gott, s. 37). Hon skulle därför också få fördelar av det.

`Läs 1 Mos. 3:1–4. Om du sätter dig i Evas situation, varför skulle dessa ord låta övertygande?`

Utifrån den mänskliga logikens perspektiv lät ormens argument mer övertygande än Guds ord. För det första fanns det ännu inga belägg för synd och död i den naturliga världen. För det andra hade ormen ätit den förbjudna frukten och inte tagit skada av den. Varför skulle då Eva hålla sig från att göra det? Guds bud verkade för restriktivt och meningslöst.

När Eva valde mellan två motsägelsefulla alternativ ignorerade hon tyvärr tre viktiga principer:

- människans förnuft är inte alltid det tryggaste sättet att värdera andliga ting; 
- Guds ord kan verka ologiskt och meningslöst för oss men är alltid rätt och tillförlitligt; och 
- det finns saker som inte är onda eller felaktiga i sig, men Gud har valt dem som prov på vår lydnad.

Vi bör inse att Evas erfarenhet i Edens trädgård inte är en enstaka händelse i tiden. Varje dag och varje stund behöver vi välja mellan Guds ord (som för många kan vara impopulärt) och den omgivande kulturens förföriska lockelser. Våra val har eviga konsekvenser.

`Kan du ge några exempel på hur Bibelns klara undervisning motsäger världens sätt att tänka?`