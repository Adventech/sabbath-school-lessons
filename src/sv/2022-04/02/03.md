---
title:  Bedragen av ormen
date:  03/10/2022
---

`Läs 1 Mos. 3:1–7. Vilka kriterier använde Eva för att välja mellan Guds och ormens ord?`

1 Mos. 3 är ett av de tydligaste exemplen på frestelsens psykologi. Gud hade varnat Adam och Eva att om de åt den förbjudna frukten skulle de med säkerhet dö (1 Mos. 2:16, 17). I ormens gestalt använde Satan flera retoriska strategier för att vilseleda Eva till synd.

För det första generaliserade han Guds förbud. Han frågade henne: ”Har Gud verkligen sagt att ni inte får äta av något träd i trädgården?” (1 Mos. 3:1). Evas motargument var att förbudet bara gällde det specifika trädet, för om de skulle äta av det eller röra vid det skulle de dö.

Sedan motsade Satan detta. Han hävdade kategoriskt: ”Ni kommer visst inte att dö!” (1 Mos. 3:4).

Till slut anklagade Satan Gud för att avsiktligt ha hållit väsentlig kunskap från henne och hennes man: ”Gud vet att den dag ni äter av frukten öppnas era ögon, och ni blir som gudar med kunskap om gott och ont” (1 Mos. 3:5).

Evas nyfikenhet ledde henne till Satans lockande mark. Där blev hon tvungen att bestämma sig om hon ville förbli trogen mot Guds restriktion eller acceptera Satans lockelse. Hon tvivlade på Guds ord och använde sina egna sinnen – en empirisk metod: egen observation – för att fatta beslut om två motsatta påståenden.

Först såg hon det utifrån matens perspektiv: ”trädet var gott att äta av”. Sedan såg hon ur en estetisk infallsvinkel att ”det var en fröjd för ögat”. För det tredje en logisk analys: ”ett härligt träd, eftersom det skänkte vishet.” Utifrån sina egna tankar hade hon säkert goda skäl för att följa ormens ord och äta av det förbjudna trädet. Det var tyvärr vad hon gjorde.

En del menar att alla former av kunskap är bra så länge vi tar vara ”på det som är bra” (1 Thess. 5:21). Men Adams och Evas tragiska erfarenhet i Edens trädgård visar att kunskap i sig kan vara mycket skadlig. Det finns faktiskt saker som är bättre att inte veta.

`Vad lär denna berättelse oss om hur lätt det är att rationalisera och rättfärdiga syndiga val?`