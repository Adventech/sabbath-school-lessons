---
title:  Missionsnytt
date:  18/11/2022
---

#### Ingen mer rädsla

Ingen mer rädsla

Jack tillhör baimankanem-stammen i Papua Nya Guinea. Så länge Jack kunde minnas hade han och hans folk levt under en skugga av rädsla och försummelse i Jiwakaprovinsen.

Det är inget fel på själva provinsen. Den centralt belägna provinsen är en vacker plats att bo. Den ligger i en mycket bördig dal där det finns en lång flod med strömmande vatten som tillgodoser folkets behov. I den rika jorden växer ett överflöd av grödor, främst kaffe och te.

Men livet var ändå mycket svårt för folket som tillhörde Jacks stam. Många av hans och hans släktingars och vänners försörjningsmöjligheter slets sönder av en till synes ändlös cykel av hat, våld, gräl om markrättigheter och andra interna konflikter.

Som en följd av stridigheterna fick stammen inte tillgång till några statliga tjänster. Ingen fick tillgång till läkare, sjuksköterskor eller övrig hälsovård. Barnen gick inte i skolan. Det skickades inga poliser för att upprätthålla lag och ordning i området. Vägarna underhölls inte och blev fruktansvärt förfallna.

Jack och hans folk fick acceptera sådana förhållanden som sin normala vardag. De levde verkligen under en lång, mörk skugga som de själva hade skapat.

Men en dag skulle det oväntat komma en förändring. Total Member Involvement är ett initiativ taget av Adventistsamfundet och uppmuntrar varje adventist att leda någon till Jesus.

Församlingsmedlemmar kom till området och ledde bibelstudier för Jack och hans folk. Bibelstudierna följdes av en serie evangeliska möten. När Jack och hans folk läste Bibeln lade de sitt missnöje och sina gräl åt sidan. Människor gav sina hjärtan till Jesus och blev döpta. Adventisterna höll en speciell fredsceremoni för att förena en gång krigande klaner.

Jack blev förvånad över förändringen. Han säger: ”Jag tackar den lokala adventistförsamlingen för deras framgångsrika program med evangeliska möten, dop och en färgglad fredsceremoni som rörde vid mångas hjärtan. Mödrarna och systrarna grät glädjetårar när de stod bredvid sina bröder, makar och söner som slöt fred med varandra. Fredsceremonin kommer att gå till mitt folks historia.”

Jack kunde säga som Paulus: ”Detta budskap är tillförlitligt och i sin helhet värt att ta emot. Kristus Jesus kom ju hit till världen för att rädda syndare, och bland dem är jag den störste. Men jag fick förbarmande, för att Kristus skulle visa vilket oändligt tålamod han har med mig och göra mig till en förebild för dem som kommer till tro på honom och får evigt liv” (1 Tim. 1:15, 16, nuBibeln).

Gåvorna som vi ger detta kvartal till speciella missionsprojekt kommer bl.a. att bidra till att sända Hope Channel-TV och Hope FM-radio i Jacks land Papua Nya Guinea. Människor i hela landet kommer att kunna höra om Jesus kärlek, hopp och fred.