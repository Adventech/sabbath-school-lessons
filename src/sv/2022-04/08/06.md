---
title:  Ett evigt möte
date:  17/11/2022
---

`Läs 1 Kor. 15:51–55. Vilket ”mysterium” förklarar Paulus?`

Vissa populära förkunnare menar att detta ”mysterium” (1 Kor. 15:51) är ”det hemliga uppryckandet” av församlingen, som tros ske under de sju åren som föregår Kristus härliga återkomst. I ”det hemliga uppryckandet” rycks trogna kristna plötsligt, tyst och i hemlighet, upp till himlen, medan alla andra står undrande över vad som har hänt med dem. Folk kan plötsligt befinna sig i en förarlös bil då föraren ryckts upp till himlen, och ”allt som är kvar är deras kläder”. Bestsellern Left Behind med sina 16 volymer och fyra filmer förespråkar denna undervisning och utsätter miljoner människor för den.

Men ingen bibeltext stöder en distinktion mellan uppryckande och Jesus återkomst. Det ”mysterium” som Paulus talar om är helt enkelt förvandlingen av de levande rättfärdiga för att de ska förena sig med de uppståndna rättfärdiga vid Kristus andra ankomst. Detta är ”uppryckande”. Något ”hemligt uppryckande” finns inte, eftersom Jesus återkomst kommer att vara synlig för alla som lever (Upp. 1:7), och både de dödas uppståndelse och de levandes förvandling sker när basunen ljuder vid Kristus återkomst (1 Kor. 15:51, 52).

Kristus andra ankomst innebär det mest häpnadsväckande mötet någonsin. De levande rättfärdiga förvandlas, ”i ett nu, på ett ögonblick” (1 Kor. 15:51, 52). När Guds röst hörs förhärligas de. Nu görs de odödliga, och tillsammans med de uppståndna heliga rycks de upp för att möta sin Herre i luften. Änglarna ”skall samla hans utvalda från de fyra väderstrecken, från himlens ena gräns till den andra” (Matt. 24:31).

”Små barn kommer att bäras till sina mödrars famn av heliga änglar. Vänner som länge har varit skilda genom döden blir återförenade för att aldrig mer skiljas, och för att med glädjesånger stiga upp till Guds stad tillsammans” (Ellen White: Från mörker till ljus, s. 555, 556).

`Detta är ett så häpnadsväckande löfte, något som skiljer sig från allt vi upplevt och som är svårt att fatta. Men tänk på kosmos storhet och livets oerhörda komplexitet här. Skapelsen själv vittnar om Guds förunderliga kraft. Vad lär allt detta oss om hans makt att förvandla de levande och väcka upp de döda vid Jesus andra ankomst?`