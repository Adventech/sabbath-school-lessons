---
title:  ”Och jag skall låta dem uppstå”
date:  15/11/2022
---

I ett av sina underverk hade Jesus gett mat åt femtusen människor från bara en liten mängd bröd och fisk (Joh. 6:1–14). När Jesus insåg att folkmassan tänkte göra honom till kung (Joh. 6:15) for han med sina lärjungar till andra sidan av Galileiska sjön. Men dagen därpå följde folkmassan honom dit, och han höll en kraftfull predikan om livets bröd, med särskild betoning på det eviga livets gåva (Joh. 6:22–59).

`Läs Joh. 6:26–51. Hur förknippade Jesus det eviga livets gåva med de rättfärdigas slutliga uppståndelse?`

I sin predikan lyfte Jesus fram tre grundläggande tankar om evigt liv. För det första identifierade han sig själv som ”det bröd som kommer ner från himlen och ger världen liv” (Joh. 6:33, 58). Genom sina ord ”Jag är [grek. ego eimi] livets bröd” (Joh. 6:35, 48) presenterade Jesus sig själv som den store ”JAG ÄR” i Gamla testamentet (2 Mos. 3:14). För det andra förklarade Jesus att evigt liv kan försäkras i honom: ”den som kommer till mig” och ”den som tror på mig” (Joh. 6:35) ska ha denna välsignelse. Till slut kopplade Jesus samman odödlighetens gåva med den slutliga uppståndelsen och försäkrade sina åhörare tre gånger: ”jag skall låta dem uppstå på den sista dagen” (Joh. 6:40, 44, 54).

Jesus gav också detta häpnadsväckande löfte: ”Sannerligen, jag säger er: den som tror har evigt liv” Joh. 6:47). Alltså är det eviga livets gåva redan en verklighet här och nu. Det innebär dock inte att den troende aldrig ska dö, eftersom själva uttrycket ”jag skall låta dem uppstå” förutsätter att man kommer tillbaka till livet efter att man dött.

Bilden är klar. Utan Kristus har ingen evigt liv. Men även efter att vi har tagit emot Kristus och har en övertygelse om evigt liv fortsätter vi att vara dödliga och drabbas därmed av den naturliga döden. Vid sin andra ankomst väcker Jesus oss och ger oss där och då den odödlighetens gåva som redan varit vår. Gåvan är försäkrad, inte på grund av själens naturliga odödlighet utan på grund av Jesus rättfärdighet som vi får del av genom tron på honom.

`Fundera över Jesus ord att om du tror på honom har du (redan nu) evigt liv! Hur hjälper detta underbara löfte dig att hantera den smärtsamma nuvarande, om än temporära, verkligheten: dödligheten?`