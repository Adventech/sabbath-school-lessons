---
title:  När Guds basun hörs
date:  16/11/2022
---

Thessalonikerna var övertygade om att evigt liv bara skulle ges dem som levde fram till Jesus återkomst. ”De troende hade noga vakat över sina vänners liv för att de inte skulle dö och gå miste om välsignelsen som de såg fram emot att få när deras Herre kom. Men en efter en hade deras älskade tagits ifrån dem. De troende i Thessalonike hade känt ångest när de hade betraktat sina dödas ansikten för sista gången. De hade knappast vågat hoppas att de skulle få möta dem i ett framtida liv” (Ellen White: Genom vatten och eld, s. 196).

`Läs 1 Thess. 4:13–18. Hur korrigerade Paulus denna missuppfattning?`

Av gammal vana tenderar man att läsa in mer i ”då skall Gud också genom Jesus föra till sig de avlidna tillsammans med honom” (1 Thess. 4:14) än vad texten säger. Många som tror på själens naturliga odödlighet föreslår att Kristus vid sin andra ankomst för med sig från himlen de rättfärdiga dödas själar som redan är där hos Gud. Dessa själar kan förenas med sina respektive uppståndna kroppar. En sådan tolkning är dock inte i harmoni med Paulus övergripande undervisning om ämnet.

Läs t.ex. följande: ”Anledningen till att de kristna i Thessalonike kan ha hopp när de sörjer sina avlidna församlingsmedlemmar är att Gud ’skall föra till sig’ dem, dvs. låta de avlidna troende uppstå och få dem att närvara vid Kristus återkomst, för att de ska vara ’tillsammans med honom’. Det innebär att de avlidna troende inte kommer att på något sätt åsidosättas vid Kristus parousia utan vara ’tillsammans med honom’ på ett sådant sätt att de får samma del som de levande troende i härligheten som förknippas med hans återkomst” (Jeffrey A. D. Weima: 1–2 Thessalonians, Baker Exegetical Commentary on the New Testament, Grand Rapids, MI: Baker Academic, 2014, s. 319).

Om de rättfärdigas själar redan var med Herren i himlen skulle Paulus inte behöva nämna den slutliga uppståndelsen som det kristna hoppet. Han skulle bara ha kunnat nämna att de rättfärdiga redan var med Herren. Men i stället säger han att de som har avlidit i Kristus (1 Thess. 4:14) ska uppstå från de döda vid tidens slut.

Hoppet om uppståndelsen vid tidens slut gav de sörjande thessalonikerna tröst. Samma hopp kan hjälpa oss att med förtröstan möta de smärtfyllda stunder då dödens kalla grepp tar våra nära och kära från oss.