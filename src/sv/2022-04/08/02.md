---
title:  Hoppet bortom detta liv
date:  13/11/2022
---

Antikens grekiska historiker Herodotos (400-t. f.Kr.) skrev om en stam som vid ett barns födelse påbörjade en tid av sorg eftersom de förutsåg lidandet som det nyfödda barnet skulle komma att möta om det levde till vuxen ålder. Hur främmande ritualen än kan kännas för oss finns där en viss logik.

Tusentals år senare stod det i en annons i Amerika på det tidiga 1900-talet: ”Varför leva när du kan bli begravd för tio dollar?”

Livet kan vara hårt nog, vet vi, även om vi tror på Gud och hoppet om evigheten. Men tänk hur hårt det är för dem som inte har något hopp bortom den korta och ofta problemfyllda existensen här. Många sekulära författare har skrivit om den mänskliga existensens meningslöshet, då vi alla inte bara dör utan också lever med insikten att vi kommer att dö. Denna insikt gör att hela det mänskliga livsprojektet som ofta är hårt och sorgligt är meningslöst i sig själv. En tänkare beskrev människan som ingenting mer än ”bitar av försvinnande kött och förmultnande ben”. Ganska makabert, men återigen svårt att argumentera emot.

Naturligtvis har vi i motsats till allt detta det bibliska löftet om evigt liv i Jesus. Det är detta som är nyckeln: vi har detta hopp i Jesus och det som hans död och uppståndelse erbjuder oss. Vad skulle vi annars ha för hopp?

`Läs 1 Kor. 15:12–19. Vad säger Paulus här om hur nära relaterad Kristus uppståndelse är med hoppet om vår egen uppståndelse?`

Paulus är tydlig: vår uppståndelse är oskiljaktigt bunden till Kristus uppståndelse. Om vi inte uppstår, då har inte han uppstått, och om han inte har uppstått, så – ? ”Då är er tro meningslös, och ni är ännu kvar i era synder.” Med andra ord: när vi dör förblir vi döda för evigt. Då är allting meningslöst. Paulus säger i 1 Kor. 15:32: ”Om de döda inte uppstår, låt oss äta och dricka, ty i morgon skall vi dö.”

Om vår nuvarande materiella existens som protoplasma kol-baserade celler är allt som finns, och våra kanske sjuttio år (om vi har tur; kanske mer om vi inte röker eller äter för mycket snabbmat) är allt vi någonsin får, är vi i ett ganska tufft läge. Inte undra på att Ellen White säger: ”Himlen är värd allt för oss, och om vi går miste om himlen går vi miste om allt” (Sons and Daughters of God, s. 349).

`Tänk på hur dyrbart vårt hopp och vår tro är. Varför behöver vi, genom Guds nåd, göra allt vi kan för att bevara det?`