---
title:  Odödliga maskar?
date:  27/11/2022
---

`Jämför Mark. 9:42–48 och Jes. 66:24. Hur förstår du uttrycket att ”maskarna inte dör” (Mark. 9:48)?`

Somliga tolkar att grekiskans singularform ”mask” (Mark. 9:48) syftar på att de ondas själar eller andar efter döden flyger till helvetet där de aldrig dör utan plågas för evigt.

Men denna tolkning återspeglar inte den bibliska tanken om dödens omedvetna tillstånd och ignorerar också den gammaltestamentliga bakgrunden till denna text. Faktum är att ”singularformen ’mask’ används kollektivt för ’maskar’ och betyder inte en enskild mask. Den syftar på maskar som äter den förmultnande kroppen” (Robert G. Bratcher and Eugene A. Nida: A Translator’s Handbook on the Gospel of Mark, London: United Bibles Societies, 1961, s. 304).

I Mark. 9:48 citerar Jesus Jes. 66:24: ”Man skall gå ut och beskåda liken efter dem som förbröt sig mot mig: maskarna i dem skall aldrig dö och elden aldrig slockna. Den synen blir en fasa för alla.”

Denna skräckinjagande metaforiska scen skildrar ett stridsfält där Guds fiender ligger döda och förstörda på marken. Kroppar som inte är förtärda av elden äts upp av maskar, eller kanske kommer maskarna först och sedan elden. I vilket fall som helst antyds inget över huvud taget om någon själ som kommer undan förstörelsen av kroppen och flyger till helvetet.

Men ”maskar” som aldrig dör? Det metaforiska språkbruket från Jes. 66:24 (som citeras i Mark. 9:48) antyder inte att maskarna är odödliga. Betoningen är att maskarna inte lämnar sitt utplåningsuppdrag ofullbordat. Med andra ord fortsätter de att äta de ondas kroppar tills de är utplånade. Guds trogna barn ska däremot bo med glädje i ”den nya himlen och [på] den nya jorden” och tillbe Gud inför honom (Jes. 66:22, 23). Med tanke på så motsatta öden är det inte underligt att Jesus sade att det vore långt bättre att komma in i Guds rike utan någon viktig del av sin kropp, hand eller fot eller t.o.m. öga, än att ha en fullkomlig kropp men bli uppäten av maskar och förtärd av en eld (se Mark. 9:42–48).

`Slutligen är vi antingen helt räddade eller totalt förlorade. Det finns ingenting där emellan. Vi kan antingen ha evigt liv eller gå ett evigt fördärv till mötes. Vilka val står du inför idag? Hur påverkar denna verklighet av evigt liv eller evigt fördärv dina val?`