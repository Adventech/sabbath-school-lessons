---
title:  Helvetets eld
date:  28/11/2022
---

Genom tiderna har många blivit rädda för att plågas i ett evigt brinnande helvete. Allt för många välmenande förkunnare har målat upp förskräckliga beskrivningar av helvetets lågor i syftet att rädda människor. Men vad säger Bibeln egentligen om helvetets eld?

`Läs Mal. 4:1 och Jud. 7. Hur kan dessa texter hjälpa oss att förstå tanken om ”evig eld” eller att, som Jesus uttryckte det, de förlorade ska kastas ”i den eviga elden” (Matt. 18:8) eller ”i den eld som aldrig slocknar” (Mark. 9:43)?`

Ordet ”evig” (hebr. `olam, grek. aionios, substantiv ”evighet” aion) har olika betydelser beroende på sammanhanget. T.ex. utrycker ordet oändlighet i samband med Gud (”den evige” i 5 Mos. 33:27). När det relateras till människor (”för alltid” i 2 Mos. 21:6) begränsas det till människans livslängd. När det beskriver eld (Matt. 18:8; 25:41) innebär det att elden brinner tills den helt har förtärt det som ska brännas. Detta innebär att ”evig eld” är evig i bemärkelsen att den förtär de onda fullständigt och oåterkalleligt, så att ”varken rot eller gren blir kvar” (Mal. 4:1).

Teorin om de ondas eviga straff har allvarliga konsekvenser. Om de onda straffas för evigt utplånas ondskan aldrig. Människans liv kommer från Gud (5 Mos. 32:39; Ps. 36:10), och han ”önskar inte den gudlöses död” (Hes. 33:11). Varför skulle han då fortsätta att ge de onda liv i oändlig plåga? Skulle det inte vara mer förnuftigt för honom att bara göra slut på deras existens? Om de onda straffas ”efter sina gärningar” (Upp. 20:12), varför skulle ett kort människoliv då få ett oändligt straff?

Alla bibeltexter om ”evig eld” bör ses syfta på ”den brinnande sjön” efter de tusen åren i Upp. 20. Det är alltså obibliskt att tala om ett evigt brinnande helvete som redan skulle finnas.

`Hur olycklig elden än är, vad lär sanningen om elden oss om Guds kärlek, särskilt i kontrast mot tanken om en evig plåga?`