---
title:  Ett paradis med själar utan kroppar?
date:  30/11/2022
---

Även om protestanter inte tror på skärselden tror många ändå att de rättfärdigas själar redan njuter av paradisets glädje inför Gud. Vissa menar att dessa ”själar” bara är andar utan kropp; andra tror att de är andar utan kropp men täckta av en härlighetskropp.

Vad man än tror om de levande dödas metafysiska tillstånd underminerar dessa läror Bibelns lära om de dödas uppståndelse och dom. Varför skulle uppståndelse och dom (Upp. 20:12–14) behövas om de rättfärdigas själar redan var i paradiset?

`Läs Apg. 2:29, 34, 35 och 1 Kor. 15:16–18. Hur belyser dessa texter de dödas tillstånd och väntan på uppståndelse?`

Bibeln lär att alla som redan är i himlen förvandlades levande, som Henok (1 Mos. 5:24) och Elia (2 Kung. 2:9–11) eller uppstod från de döda som Mose (Jud. 9) och de som uppstod med Kristus (Matt. 27:51–53).

Som vi redan sett är anspelningen på själarna ”under altaret” som ropade till Gud för hämnd (Upp. 6:9–11) bara en metafor om rättvisa och bevisar inte teorin om själens naturliga odödlighet. För övrigt låter det knappast som att dessa människor njuter av sin eviga lön. I själva verket är graven de dödas viloplats, och de är omedvetna under väntan på uppståndelsen då deras existens ska återupprättas. Inga döda, inte ens de rättfärdiga, är själar utan kropp svävande runt omkring i himlen, i tålmodig väntan på förening med sina kroppar vid uppståndelsen.

Vad skulle dessutom Paulus annars ha talat om i 1 Kor. 15:18 när han säger att om de döda inte uppstår ”Då är också de som har avlidit i tron på Kristus förlorade”? Hur skulle de kunna gå förlorade om de redan var i himlens salighet och har dött för länge sedan? En central och avgörande lära i Nya testamentet, de dödas uppståndelse vid Kristus återkomst, görs om intet och blir meningslös av den falska läran att de döda förflyttar sig till sin eviga lön direkt efter sin död.

`På vilka sätt kan du hjälpa människor att förstå att de döda sover i jorden och att detta verkligen är goda nyheter, eftersom de verkligen vilar och inte känner någon smärta eller några lidanden?`