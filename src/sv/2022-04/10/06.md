---
title:  Den bibliska uppfattningen
date:  01/12/2022
---

`Läs 1 Joh. 5:3–12. Varför begränsar aposteln Johannes ”evigt liv” till dem som är i Kristus?`

Bibelns lära om människans villkorliga odödlighet, i motsats till den obibliska tanken om själens naturliga odödlighet, uttrycks särskilt i 1 Joh. 5:11, 12. För att förstå denna betydelsefulla text behöver vi komma ihåg att bara Gudomen ”ensam är odödlig” (1 Tim. 6:16) och är den enda källan till liv (Ps. 36:10; Kol. 1:15–17; Heb. 1:2).

När synden kom in i världen genom Adams och Evas fall (1 Mos. 3) kom de och alla deras efterkommande under den fysiska dödens förbannelse och gick miste om det eviga livet. Men vår kärleksfulle Gud lade en frälsningsplan för människorna, för att de åter skulle få evigt liv, det liv som hade varit deras från början. Som Paulus skrev: ”liksom han före världens skapelse har utvalt oss i honom till att stå heliga och fläckfria inför sig i kärlek” (Ef. 1:4).

Aposteln Paulus förklarar: ”Om en enda mans [Adams] överträdelse betydde att döden fick herravälde genom denne ende”, så ska nu det eviga livets dyrbara gåva bli tillgänglig för alla ”tack vare en enda, Jesus Kristus” (Rom. 5:17). Paulus hänvisar otvetydigt till en bokstavlig Adam som drog synden och döden in i den här världen. Ingenting i Bibeln blir begripligt utan en bokstavlig Adam som genom sin överträdelse förde in synden och döden till vår värld.

Aposteln Johannes tillägger därför: ”Gud har gett oss evigt liv, och det livet finns i hans son. Den som har hans son har livet. Den som inte har Guds son har inte livet” (1 Joh. 5:11, 12).

Hela bilden blir klarare i ljuset av Jesus ord: ”alla som ser Sonen och tror på honom skall ha evigt liv. Och jag skall låta dem uppstå på den sista dagen” (Joh. 6:40), och: ”Jag är uppståndelsen och livet. Den som tror på mig skall leva om han än dör” (Joh. 11:25).

Detta innebär att evigt liv är en Guds gåva genom Kristus, garanterat redan nu men fullbordat först vid de rättfärdigas uppståndelse. Slutsatsen är mycket enkel: om evigt liv bara garanteras dem som är i Kristus, då har inte de som inte är i Kristus något evigt liv (1 Joh. 5:11, 12). Tanken om själens naturliga odödlighet garanterar där-emot evigt liv åt alla, antingen i paradiset eller i helvetet, även åt dem som inte är i Kristus. Hur populär denna lära än är, är den inte biblisk.