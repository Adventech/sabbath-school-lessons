---
title:  Den förste av de avlidna
date:  10/11/2022
---

`Läs 1 Kor 15:20 i ljuset av 5 Mos. 26:1–11. I vilken bemärkelse talar Paulus om den uppståndne Kristus som ”den förste av de avlidna”?`

Att offra ”det första du skördar” var en gammal israelitisk jordbrukspraxis med djup religiös betydelse. Det var ett heligt erkännande av Gud som den nådige Givaren som anförtrott sina förvaltare mark där växter växte och mognade för skörd (se 2 Mos. 23:19; 34:26; 3 Mos. 2:11–16; 5 Mos. 26:1–11). De första gåvorna från skörden antydde att skörden inte bara började utan visade också skördens kvalitet.

Wayne Grudem menar att ”när Paulus kallar Kristus för ’den förste/förstlingen’ (grek. aparche) använder han en bild från jordbruket för att visa att vi ska bli som Kristus. Såsom ’den första frukten’ eller den första smaken av mognande säd visar hurdan resten av skörden ska bli för det sädesslaget, så visar Kristus som ’den förste’ hurdana våra uppståndelsekroppar ska bli i Guds slutliga ’skörd’ när han väcker upp oss från de döda och för oss fram till honom” (Wayne Grudem: Systematic Theology, Grand Rapids, MI: Zondervan, 1994, s. 615).

Det är värt att tänka på att Jesus kom ut ur graven i en förhärligad människokropp, men han bar fortfarande märkena från sin korsfästelse (Joh. 20:20, 27). Betyder det att Guds uppståndna barn på samma sätt bär fysiska märken från sina egna lidanden? Ska aposteln Paulus i sin härlighetskropp bära ”en tagg som sticker” (2 Kor. 12:7) och ”Jesu märken” (Gal. 6:17)?

Fram till sin död skulle Paulus ”bära i sin kropp märkena av Kristus härlighet, i sina ögon, som hade blivit förblindade av det himmelska ljuset [se Apg. 9:1–9]” (Ellen White: The Story of Redemption, s. 275). Men detta innebär inte att han eller någon annan förhärligad och återlöst ska uppstå med märkena av sitt eget lidande (jfr 1 Kor. 15:50–54). I fråga om Kristus ”ska han alltid bära märkena från sitt lidande. Varje ärr efter spikarna återger berättelsen om människans återlösning och det dyra pris den köptes för” (Ellen White: Early Writings, s. 179). Det är hans märken som garanterar oss att våra för alltid är borta.

`Kristus kommer för alltid att bära ärren efter sin korsfästelse. Vad uppenbarar det om Guds kärlek till oss och vad det kostade att rädda oss? Hur visar det också hur mycket Gudomen satsat på oss för att rädda oss?`