---
title:  ”Han har uppstått”
date:  07/11/2022
---

Kristus seger över Satan och hans onda makter försäkrades på korset och bekräftades av den tomma graven. ”När Jesus lades i graven triumferade Satan. Han vågade hoppas att Frälsaren inte skulle kunna återta sitt liv. Han krävde att få Jesus kropp och ställde ut sin vakt omkring hans grav och försökte hålla kvar Jesus som fånge. Han blev bittert arg när hans änglar flydde då den himmelske budbäraren kom. När han såg hur Jesus kom ut ur graven som segrare visste han att hans rike skulle få ett slut, och att till slut måste han själv dö” (Ellen White: Messias, s. 732). Även om människan Jesus dog hade han i sin gudomlighet makten att bryta dödens band.

`Läs Matt. 28:1–6; Joh. 10:17, 18; Rom. 8:11. Vem var direkt inkopplad i Jesus uppståndelse?`

Under sin verksamhet i Samaria-Perea sade Jesus att han själv hade makt att ge sitt liv och få det tillbaka igen (Joh. 10:17, 18). Till Marta sade han: ”Jag är uppståndelsen och livet” (Joh. 11:25). Andra texter talar om hans uppståndelse som ett Guds verk (Apg. 2:24; Rom. 8:11; Gal. 1:1; Heb. 13:20). Även en mäktig ängel från Herren var involverad i denna härliga händelse (Matt. 28:1, 2).

Matt. 28:11–15 visar däremot ledarnas meningslösa och dåraktiga försök att fortsätta kämpa mot Jesus. Den romerska vaktstyrkan berättade för ledarna ”om allt som hade hänt” (Matt. 28:11). Underförstått finns i berättelsen att de hade förstått att graven var tom. Om inte, vad skulle deras ord betyda? En ängel kom ner från himlen, flyttade bort stenen, satte sig på den, och vakterna skakade? Sedan var graven tom. Kanske trodde de att ängeln hade tagit Jesus kropp medan de låg medvetslösa? Kanske gjorde lärjungarna det? Eller någon annan? Vad som än hände var Jesus kropp uppenbarligen borta.

Att en ängel kom ner från himlen, att männen skakade av fruktan och att graven var tom bör ha varit tillräckligt oroande för de religiösa ledarna. Men att de gav ”soldaterna en stor summa pengar” (Matt. 28:12) för att tysta ner dem antyder att vad soldaterna än sagt dem så störde det dem djupt. Vad de talade om var naturligtvis Jesus uppståndelse.

`Det finns de som föraktar tanken att de första som såg Kristus uppstånden var kvinnor. Varför? På vilka sätt är denna sanning en symbol för vad som skulle komma: förkunnelsen av evangeliet och ett rike utan åtskillnad mellan grupper?`