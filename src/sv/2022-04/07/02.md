---
title:  En förseglad grav
date:  06/11/2022
---

Kristus uppdrag tycktes vara över (och misslyckat) i och med hans död på korset. Satan lyckades få Judas att förråda Frälsaren (Luk. 22:3, 4; Joh. 13:26, 27) och översteprästerna och de äldste att kräva hans död (Matt. 26:59; 27:20). Efter att Jesus gripits ”övergav alla lärjungarna honom och flydde” (Matt. 26:56). Petrus förnekade honom tre gånger (Matt. 26:69–75). Nu låg Jesus i en klippgrav som var stängd med en stor och beseglad sten och bevakad av romerska soldater (Matt. 27:57–66). ”Hade han [Satan] kunnat skulle han ha hållit Kristus inlåst i graven” (Ellen White: Manuscript Releases, vol. 12, s. 412).

Under sin jordiska verksamhet hade Kristus förutsagt både sin död på korset och sin uppståndelse. Med dåtida språkbruk, enligt vilket även en del av en dag stod för en hel dag, sade Jesus: ”liksom profeten Jona var i den stora fiskens buk i tre dagar och tre nätter skall Människosonen vara i jordens inre i tre dagar och tre nätter” (Matt. 12:39, 40). Vid andra tillfällen underströk Jesus att han skulle dödas men uppstå igen på tredje dagen (Matt. 16:21; 17:22, 23; 20:17–19). Översteprästerna och fariseerna var medvetna om dessa ord och gjorde vad de kunde i hopp om att hindra ett eventuellt rykte om hans uppståndelse.

`Läs Matt. 27:62–66. På vilka sätt bidrog dessa handlingar bara till att senare ge världen mer belägg för Jesus uppståndelse?`

Alla säkerhetsåtgärder för att hålla Jesus i graven gjorde hans seger över döden och ondskans makter ännu större eftersom allt gjordes för att det aldrig skulle hända.

Dessa män hade säkert också hört om Jesus underverk och även sett några av dem. Ändå trodde de att en bevakad grav kunde hindra en fortsättning på berättelsen om Jesus.

Dessutom: att sätta vakter runt omkring graven ifall – vad? Skulle lärjungarna ha mod att först stjäla kroppen och sedan hävda att Jesus hade uppstått från de döda? När folket sedan skulle fråga var är den uppståndne Jesus, vad skulle de säga: Bara tro oss.

Om inte annat visade deras agerande hur rädda översteprästerna var för Jesus, även efter hans död. Kanske fruktade de innerst inne att han kanske ändå skulle uppstå.