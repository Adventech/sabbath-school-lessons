---
title:  Missionsnytt
date:  11/11/2022
---

#### Från meningslöshet till hopp

De fem ungdomarna kände att livet verkligen var orättvist. De hade mist sina föräldrar i aids, och livet som hade börjat positivt med familj och hopp om en framtid blev snart nattsvart. Allt kändes så fruktansvärt orättvist! Varför hade just de drabbats? Varför hade just deras föräldrar dött? Vad var det för mening med livet?

Det som gjorde det hela ännu svårare var att när föräldrarna dog hade deras släktingar roffat åt sig barnens hem och mark – det enda som fanns kvar för att dessa unga flickor och pojkar skulle kunna förändra någonting i livet. Nu bodde de på ett barnhem.

Barnhemmet var fattigt, och det hände att de unga kunde gå utan mat i flera dagar. De fick arbeta för att hjälpa de yngre barnhemsbarnen. De fick städa, ta hand om trädgården, laga mat och passa de minsta. Var det så här deras liv skulle fortsätta?

Redan år 2019 började ADRA Lesotho arbeta på barnhemmet med dessa unga människor. Man började med att ge dem yrkesutbildning. Men ännu viktigare var det  att någon berättade för dem att visst var livet orättvist, men det är inte hopplöst! De kunde förändra sina liv trots de orättvisor de hade fått gå igenom.

Alla fem har nu fått yrkesutbildning och har börjat arbeta. För första gången har de fått egna pengar att använda till det de själva vill. De har upptäckt att de kan någonting, och det har tänts ett hopp i dem – hopp om en ljusare framtid.

Projektet som hjälpte ungdomarna heter Training of Trainers (Utbilda utbildare). Det stöds av ADRA Sverige och riktar sig främst till unga människor som har drabbats av hiv eller aids. Ungdomarna kan själva vara drabbade, eller de kan ha förlorat sina föräldrar i sjukdomen. Projektet ser inte bara till att ungdomar blir testade för att så snabbt som möjligt få behandling om de behöver det. Det ger dem också yrkesutbildning och kunskaper om hur de kan starta egna verksamheter som kan ge dem försörjning.

När Jesus vandrade på jorden såg han till människornas behov. Han såg om de var hungriga, behövde tröst eller uppmuntran. Det var först efter att han hade tagit hand om deras fysiska och emotionella behov som han kunde be dem att följa honom. Han vände deras känslor av meningslöshet till hoppfullhet. ADRA arbetar mycket på samma sätt. Vi ser till människors fysiska behov och ger dem sedan också hopp om en ljusare framtid. ADRA förändrar världen – ett liv i taget!