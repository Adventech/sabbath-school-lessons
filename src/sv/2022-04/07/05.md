---
title:  Den uppståndne Kristus vittnen
date:  09/11/2022
---

`Läs Joh. 20:11–29 och 1 Kor. 15:5–8. Hur reagerade lärjungarna när de först mötte den uppståndne Kristus?`

De två änglarna vid den tomma graven talade om för Maria från Magdala och några andra kvinnor att Jesus hade uppstått (Matt. 28:1, 5–7; Mark. 16:1–7; Luk. 23:55; 24:1–11). Men snart visade sig Jesus själv för dem, och de tillbad honom (Matt. 28:1, 9, 10; Joh. 20:14–18). Han visade sig också för Petrus (Luk. 24:34; 1 Kor. 15:5) och de två lärjungarna på vägen till Emmaus vilkas hjärtan brann när han talade till dem (Mark. 16:12; Luk. 24:13–35). När Jesus kom till den övre salen var lärjungarna först förskräckta och rädda men fylldes sedan med glädje och förundrade sig över vad som hade hänt (Luk. 24:33–49; Joh. 20:19–23). En vecka senare kom Jesus återigen till samma rum utan att öppna dörrarna, och då trodde även Tomas på hans uppståndelse (Joh. 20:24–29).

Under de fyrtio dagarna mellan hans uppståndelse och himmelsfärd ”visade han sig för mer än femhundra bröder vid ett och samma tillfälle” samt för Jakob (1 Kor. 15:6, 7). Jesus kom till några lärjungar vid Galileiska sjön, åt frukost med dem och talade sedan med Petrus (Joh. 21:1–23). Jesus kan ha visat sig också vid andra tillfällen (Apg. 1:3) innan han visade sig en sista gång vid sin himmelsfärd (Luk. 24:50–53; Apg. 1:1–11). Paulus betraktade också sig själv som ett vittne för den uppståndne Kristus som visade sig för honom på vägen till Damaskus (1 Kor. 15:8; jfr Apg. 9:1–9).

När de övriga lärjungarna först berättade för Tomas som inte varit närvarande att de hade sett den uppståndne Herren reagerade han: ”Om jag inte får se spikhålen i hans händer och sticka fingret i spikhålen och sticka handen i hans sida tror jag det inte” (Joh. 20:25). En vecka senare, när Jesus åter visade sig för lärjungarna och Tomas nu var med dem, sade Jesus till honom: ”Räck hit ditt finger, här är mina händer; räck ut din hand och stick den i min sida. Tvivla inte, utan tro!” (Joh. 20:27). Då bekände Tomas: ” ’Min Herre och min Gud.’ Jesus sade till honom: ’Du tror därför att du har sett mig. Saliga de som inte har sett men ändå tror’ ” (Joh. 20:29).

`”Saliga de som inte har sett men ändå tror.” Även om du inte själv har sett den uppståndne Kristus, vilka skäl har du för din tro på honom?`