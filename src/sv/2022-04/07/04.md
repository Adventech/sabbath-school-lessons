---
title:  Många uppstod
date:  08/11/2022
---

`”Då brast förhänget i templet i två delar, uppifrån och ända ner, jorden skakade och klipporna rämnade, och gravarna öppnade sig. Många kroppar av avlidna heliga uppväcktes, och efter hans uppståndelse lämnade de sina gravar och gick in i den heliga staden och kunde ses av många” (Matt. 27:51–53). Vad lär denna oerhörda berättelse oss om Jesus död och uppståndelse och vad de åstadkom?`

En jordbävning markerade Jesus död (Matt. 27:50, 51) och en annan hans uppståndelse (Matt. 28:2). När Jesus dog: ”Jorden skakade och klipporna rämnade, och gravarna öppnade sig. Många kroppar av avlidna heliga uppväcktes, och efter hans uppståndelse lämnade de sina gravar och gick in i den heliga staden och kunde ses av många” (Matt. 27:51–53). Dessa heliga uppstod förhärligade som vittnen för Jesus egen uppståndelse och som förebilder för dem som ska uppstå i den slutliga uppståndelsen. Därmed fick många judar redan efter Jesus uppståndelse kraftfulla bevis för tron på hans uppståndelse och för att ta emot honom som sin Frälsare, vilket många gjorde, många präster medräknade (se Apg. 6:7).

”Under sin verksamhet hade Jesus uppväckt döda till liv. Han hade uppväckt änkans son i Nain, synagogföreståndarens dotter och Lasarus. Men de hade inte blivit klädda i odödlighet. När de hade kommit tillbaka till livet hade döden fortfarande makt över dem. Men de som kom fram ur sina gravar vid Jesus uppståndelse uppstod till evigt liv. De for upp med honom som hans segerbyte … De här människorna gick in i staden och uppenbarade sig för många. De förklarade att Jesus hade uppstått från de döda, och att de hade blivit uppväckta med honom. På det sättet blev den dyrbara sanningen om uppståndelsen odödliggjord” (Ellen White: Messias, s. 734).

Mänskligt sett hade översteprästerna och de äldste många fördelar. De hade religiös makt över nationen och kunde även övertyga romerska makthavare och folkmassor om att de skulle hjälpa dem med deras sammansvärjningar. Men de glömde att Gud som har makt gör som han vill (Dan. 4:32). Deras lögner motsade och omintetgjorde existensen av dessa uppståndna heliga.

`Varför kan vi, oavsett hur illa det kan vara nu, förtrösta på Guds slutgiltiga seger för oss när vi fortfarande kämpar i den fallna världen?`