---
title:  ”Dina döda skall få liv igen”
date:  19/10/2022
---

`Läs Jes. 26:14, 19. Vad är kontrasten mellan de som ska utplånas för evigt (Jes. 26:14; se även Mal. 4:1) och de som ska få evigt liv (Jes. 26:19)?`

Jesajas bok presenterar en grundläggande kontrast mellan Guds majestät och människans skörhet (se Jes. 40). Fastän vi är som gräset som torkar och blomman som vissnar består Guds ord för evigt (Jes. 40:6–8). Trots människans syndfullhet är dock Guds räddande nåd tillgänglig för alla och gäller även hedningar som går in i hans förbund och håller sabbaten (Jes. 56).

I Jesajas bok utvidgas hoppet om uppståndelsen markant. I tidigare bibelhänvisningar till uppståndelsen utgick man från ett mer personligt perspektiv (Job 19:25–27; Ps. 49:16; 71:20), men profeten Jesaja talar om den och inkluderar både sig själv och de troendes förbundsgemenskap (Jes. 26:19).

I Jes. 26 finns en kontrast mellan de onda och de rättfärdiga. Å ena sidan förblir de onda döda, utan att någonsin föras tillbaka till livet igen, åtminstone efter ”den andra döden” (Upp. 21:8). De förgörs fullständigt, och deras minne utplånas för evigt (Jes. 26:14). Denna text understryker att det inte finns några överlevande själar eller andar som fortsätter att leva efter döden. När Herren talar om de ondas slutgiltiga förintelse, som kommer senare, säger han att de onda ska brännas upp så att ”varken rot eller gren blir kvar” (Mal. 4:1).

Å andra sidan ska de rättfärdiga döda uppstå för att få sin välsignade lön. Jes. 25:8 säger att Herren Gud ”skall utplåna döden för alltid. Herren Gud skall torka tårarna från alla kinder.” I Jes. 26:19 finner vi följande: ”Dina döda skall få liv igen, deras kroppar skall uppstå. Vakna och jubla, ni som vilar i mullen! Ty din dagg är en ljusets dagg, du låter den falla över skuggornas land.” Alla rättfärdiga som uppstått ska delta i den glädjefest som Herren har förberett för alla folk (Jes. 25:6). Den slutgiltiga uppståndelsen ska föra samman alla rättfärdiga från alla tider, dina nära och kära medräknade som dött i Kristus.

`Föreställ dig hur det hade varit om vi inte hade något hopp, någon visshet, eller något skäl att tro att vår död var mer än bara slutet för allting för oss. Och än värre, att alla som någonsin känt oss var borta, och snart skulle det bli som om vi aldrig hade funnits till och vårt liv aldrig betytt någonting för någon. Hur ser kontrasten ut mellan detta öde och det hopp vi har?`