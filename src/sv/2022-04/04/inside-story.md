---
title:  Missionsnytt
date:  21/10/2022
---

#### Rånad men välsignad

En 81-årig man som nyligen hade blivit adventist blev rånad i Nya Zeeland. Rånet stärkte inte bara hans tro utan gav honom också möjlighet att berätta för rånarna om Jesus.

En natt gjorde tre tonåringar inbrott i Richards hem i Whangarei, Nya Zeelands nordligaste stad. Richard sov när en av tonåringarna klättrade in genom hans sovrumsfönster och gick förbi hans säng för att öppna ytterdörren och släppa in de andra.

Vanligtvis sover Richard lätt och vaknar vid minsta lilla ljud. Men den natten sov han djupt medan pojkarna plundrade hans hem.

Han sov fortfarande när pojkarna tog bilnycklarna, hoppade in i bilen i hans garage och körde iväg med skrikande däck. Men en granne hörde oljudet och sprang över till Richards hus.

Grannen knackade på Richards dörr. Inget svar. Han knackade lite hårdare. Till slut vaknade Richard.

”Din bil har precis blivit stulen”, sa grannen.

I stället för att bli upprörd kände Richard lättnad när han såg det tomma garaget. Han var bara glad över att Gud hade skyddat honom från att bli skadad.

Tjugo minuter senare kom polisen. De hade hittat Richards bil med nycklarna kvar i låset, och spårhundar hade följt pojkarnas doft till ett hus som låg cirka två kilometer bort. Polisen överlämnade Richards stulna ägodelar.

Men det var inte slutet på berättelsen.

Richard träffade de tre tonåringar tre gånger. Att möta sitt offer var en del av deras straff. Richard blev förvånad när han fick veta om deras bakgrund. Ingen av deras föräldrar följde med till mötena. Pojkarna bodde antingen hos en farfar eller en moster. Richard blev rörd när alla tre pojkarna ärligt bad om ursäkt.

”Det är era första brott”, sa han till dem. ”Jag gillar inte vad ni gjorde, men jag förlåter er, och jag hoppas att ni kommer att lära er av detta. Jag vill inte ha upprättelse.”

Men pojkarna försökte ändå att rätta till det som de hade gjort mot Richard. En av dem rensade bort svartmögel och mossa från hans trottoar. Han bakade också en tårta och gav den till Richard.

Richard sa att erfarenheten stärkte hans tro. Han sa att det faktum att han inte hade vaknat under rånet var ett underverk. Han har svagt hjärta efter att ha drabbats av en hjärtinfarkt två år tidigare.

”När man lever ensam och är i 80-årsåldern är man mer känslig för allt som händer under natten”, säger han. ”Jag är säker på att Gud var där den natten och skyddade mig, för om jag hade vaknat och sett någon i mitt rum hade nog inte mitt hjärta klarat av chocken.”

Richard säger också att berättelsen slutade lyckligt eftersom han känner sig välsignad av de möjligheter han har fått att lära känna pojkarna och uppmuntra dem att fatta bättre val i livet.

Ett av detta kvartals speciella missionsprojekt är att producera en serie animerade filmer baserade på Vägen till Kristus, Messias och Från mörker till ljus. Målet är att hjälpa pojkar och flickor i Nya Zeeland och andra Stillahavsländer att få veta mer om Jesus.