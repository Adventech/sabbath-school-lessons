---
title:  Jag vill skåda Gud
date:  16/10/2022
---

`Läs Job 19:25–27 och jämför det med Joh. 1:18 och 1 Tim. 6:16. När och under vilka omständigheter förväntade Job sig att se Gud?`

Livet är inte rättvist. Vi ser det särskilt när de ”rättfärdiga” lider och de ”gudlösa” har framgång (se Ps. 73:12–17; Mal. 3:14–18). T.ex. var Job ”en oförvitlig och rättrådig man som fruktade Gud och skydde allt ont” (Job 1:1). Ändå tillät Gud att Satan angrep honom på flera förödande sätt. Fysiskt drabbades hans kropp av en smärtsam sjukdom (Job 2:1–8). Materiellt förlorade han stora delar av sin boskap och egendom (Job 1:13–17). Från sitt hushåll förlorade han tjänare och till och med sina egna barn (Job 1:16, 18). Emotionellt var han omgiven av vänner som anklagade honom för att vara en obotfärdig syndare som förtjänade allt han mötte (Job 4:1–5:27; 8:1–22; 11:1–20, osv.). Till och med hans hustru sade: ”Håller du fortfarande fast vid din oförvitlighet? Förbanna Gud och dö!” (Job 2:9).

Job insåg inte att frågan om hans rättfärdighet blivit epicentrum för en djup kosmisk strid mellan Gud och Satan. Påverkad av dessa strider önskade Job att han aldrig hade fötts (Job 3:1–26). Ändå ger han uttryck för villkorslös trohet mot Gud. Se Job 1:21, 22.1 Även inför tanken att hans liv snart skulle sluta vidhöll han sin övertygelse att döden inte skulle ha sista ordet. Även om han skulle dö hade han en stark övertygelse: ”Jag vet att min befriare lever och till sist skall träda fram på jorden. Här, med min kropp, vill jag skåda Gud” (Job 19:25–27). ”Detta är en otvetydig glimt av uppståndelsen” (The SDA Bible Commentary, vol. 3, s. 549).

Vilket härligt hopp mitt i en sådan tragedi! Omgiven av sjukdom och smärta, ekonomisk kollaps, sociala anklagelser och emotionellt nedbruten kunde Job fortfarande se fram emot den dag då han skulle uppstå från de döda och se sin älskade Befriare. Jobs ord om uppståndelsen var faktiskt fyllda av samma övertygelse som Martas ord till Jesus flera hundra år senare: ”Jag vet att han skall uppstå vid uppståndelsen på den sista dagen” (Joh. 11:24). Likt Marta måste Job gripa tag i detta löfte genom tro, trots att Marta till skillnad från Job snart skulle få ett kraftfullt faktiskt bevis för sin tro.

`Hur kan vi lita på Gud även mitt bland livets svåra orättvisor?`

1  Det engelska studiet citerar i första hand Job 13:15 som är svår att översätta. Våra

svenska biblar återger den mest troliga översättningen utifrån den hebreiska grundtexten: ”Må han döda mig, jag väntar inget annat, jag vill ändå försvara mig inför honom.” FB2015 har en fotnot där det står: ”Andra handskrifter: ’Se, han får döda mig, jag hoppas ändå på honom’.” Red.amn. Namnet Lucifer används traditionellt för att beskriva Satan innan han föll. Namnet finns dock inte i Bibelns grundtext utan infördes i översättningen av Jes. 14:12 när den latinska översättningen Vulgata gjordes i slutet av 300-talet e.Kr. Red.amn.