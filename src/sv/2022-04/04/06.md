---
title:  De som sover i mullen
date:  20/10/2022
---

Som vi kommer att se talar Nya testamentet en hel del om de dödas uppståndelse. Som vi har sett står det också om den i Gamla testamentet. Människorna då hade samma hopp om uppståndelsen som vi har. Marta som levde på Jesus tid hade redan det hoppet (Joh. 11:24). Utan tvekan hade judarna en viss kunskap om uppståndelsen i den sista tiden, även om inte alla trodde på den. (Se Apg. 23:8.)

`Läs Dan. 12. Vilket uppståndelsehopp finns i denne store profets bok?`

Dan. 12 hänvisar till Mikael, ”den store änglafursten”, vars identitet varit mycket omdiskuterad. Eftersom var och en av synerna i Daniels bok kulminerar i en manifestation av Kristus och hans rike, bör det vara fallet även här. I Daniels bok finner vi hänvisningar till samma gudomliga väsen i ”härens furste” (8:11), ”den högste fursten” (8:25), ”smord till furste” (9:25), och ”Mikael” (12:1). Vi kan alltså identifiera Mikael som Kristus.

De texter ur Gamla testamentet som vi hittills sett på (Job 19:25–27; Ps. 49:16; 71:20; Jes. 26:19) talar alla om de rättfärdigas uppståndelse. Men Dan. 12 talar om både de rättfärdigas och de orättfärdigas uppståndelse. ”Många av dem som sover i mullen skall vakna, några till evigt liv, andra till skam och evig fasa” (Dan. 12:2).

Många anser att versen talar om en specifik uppståndelse av vissa människor, rättfärdiga och orättfärdiga, vid Jesus återkomst.

”Gravarna öppnas och ’många som sover i mullen ska vakna, några till evigt liv och andra till förakt och evig skam’ (Dan. 12:2). Alla som har dött i tron på den tredje ängelns budskap uppstår ur graven förhärligade, för att höra Guds fridsförbund med dem som har hållit hans lag. Också de ’som genomborrat honom’ (Upp 1:7), de som hånade och förlöjligade honom i hans dödskamp, och de värsta motståndarna till hans sanning och hans folk uppstår, för att få se honom i härlighet och bevittna den ära som han bevisar dem som varit lojala och lydiga mot honom” (Ellen White: Från mörker till ljus, s. 550).