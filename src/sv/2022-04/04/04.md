---
title:  ”Upp ur djupen”
date:  18/10/2022
---

`Läs Ps. 71. Vad menade psalmisten när han bad Gud att ”dra mig upp ur djupen” [ordagrant ”jordens djup”, övers. anm.] (Ps. 71:20)?`

I Ps. 49 fann vi ett gripande uttryck för uppståndelsehoppet, i kontrast mot de dåraktigas förtröstan på sin rikedom. I Ps. 71 söker psalmisten trygghet och hopp från Gud när han är omgiven av fiender och falska anklagare som säger att Gud har övergett honom (Ps. 71:10, 11).

Mitt i sina prövningar finner psalmisten tröst när han minns hur Gud tagit hand om honom i det förflutna. För det första inser han att Gud har uppehållit honom sedan hans födelse och varit hans styrka från moderlivet (Ps. 71:6). Sedan säger han att Gud har fostrat honom alltsedan hans ungdom (Ps. 71:17).

Övertygad om att Gud var hans klippa och borg ber psalmisten: ”Var min klippa dit jag kan fly, borgen där jag finner räddning. Ja, du är min klippa och min borg” (Ps. 71:3). ”Stöt inte bort mig på min ålderdom, överge mig inte när krafterna sviker” (Ps. 71:9). ”Gud, dröj inte långt borta! Min Gud, skynda till min hjälp!” (Ps. 71:12). Sedan tillägger han: ”Svåra öden har du låtit drabba mig, men du skall ge mig liv på nytt och åter dra mig upp ur djupen” (Ps. 71:20).

Uttrycket ”ur djupen” skulle kunna förstås bokstavligt och syfta på psalmistens kommande uppståndelse. Men sammanhanget verkar tala för en bildlig beskrivning av psalmistens tillstånd av djup depression, som om han hade hamnat i jordens djup (jfr Ps. 88:6; 130:1). Man skulle kunna säga att ”det är i första hand bildspråk men också en antydan till en fysisk uppståndelse” (Andrews Study Bible, not till Ps. 71:20).

Till sist är det viktigt att inse att hur vår situation än är så finns Gud där. Han tar hand om oss. Ytterst står vårt hopp inte till detta livet utan till det kommande, det eviga livet som vi har i Jesus efter uppståndelsen vid hans återkomst.

`Alla har vi stunder av fruktansvärt missmod. Hur kan då tankar på hur Herren har varit med dig i det förflutna hjälpa dig att gå vidare i tro och förtröstan i stunder då han verkar vara långt borta?`