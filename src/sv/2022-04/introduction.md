### Om döden och döendet: vårt framtidshopp

Gud skapade människorna för att de skulle njuta av det eviga livet i en kärleksfull relation med honom och hans skapelse. Men detta förstördes av syndens gåtfulla uppkomst i himlen (Jes. 14:12–15; Hes. 28:12–19; Upp. 12:7–12) och Adams och Evas fall som följde (1 Mos. 3:1–19; Rom. 5:12). Tragiskt nog drabbade döden inte bara människosläktet utan också allt annat liv. Uttryck för döden kan vi i dag se i de fallande löven från träden, i blommor som vissnar i vasen, våra oskyldiga husdjurs ångestladdade död, och när våra nära och kära brutalt tas från oss. Vår värld är full av lidande och tårar som inte torkas.

I sin längtan efter en bättre värld har människor målat upp åt sig mångahanda ”paradis” där de skulle vilja leva. T.ex. publicerade den engelske novellisten James Hilton 1933 sin bok Lost Horizon som några år senare kom ut som film med samma namn. Filmen visar ett flygplans kamp när bränslet tar slut och planet till slut kraschar i de snötäckta Himalayabergen. Piloten dör, men de fem andra som överlever dras ur vraket och förs av en grupp tibetaner till den paradisiska dalen Shangri-La. Isolerade från yttervärlden växer invånarna i kärlek och visdom och lever ett nästan odödligt liv i bestående harmoni och glädje. Naturligtvis är det bara fiktion. 

Som dödliga människor behöver vi trygghet nu och hopp för framtiden. Det konstaterades på ett bra sätt av den schweiziske teologen Emil Brunner: ”Vad syre är för lungorna är hoppet om mening för människans liv. Utan syre kommer döden genom kvävning, utan hopp begränsas mänskligheten av att de inte kan andas, desperation tar över, vilket leder till förlamning av de intellektuella och andliga krafterna, med en känsla av meningslöshet och mållöshet i tillvaron. Som den mänskliga organismen är beroende av tillgång till syre är människans öde beroende av tillgång till hopp” (Emil Brunner: Eternal Hope, London: Lutterworth Press, 1954, s. 7). Det bibliska hoppet uppehåller oss verkligen under existentiella kriser som vi möter på vår färd mot evigheten.

I motsats till det fiktiva Shangri-La i Lost Horizon följer vårt hopp inte ”några skickligt hopdiktade sagor” (2 Pet. 1:16). Det är grundat på Guds trovärdiga löfte om en fullkomlig värld där inga tårar, ingen smärta eller död finns mer (Upp. 21:1–5). Detta dyrbara löfte inspirerade den apostoliska församlingen och har vidhållits och omhuldats av många kristna genom århundraden. Detta löfte har aldrig mist sin kraft utan ger oss mening och mål i livet här och nu. Det ger oss förtröstan för framtiden. Det försäkrar oss att våra nära och kära som dött i Kristus till slut ska uppstå från de döda och ärva det eviga livet.

Det här bibelstudiematerialet handlar om den stora striden mellan gott och ont utifrån två huvudteman. Det ena är ursprunget till den befintliga synden och döden. Det andra är Guds pågående verk för att lösa dessa problem och föra världen tillbaka till dess ursprungliga fullkomliga tillstånd. En särskild vikt läggs vid människans dödliga natur och att uppståndelsen är vad som leder till odödligheten. Vi borde egentligen inte frukta döden eftersom Kristus dött för oss och besegrat dödens makt. Vi försäkras att han ”har nycklarna till döden och dödsriket” (Upp. 1:18).

Det här kvartalet ska vi utforska det smärtsamma temat döden, dock genom de hoppets glasögon som Jesus ger.