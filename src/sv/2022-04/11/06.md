---
title:  Skepnader och andra uppenbarelser
date:  08/12/2022
---

I likhet med nekromanti förekommer det demoniska gestaltningar av döda människor och andra demoniska uppenbarelser. De kan anta formen av en avliden familjemedlem, vän eller vem som helst. Både den fysiska formen och rösten är lik den avlidnes. Alla dessa sataniska bedrägerier används för att vilseleda dem som inte är fast grundade i Guds Ord. Ellen White varnade: ”De lögnens andar som personifierar apostlarna motsäger det som dessa skrev under den helige Andes inflytande när de var på jorden” (Från mörker till ljus, s. 479), och än mer: ”Som kronan på verket i detta stora, bedrägliga drama kommer Satan att framställa sig som Kristus” (s. 536).

`Läs 2 Kor. 11:14, 15; Ef. 6:10–18. Vad bör vara vårt skydd mot sådana demoniska bedrägerier?`

Aposteln Paulus varnar oss: ”Ty det är inte mot varelser av kött och blod vi har att kämpa utan mot härskarna, mot makterna, mot herrarna över denna mörkrets värld, mot ondskans andekrafter i himlarymderna” (Ef. 6:12). Vi kan bara skyddas mot dessa bedrägerier om vi har tagit på oss ”Guds rustning” som beskrivs i Ef. 6:13–18.

Sataniska skepnader och uppenbarelser kan vara mycket skrämmande och bedrägliga, men de kan inte vilseleda dem som beskyddas av Gud och är rotade i Guds Ord. Utifrån ett läromässigt perspektiv vet de som tror på Bibelns undervisning om människans villkorliga odödlighet att alla upplevda uppenbarelser av eller kommunikation med de döda inte är sanna och kan vara av sataniskt ursprung och därför behöver förkastas genom Guds starka nåd. Återigen: hur kraftfull och till synes verklig en manifestation än är behöver vi alltid stå fasta vid att de döda sover i graven.

Men föreställ dig att du har mist en älskad och du tror att denne uppenbarar sig för dig. Uttrycker kärlek till dig. Säger hur mycket han/hon saknar dig. Säger saker som bara han/hon vet. Säger sig nu vara på en bättre plats. Om man inte är absolut grundad på vad Bibeln lär om tillståndet i döden, tänk hur lätt man kan luras av sådant, särskilt när man vill tro det också. I bästa fall kan det vara former av önsketänkande.

`Vad betyder det att ta på sig ”Guds rustning”? Hur kan vi göra det till en daglig erfarenhet inom alla områden i våra liv och inte bara när det gäller den sista tidens villfarelser?`