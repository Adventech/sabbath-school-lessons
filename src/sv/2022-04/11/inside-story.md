---
title:  Missionsnytt
date:  09/12/2022
---

#### Gud utrustar den han kallar

Frank uppfostrades som en bortskämd pojke i södra Stilla havet i Vanuatu. Som den enda sonen i sin fars andra äktenskap blev han favoritsonen, precis som pojken Josef i bibelberättelsen. Och precis som i Josefs fall ledde detta till svartsjuka och problem med äldre halvbröder från faderns första äktenskap.

Frank var olycklig hemma men trivdes vid Aore Adventist Academy där han gick i skolan. Men medan han gick i gymnasiet blev han sjuk och blev inlagd på sjukhus. När han blev frisk fick han inte åka tillbaka till skolan för att gå färdigt gymnasiet.

Hemma i byn var han som alla andra som saknade kunskaperna som behövdes för att få ett jobb. Men en sak som Frank hade tyckt särskilt mycket om i adventistskolan var snickerilektionerna. Han hade lärt sig att göra möbler. Han kom ihåg lektionerna och började försörja sig genom att tillverka enkla möbler och hus.

Åren gick. Frank gifte sig och fick barn. Men han slutade tillverka möbler och förlitade sig på att andra skulle försörja familjen. Han fru blev arg på honom och sa till honom att skaffa arbete.

Var skulle Frank hitta ett jobb? I desperation en natt föll han på knä och bad till Gud om hjälp.

En kort tid senare erbjöd en äldre halvbror, Ken, honom ett snickerijobb på en kokosnöts- och kakaofarm.

Senare anställde en konservfabrik honom som underhållsarbetare. När konservfabriken gick i konkurs startade Franks arbetsledare ett eget företag och erbjöd honom kommersiellt byggarbete.

Frank blev framgångsrik, men han glömde Gud. Han glömde sin desperata bön om arbete och sitt bönesvar.

Tills en natt. Frank drömde om sin mormor. I drömmen lovade hon att han skulle bli en framgångsrik affärsman och äga sitt eget företag, men på villkor att han inte glömde bort Gud.

När Frank vaknade bestämde han sig för att ge sitt hjärta till Gud. Han började gå i kyrkan varje sabbat.

Inom några år hade hans dröm gått i uppfyllelse. Frank blev ägare till ett framgångsrikt bygg- och snickeriföretag med flera anställda. Men villkoret var att han inte glömde bort Gud. Och det fanns något viktigt han fortfarande behövde göra. Han måste åka hem till byn för att sluta fred med sina halvbröder och resten av familjen.

När han kom till byn upptäckte Frank att hans halvbröder hade byggt en liten adventistkyrka av enkelt byggmaterial som de hade kunnat få tag i lokalt. Maranatha ASI hade donerat material för att bygga en större kyrka, men projektet var oavslutat. Frank ställde villigt upp för att hjälpa till att designa och bygga en större kyrka.

Frank mådde bra av att bygga ett hus åt Gud. Han längtade efter att göra mer. Så han fortsatte att reparera och slutföra oavslutade kyrkbyggnadsprojekt på Vanuatus 83 öar. Idag finansierar han många kyrkbyggnadsprojekt med vinster från sitt företag.

Frank säger att kyrkbyggnadsprojekten har gett hans liv mening.

”Jag är så tacksam mot Gud för att han använde den enkla outbildade bypojke som jag var och gjorde mig till en kvalificerad yrkessnickare som kan bygga kyrkor åt honom”, säger han.