---
title:  Mystik
date:  04/12/2022
---

Vår värld har översköljts av starka vågor av mystik. Ordet ”mystik” är komplext och omfattar mycket varierande idéer. Utifrån ett religiöst perspektiv antyder ordet en förening av individen och det gudomliga eller det absoluta i någon form av andlig upplevelse eller trans. Detta karakteriserar t.o.m. tillbedjan i vissa kyrkor. Fenomenet kan variera till sin form och intensitet men tenderar alltid att ersätta det skrivna Gudsordets auktoritet med människans egna subjektiva upplevelser. I vilket fall som helst förlorar Bibeln mycket av sin läromässiga funktion, och den kristne blir sårbar för sina egna subjektiva upplevelser. Denna sorts subjektiva religion ger inget skydd mot något bedrägeri, särskilt inte mot den sista tidens bedrägerier.

`Läs Matt. 7:21–27. Vad betyder det, i ljuset av Jesus egna ord, att bygga vårt andliga hus ”på berggrund” resp. ”på sand”?`

Det finns en stark tendens i den postmoderna kristna världen att tona ner relevansen av bibliska läror och betrakta dem som tjatiga ekon från en föråldrad form av religion. I denna process ersätts Jesus undervisning på ett konstlat sätt av hans person, t.ex. med hjälp av argument att vissa bibliska berättelser inte kan vara sanna eftersom Jesus, som de uppfattar honom, aldrig skulle ha tillåtit det hända som det står skrivet. Egna känslor och smaker blir kriterier för tolkning av Bibeln och för att t.o.m. direkt förneka Bibelns klara undervisning. Ofta då om lydnad för Gud, som Jesus sade var så väsentlig för att bygga huset på berggrund.

De som tror att det läromässiga saknar betydelse så länge man tror på Jesus Kristus person befinner sig på farlig mark. Kristna ledare som dömde otaliga andra kristna till döden trodde på Jesus Kristus. De som ”drivit ut demoner” i Kristus namn (Matt. 7:22) har trott på honom. ”Uppfattningen att det är likgiltigt vad människor tror är ett av Satans mest effektiva bedrägerier. Han vet att när människor tar emot sanningen därför att de älskar den, renar den sinnet. Därför söker han ständigt införa falska teorier, lögner, ett annat evangelium (Ellen White: Från mörker till ljus, s. 451).

`Hur kan vi hindra den mycket mänskliga böjelsen att låta våra känslor och önskningar få oss att göra något som är mot Guds Ord?`