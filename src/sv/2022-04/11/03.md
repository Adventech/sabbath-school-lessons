---
title:  Nära döden-upplevelser (NDU)
date:  05/12/2022
---

Bland de mest populära moderna argumenten som används för att ”bevisa” teorin om själens naturliga odödlighet är ”nära döden-upplevelser”. I sin bok Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975), presenterar Raymond A. Moody, Jr., resultaten från sitt fem år långa studium av fler än etthundra människor som varit ”kliniskt döda” men återuppvaknat. Dessa människor hävdar att de sett en kärleksfull och varm ljusvarelse innan de återvänt till livet. Detta har betraktats som ”spännande belägg för att människans ande lever vidare efter döden” (bokomslag). Under årens lopp har många liknande böcker getts ut som förespråkar samma tanke.

`Läs uppståndelseberättelserna i 1 Kung. 17:22–24; 2 Kung. 4:34–37; Mark. 5:41–43; Luk. 7:14–17; Joh. 11:40–44. Vilka av dem talar om någon sorts medveten tillvaro under tiden dessa uppväckta var döda? Varför är svaret viktigt?`

Alla nära döden-upplevelser som presenteras i modern litteratur handlar om människor som betraktats som kliniskt men inte verkligen döda, i motsats till Lasaros som varit död i fyra dagar och vars kropp redan börjat förmultna (Joh. 11:39). Varken Lasaros eller någon annan av dessa uppväckta på Bibelns tid nämnde något om några upplevelser av livet härefter, vare sig i paradiset, skärselden eller helvetet. Det är förvisso ett argument från tystnad men i full överensstämmelse med Bibelns undervisning om de dödas omedvetna tillstånd.

Men vad kan vi säga om ”nära döden-upplevelser” som så ofta berättas om i dag? Om vi accepterar Bibelns undervisning om det omedvetna tillståndet i döden (Job 3:11–13; Ps. 115:17; 146:4; Pred. 9:10) återstår huvudsakligen två alternativ: antingen är det en naturlig psykokemisk hallucination under extrema omständigheter, eller också kan det vara en övernaturlig, satanisk, bedräglig upplevelse (2 Kor. 11:14). Sataniskt bedrägeri skulle faktiskt vara förklaringen, särskilt eftersom dessa människor i vissa fall talat med sina avlidna släktingar. Men det kan vara en kombination av de båda.

Detta bedrägeri är så dominant och så övertygande för många att det är viktigt att vi verkligen håller fast vid undervisningen i Guds Ord, oavsett vilka upplevelser vi eller andra kan ha som går mot vad Bibeln lär.

`Det är fascinerande hur NDU ofta kommer under någon sorts ”vetenskaplig” täckmantel. Vad lär detta oss om hur försiktiga vi behöver vara även med det som vetenskapen säger sig ”bevisa”?`