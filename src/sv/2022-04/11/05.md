---
title:  Nekromanti och tillbedjan av förfäderna
date:  07/12/2022
---

Ordet ”nekromanti” kommer från grekiskans nekros (död) och manteia (orakel). Det har praktiserats sedan forntiden och är ett sätt att aktivt framkalla de dödas andar för att få kunskap, ofta om framtiden. Dyrkan av förfäder är däremot en sedvänja där man vördar avlidna släktingar eftersom de fortfarande betraktas som familj och vilkas andar tros kunna påverka de levandes förehavanden. Dessa hedniska sedvänjor kan vara mycket attraktiva för dem som tror på en odödlig själ och som saknar sina avlidna nära och kära.

`Läs 1 Sam. 28:3–25. Vilka andliga lärdomar mot all påstådd kommunikation med de döda kan vi finna i Sauls erfarenhet med andeskåderskan i En-Dor?`

Bibeln säger tydligt att alla spiritister, medier, spåkvinnor/spåmän och alla utövare av svartkonst var en skändlighet för Herren och straffades med döden (3 Mos. 19:31; 20:6, 27; 5 Mos. 18:9–14). I enlighet med denna lag hade Saul utplånat alla medier och spiritister från Israel (1 Sam. 28:3, 9).

Men efter att ha förkastats av Herren gick Saul själv till den kanaaneiska staden En-Dor för att rådfråga en andeskåderska (1 Sam. 28:6, 7, 15; jfr Jos. 17:11; Ps. 83:11). Han bad henne att mana fram den avlidne profeten Samuel, som såg ut att komma upp svept i en mantel och talade med Saul (1 Sam. 28:13–19). Den bedrägliga ande som låtsades vara Samuel sade till Saul: ”I morgon skall du och dina söner vara hos mig” (1 Sam. 28:19). Den bedrägliga anden som förutsade Sauls död tog Samuels skepnad för att söka bekräfta den obibliska tanken om själens naturliga odödlighet. Det var ett kraftfullt bedrägeri, men Saul borde ha vetat bättre än att låta sig bli inblandad i något som han tidigare hade fördömt.

Mer än två århundraden senare skrev profeten Jesaja: ”Man säger till er: ’Fråga de dödas andar och spådomsandarna, de som väser och stönar!’ – Ja, skall inte ett folk fråga sina gudar, be de döda om budskap och undervisning för de levandes skull? – Så talar de för vilka ingen gryning finns” (Jes. 8:19, 20; se även 19:3).

`Hur ofta gör vi inte något som vi vet är fel när vi är under stress? Varför är tro, bön och lydnad för Guds Ord vårt enda säkra försvar även mot oss själva?`