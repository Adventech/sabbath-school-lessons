---
title:  I Guds närvaro
date:  27/12/2022
---

Bibeln säger att Gud ”bor i ett ljus som ingen kan nalkas” (1 Tim. 6:16). Betyder det att de heliga i himlen aldrig får se Gud Fadern? Nej. Det är ganska uppenbart att det syftar på människor efter syndafallet, för det finns flera antydningar i Bibeln om att de heliga faktiskt ska se Gud i himlen och på den nya jorden.

`Läs Matt. 5:8; 1 Joh. 3:2, 3 och Upp. 22:3, 4. Vad säger dessa texter oss om hur det ska bli att få se Gud?`

Samme apostel Johannes som skrev att ”ingen har någonsin sett Gud” (Joh. 1:18) säger också att vi får ”se honom sådan han är” (1 Joh. 3:2, 3). Det kan diskuteras om dessa texter syftar på Gud Fadern eller Kristus. Men allt tvivel försvinner i och med Kristus egna ord: ”Saliga de renhjärtade, de skall se Gud” (Matt. 5:8). Vilket privilegium för de återlösta att få tillbe Gud i hans tempel! Men det överlägsna privilegiet är att få se hans ansikte.

”Guds folk får den stora förmånen att öppet få umgås med Fadern och Sonen. ’Nu ser vi en gåtfull spegelbild’ (1 Kor. 13:12). I naturen och i hans sätt att handla med människorna ser vi ett återsken av Guds bild. Men då ska vi se honom ansikte mot ansikte utan någon slöja som döljer denna bild för oss. Vi ska stå inför hans ansikte och se hans härlighet” (Ellen White: Från mörker till ljus, s. 582).

Lägg märke till att i dagens texter finns en koppling mellan renhet och att få se Gud. De ”renhjärtade” ska få se honom; den som vill se honom ”renar sig själv liksom han är ren” (1 Joh. 3:3). Vad dessa texter visar är att Gud behöver göra ett verk i oss nu för att förbereda oss för himlen.

Sist och slutligen garanteras vårt tillträde till himlen och den nya jorden genom Jesus död. Vi genomgår en renande process här och nu som bidrar till vår förberedelse för vårt eviga hem. Centralt i denna förberedelse är att uthålligt ”bevara Guds bud och tron på Jesus” (Upp. 14:12).

`Läs 1 Pet. 1:22–25 och Upp. 7:14. Finns det ett samband mellan lydnad och rening? Mellan tro och rening? Hur visar vår lydnad sig?`