---
title:  Guds tempel
date:  26/12/2022
---

En del talar om himlen som sådan som Guds helgedom. Men Uppenbarelseboken hänvisar till en specifik helgedom/ett tempel i det nya Jerusalem där Guds tron och glashavet finns (Upp. 4:2–6; 7:9–15; 15:5–8). Där tillber stora skaror av heliga från alla länder, stammar, folk och språk Gud för evigt (Upp. 7:9–17).

`Jämför Upp. 7:9–15 och 21:3, 22. Hur kan vi harmoniera beskrivningen om den stora skaran återlösta som tjänar Gud ”dag och natt i hans tempel” (Upp. 7:15) och att Johannes inte såg något tempel i det nya Jerusalem (Upp. 21:22)?`

Den himmelska helgedomen/det himmelska templet har alltid varit platsen där de himmelska härskarorna tillbett Gud. Men när synden kom blev den helgedomen också platsen där frälsning erbjuds människan. ”När syndens problem är över kommer den himmelska helgedomen att återgå till sin ursprungliga funktion. I Upp. 21:22 säger Johannes att han inte längre såg något tempel i staden, för Herren Gud Allsmäktig och Lammet är dess tempel. Men betyder det att där inte längre finns ett Herrens hus dit de han har skapat kan komma och tillbe honom? Nej, så är det inte!” (Richard M. Davidson: ”The Sanctuary: ’To Behold the Beauty of the Lord’ ”, i Artur Stele, ed.: The Word: Searching, Living, Teaching, vol. 1, Silver Spring, MD: Biblical Research Institute, 2015, s. 31).

Uppenbarelseboken fäster särskild uppmärksamhet vid honom som ska tillbes och dem som tillber honom. Denna himmelska gudstjänst kretsar kring Gud och Lammet (Upp. 5:13; 7:10). Som alltid, och som det ska vara, är Kristus centrum för tillbedjan.

De som tillber ”är de som kommer ur det stora lidandet. De har tvättat sina kläder rena och gjort dem vita i Lammets blod” (Upp. 7:14). De är levande vittnen för Guds återlösande och förvandlande kraft. De lovprisar Gud för vad han är och för vad han gjort för dem.

`Läs Upp. 21:3. Vad betyder det för oss att Gud kommer att vara vår Gud och vi hans folk? Hur lever vi ut denna häpnadsväckande sanning redan nu medan vi väntar på att den ska gå i uppfyllelse?`