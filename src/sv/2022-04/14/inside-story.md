---
title:  Missionsnytt
date:  30/12/2022
---

#### Inflytelserik juicebar

Wailoaloa Beach i Nadi i Fiji är ett populärt turistmål som är känt för sitt prisvärda boende, sina restauranger och särskilt sina barer och sitt nattliv.

När covid-19 drabbade Fiji förlorade många små kaféer, snabbmatställen och restauranger längs stranden sina inkomster. En sådan plats var Bamboo Resort.

Tre lokala adventistförsamlingar samarbetade med Bamboo Resort för att öppna Bitu Wellness Bar. Det är en juicebar som även erbjuder hälso- och friskvårdsprogram som inkluderar gratis biometriska hälsokontroller, träningsprogram, fettförbränningsutmaningar och personliga måltidsplaner. Barens namn Bitu betyder ”bambu” på det lokala språket. Juicebaren blev snabbt populär bland lokalbefolkningen. Människor strömmade dit för att dricka barens goda, hälsosamma färskpressade juicer.

Församlingsmedlemmarnas bön var att baren skulle fungera som ett center som framgångsrikt uppmuntrade fijianer att vårda sin hälsa. Fiji är en plats där många människor brottas med livsstilssjukdomar, särskilt diabetes. Baren stöddes av Södra Stilla havet divisionens projekt Tiotusen tår. Detta projekt utsågs till ett speciellt missionsprojekt år 2019 och fick stöd av våra missionsgåvor. En del av projektet är att försöka öka människors intresse för och bruk av hälsosamma alternativ till alkohol.

Men sedan drabbades Fiji av en andra våg av covid-19, och myndigheterna beordrade att Bamboo Resort och juicebaren skulle stängas. I två veckor ringde kunderna dagligen för att få veta när och var juicebaren skulle öppna igen. Det som hände sedan var oväntat.

Det gifta paret som drev den närliggande Beach Escape Resort hade sett folkmassorna som dagligen strömmade in i och ut ur Bamboo Resort. De hade märkt att fler människor besökte juicebaren än spritbaren. De noterade också en minskning av alkoholrelaterade incidenter på gatorna.

Paret kontaktade adventistmedlemmarna och erbjöd sin spritbar och andra lokaler som ett friskvårdscenter. Adventisterna tackade först nej till erbjudandet, eftersom de trodde att det inte skulle fungera att driva friskvårdsverksamhet på samma plats som man serverade alkohol. Men cheferna förklarade att de ville sluta sälja alkohol helt och hållet.

All alkohol rensades ut från baren, och barutrustningen ersattes med juicepressar, mixers och frukt, grönsaker och örter. Bitu Wellness Bar var igång igen.

Församlingsmedlemmarna blev förvånade över det fantastiska sätt som Gud ledde. Juicebaren lyckades inte enbart påverka Bamboo Resorts kunder på ett positivt sätt, utan den har också förvandlat Beach Escape Resort till ett center som ger hopp och helande till samhället.

Tack för de missionsgåvor som ni gav 2019 för att stödja Södra Stilla havet divisionens Tiotusen tår-kampanj i Fiji och andra länder i södra Stilla havet. Tack för de gåvor som ni ger idag för att stödja nya projekt för att sprida evangeliet i Södra Stillahavsländerna.