---
title:  Ingen död och inga tårar mer
date:  28/12/2022
---

Tanken om den odödliga själen och lidande i ett evigt brinnande helvete är mot Bibelns undervisning att i den nya himlen och på den nya jorden ska döden ”inte finnas mer, och ingen sorg och ingen klagan och ingen smärta skall finnas mer” (Upp. 21:4). Om tanken om ett evigt brinnande helvete var sann skulle ”den andra döden” inte utplåna synden och syndarna från universum utan bara döma dem till ett oändligt helvete av sorg och klagan. I det fallet skulle universum heller aldrig bli återupprättat till sin ursprungliga fullkomlighet. Men pris ske Gud: Bibeln målar en helt annan bild!

`Läs Jes. 25:8; Upp. 7:17 och 21:4. Vilken tröst och vilket hopp kan dessa texter ge oss mitt i den här världens prövningar och lidanden?`

Livet kan vara mycket hårt, orättvist, grymt. Vissa av våra nära och kära rycks brutalt ifrån oss i dödens kalla famn. Andra kommer obemärkt in i våra liv, stjäl våra känslor och försvinner sedan som om ingenting hade hänt. Hur fruktansvärt är det inte att bli bedragen av någon vi har älskat och litat på!

Det finns stunder då vi med ett brustet hjärta kan undra om livet över huvud taget är värt att leva. Men oavsett våra sorger vill Gud alltid torka så många av våra tårar som möjligt. Men vissa av våra tyngsta tårar kommer att rinna fram till den härliga dag då döden, sorgen och klagan upphör (Upp. 21:1–5).

Vi kan förtrösta på att i den yttersta domen kommer Gud att behandla varje människa med rättvisa och kärlek. Alla våra nära och kära som dött i Kristus ska uppstå från de döda för att vara med oss för evigt. De som inte är värdiga till det eviga livet upphör till slut att finnas till, utan att behöva leva i en ”obehaglig” himmel eller i ett evigt brinnande helvete. Vår främsta tröst kommer från Guds rättvisa sätt att behandla var och en. När döden till slut upphör att finnas till utropar de återlösta med glädje: ”Död, var är din seger? Död, var är din udd?” (1 Kor. 15:54).

Herren har lovat: ”Nu skapar jag en ny himmel och en ny jord. Det som varit skall man inte mer minnas, inte längre tänka på” (Jes. 65:17). Detta innebär inte att himlen och den nya jorden är platser för minnesförlust utan snarare att det som varit inte ska underminera vår glädje.

`Hur kan vi, särskilt i svåra tider, lära oss förtröstan och i möjligaste mån glädja oss över Guds godhet och kärlek?`