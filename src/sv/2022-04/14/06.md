---
title:  Hans namn på deras pannor
date:  29/12/2022
---

`Läs Upp. 22:3–5. Hur kan vi vara övertygade om att vi är bland dem som får Guds namn skrivet på sin panna? Eller kan vi vara övertygade om det?`

Efter Adams och Evas fall kunde Gud ha utplånat de två syndarna. Men som ett uttryck för sin villkorslösa kärlek till sin skapelse upprättade Gud en nådig plan för att rädda alla som tar emot hans erbjudande. Det är vad vi förstår med ”frälsningsplan”, som fanns redan före jordens skapelse (Ef. 1:3, 4; 2 Tim. 1:9; Tit. 1:2; Upp. 13:8) men presenterades för människan först i Eden, strax efter syndafallet. Sedan uppenbarades den mer av den i förebilder och skuggor i den hebreiska helgedomstjänsten (2 Mos. 25). Till fullo uppenbarades den i Jesus liv, död och uppståndelse (se Rom. 5).

Centralt i frälsningsplanen är löftet om evigt liv, grundat på Jesus förtjänster, till alla som i tro tar emot den gåva som getts oss på korset. Såväl före korset som efter korset har frälsningen alltid varit genom tro, aldrig genom gärningar, hur mycket gärningarna än ger uttryck för vår frälsning.

`Paulus skrev om Abraham som levde långt före Kristus ankomst som ett exempel på frälsning genom tro: ”Om han blev rättfärdig genom gärningar har han något att vara stolt över. Men inte inför Gud. Ty vad säger skriften? Abraham trodde på Gud och därför räknades han som rättfärdig” (Rom. 4:2, 3). Hur hjälper denna text oss att förstå vad frälsning genom tro handlar om?`

Därför kan vi ha frälsningsvisshet om vi tagit emot Jesus och överlåtit oss till honom. Vi kan göra anspråk på hans löften, även de om ett nytt liv i honom redan nu, om vi helt förtröstar på hans förtjänster och ingenting annat. Abraham trodde, det räknades som rättfärdighet till honom, och så är det också med oss.

Detta är alltså vad det innebär att ha hans namn skrivet på våra pannor. Om vi har det skrivet där nu och inte vänder oss bort från honom, då ska det förbli skrivet där i de nya himlarna och också på den nya jorden.