---
title:  En ny himmel och en ny jord
date:  25/12/2022
---

I den antika grekiska filosofin fanns det bland vissa anhängare en uppfattning att det som är fysiskt är ont. Enligt detta sätt att tänka måste en ny himmel och en ny jord vara ett rent andligt tillstånd, fritt från alla fläckar som den fysiska världen har här. Om någonting är materiellt, menar man, kan det inte vara andligt; och om någonting är andligt kan det inte vara materiellt. Bibeln däremot talar om himlen och den nya jorden i konkreta termer men utan de begränsningar som syndens närvaro innebär.

`Läs Jes. 65:17–25; 66:22, 23; 2 Pet. 3:13 och Upp. 21:1–5. Vad är budskapet i dessa texter?`

Jesajas bok ger intressanta glimtar av hur jorden skulle ha varit om Israel som nation hade förblivit troget mot Guds förbund (Jes. 65:17–25; 66:22, 23; jfr 5 Mos. 28). Hela omgivningen med dess olika livsformer skulle ha vuxit mer och mer mot att förverkliga Guds ursprungliga plan före syndens inträde.

Planen gick dock inte som tänkt. Då gjordes en ny plan, men nu med församlingen, som bestod av judar och hedningar från alla folk (Matt. 28:18–20; 1 Pet. 2:9). Jesajas profetior kan därför också läsas på nytt utifrån församlingens perspektiv (2 Pet. 3:13; Upp. 21:1–5).

”Bibeln kallar de frälstas arv ett hemland (Heb. 11:14–16). Där leder den himmelska Herden sin hjord till levande vattenkällor. Livets träd bär frukt var månad och trädens löv ger läkedom åt folken. Där finns floder som alltid flyter, klara som kristall, och längs deras stränder kastar lummiga träd sina skuggor över vägar som är förberedda för Herrens återlösta. Vidsträckta slätter övergår i vackra höjder, och Guds berg reser upp sina stolta toppar. På dessa fridfulla slätter, bredvid dessa levande floder, ska Guds folk, som så länge varit pilgrimer och vandringsmän, finna ett hem” (Ellen White: Från mörker till ljus, s. 580, 581).

`Många författare och filosofer har klagat över den mänskliga tillvarons meningslöshet. Hur kan vi som kristna och bibeltroende försöka argumentera mot att livet är meningslöst och utan framtidshopp? Ta med dig ditt svar till studiegruppen på sabbaten.`