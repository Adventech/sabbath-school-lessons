---
title:  ”Livsanden återvänder till Gud”
date:  11/10/2022
---

`Läs 1 Mos. 2:7 och Pred. 12:1–7. Vilken kontrast kan du se i dessa texter? Hur kan de hjälpa oss att bättre förstå människans tillstånd i döden? Se även 1 Mos. 7:22.`

Som vi redan sett lär Bibeln att människan är en själ (1 Mos. 2:7), och själens existens upphör när kroppen dör (Hes. 18:4, 20).

Men hur är det med ”livsanden”? Fortsätter den inte att vara vid medvetande efter kroppens död? Många kristna tror så och försöker även bekräfta sin uppfattning med hjälp av Pred. 12:7: ”stoftet återvänder till jorden, sitt ursprung, och livsanden återvänder till Gud, som gav den.” Texten säger dock inte att anden blir kvar i ett medvetet tillstånd inför Gud.

Pred. 12:1–7 beskriver i ganska dramatiska ordalag åldrandet som kulminerar i döden. Vers 7 syftar på döden som en omvänd process av skapelsen i 1 Mos. 2:7. Som redan sagt står det om skapelseveckans sjätte dag: ”då formade Herren Gud människan av jord från marken och blåste in liv genom hennes näsborrar, så att hon blev en levande varelse” (1 Mos. 2:7). Men nu står det i Pred. 12:7: ”stoftet återvänder till jorden, sitt ursprung, och livsanden återvänder till Gud, som gav den.” Alltså: den livsande som Gud blåste in i Adams näsborrar och som han också ger alla andra människor återvänder till Gud, helt enkelt upphör att flöda in och ut genom dem.

Vi bör tänka på att Pred. 12:7 beskriver alla människors dödsprocess utan att göra någon skillnad mellan de rättfärdiga och de onda. Om alla döendes andar lever vidare som medvetna väsen i Guds närhet, är då även de onda hos Gud? Den tanken är inte i överensstämmelse med Bibeln i övrigt. Eftersom dödsprocessen är densamma för både människor och djur (Pred. 3:19, 20) är döden ingenting annat än att man upphör att vara en levande varelse. Som psalmisten säger: ”Du döljer ditt ansikte, och de blir förskräckta, du tar ifrån dem deras ande, och de dör och blir åter till mull” (Ps. 104:29).

`Vi säger ofta att döden bara är en del av livet. Varför är det fel? Vilket fantastiskt hopp hittar vi i 1 Kor. 15:26? ”Den siste fienden som förintas är döden.”`