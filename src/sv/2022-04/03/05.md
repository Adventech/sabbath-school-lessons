---
title:  ”De döda vet ingenting”
date:  12/10/2022
---

`Läs Job 3:11–13; Ps. 115:17; 146:4. Vad lär vi i dessa texter om människans tillstånd i döden?`

Vissa bibelkommentatorer menar att dessa poetiska texter (Job 3:11–13; Ps. 115:17; 146:4) inte kan användas för att beskriva människans tillstånd i döden. Det är sant att poesi ibland kan vara tvetydig och lätt bli missförstådd, men så är inte fallet här. Språket är klart och tankarna i full harmoni med vad Gamla testamentet i övrigt lär om ämnet.

I Job 3 klagar patriarken först över sin egen födelse som grunden till allt lidande. (Vem har inte i kritiska stunder önskat att han/hon inte blivit född?) Job menar att om han hade dött när han föddes skulle han nu sova och vila (Job 3:11, 13).

Ps. 115:17 definierar de dödas plats som en tyst tillvaro: ”De döda prisar inte Herren, de som farit ner i tystnaden.” Detta låter inte som att de trogna (och tacksamma) döda skulle vara i himlen och tillbe Gud.

Enligt Ps. 146 upphör individens mentala aktiviteter när hon dör: ”De ger upp andan och blir jord igen, då går deras planer om intet” (Ps. 146:4). Detta beskriver perfekt vad som händer i döden.

Pred. 9 lägger till att ”de döda vet ingenting” (v. 5) och att ”i dödsriket, dit du går, finns varken handling eller mening, vetande eller vishet” (v. 10). Dessa verser bekräftar Bibelns undervisning att de döda inte är i något medvetet tillstånd.

Bibelns undervisning om det omedvetna tillståndet i döden borde inte orsaka någon panik hos de kristna. Framför allt finns det inget evigt brinnande helvete eller någon temporär skärseld som väntar dem som dör ofrälsta. För det andra väntar en häpnadsväckande lön dem som dör i Kristus. ”För den kristne saknar döden avgörande betydelse. Jesus talar om den som om den bara varade i ett ögonblick. ’Den som bevarar mitt ord ska aldrig någonsin se döden. … [Han] ska aldrig någonsin smaka döden.’ För den kristne är döden en sömn, ett ögonblick av stillhet och mörker. Livet är dolt med Kristus i Gud, och när ’Kristus träder fram, han som är vårt liv, då ska också ni träda fram i härlighet tillsammans med honom’ (Joh. 8:51, 52; Kol. 3:4)” (Ellen White: Messias, s. 734, 735).

`Tänk på dem som dör i Kristus. De sluter sina ögon i döden, och oavsett om de ligger i graven 1 500 år eller 5 månader gör det detsamma för dem. Nästa händelse de blir medvetna om är Kristus återkomst. Hur kan man då mena att de döda har det bättre än vi har det?`