---
title:  ”En levande varelse”
date:  09/10/2022
---

`Läs 1 Mos. 1:24–27. Vilka likheter resp. skillnader kan du se mellan djuren och människan som Gud har skapat? Vad säger 1 Mos. 2:7 oss om människans natur?`

Berättelsen i Första Moseboken säger att på skapelseveckans sjätte dag skapade Herren Gud landdjuren och de första människorna, ett par (1 Mos. 1:24–27). ”Så formade Herren Gud av jord alla markens djur och alla himlens fåglar” (1 Mos. 2:19). Han formade också ”människan av jord från marken” (1 Mos. 2:7).

Även om både djuren och människan på ett liknande sätt var skapade av ”jorden” skilde sig människans skapelse från djuren på två viktiga sätt. För det första formade Gud människan materiellt ”och blåste in liv genom hennes näsborrar, så att hon blev en levande varelse” (1 Mos. 2:7). Hon var en fysisk kropp innan hon blev en levande varelse. För det andra skapade Gud människan som både man och kvinna, till gudomens egen avbild och likhet (1 Mos. 1:26, 27).

1 Mos. 2:7 förklarar vad det betyder att Gud ”blåste in liv” i Adams materiella kropp så att han förvandlades till ”en levande varelse” (hebr. nefesh chajjah), ordagrant ”levande själ”. Det innebär att ingen av oss har en själ som kan existera utanför kroppen. Nej, var och en av oss är en levande varelse eller själ. Tanken att denna ”själ” är en medveten del som kan existera utanför kroppen är hednisk, inte biblisk. Förståelsen av människans sanna natur skyddar oss från den populära tanken om en okroppslig själ och de farliga missuppfattningar som bygger på den tanken.

Ingen enskild del av människan har någon medveten existens åtskild från människan i sin helhet. Gud skapade oss på ett vördnadsväckande och underbart sätt. Vi bör inte spekulera bortom vad Bibeln faktiskt säger om denna specifika fråga. Faktum är att det inte bara är livets själva natur som är ett mysterium (vetenskapen kan fortfarande inte säga vad exakt det innebär för någonting att leva). Ett ännu större mysterium är medvetandets natur. Hur kan drygt 2,2 kg material (celler och kemikalier) i våra huvuden, hjärnan, innehålla och skapa immateriella saker som tankar och känslor? De som studerar denna tanke medger att de faktiskt inte vet.

`Vilket mirakel är inte livet! Hur kan vi visa tacksamhet och glädjas åt livets gåva och det eviga livet, som ju är ett ännu större mirakel?`