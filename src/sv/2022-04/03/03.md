---
title:  ”Det är den som syndar som skall dö”
date:  10/10/2022
---

`Läs Hes. 18:4, 20 och Matt. 10:28. [Hes. 18:4 lyder ordagrant ”Den själ som syndar skall dö”, övers. anm.] Hur kan dessa texter hjälpa oss att förstå vad människans själ är?`

Människans liv i denna syndiga värld är skört och övergående (Jes. 40:1–8). Ingenting som har besmittats av synden kan bestå för evigt. ”Genom en enda människa kom synden in i världen, och genom synden döden, och så nådde döden alla människor därför att de alla syndade” (Rom. 5:12). Döden är en naturlig konsekvens av synden och drabbar oss alla.

Här finns två viktiga bibliska tankar. Den ena är att både människor och djur dör. Som kung Salomo sade: ”Människans öde och djurens är ett och detsamma: hon dör som de. Samma livsande bor i dem båda. Människan är inte förmer än djuren. Allting är tomhet. Allt går mot samma mål: allt har kommit av jord, och allt blir jord igen” (Pred. 3:19, 20).

Den andra tanken är att en människas fysiska död innebär att hennes fysiska existens som en levande själ (hebr. nefesh) upphör. I 1 Mos. 2:16, 17 hade Gud varnat Adam och Eva för att om de skulle äta av trädet som ger kunskap om gott och ont skulle de dö.

Som ett eko från denna varning poängterade Herren i Hes. 18:4, 20: ”Det är den [själ] som syndar som skall dö.” Detta innebär två viktiga saker. Den ena är att eftersom alla är syndare är vi alla under den oundvikliga processen som innebär att vi åldras och dör (Rom. 3:9–18, 23). Den andra är att denna bibliska tanke omintetgör själens antagna naturliga odödlighet. Om själen är odödlig och lever i en annan sfär efter döden, då behöver vi egentligen inte alls dö, eller hur?

Däremot är den bibliska lösningen för dödens dilemma inte att en själ utan kropp antingen går till paradiset, till skärselden eller till helvetet. Lösningen är en slutgiltig uppståndelse för dem som har dött i Kristus. Som Jesus sade när han talade om livets bröd: ”alla som ser Sonen och tror på honom skall ha evigt liv. Och jag skall låta dem uppstå på den sista dagen” (Joh. 6:40).

`Jesus första ankomst garanterar att han ska komma tillbaka. Varför är hans återkomst så viktig för alla som tror? Vad skulle vi ha för hopp utan löftet om hans återkomst?`