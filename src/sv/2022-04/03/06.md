---
title:  Vila hos förfäderna
date:  13/10/2022
---

`Läs 1 Mos. 25:8; 2 Sam. 7:12; 1 Kung. 2:10 och 2 Kung. 22:40. Vad mer lär dessa texter om döden?`

Gamla testamentet uttrycker tanken om död och begravning på olika sätt. T.ex. står det om Abraham: ”Sedan slutade Abraham sina dagar. Han dog efter ett långt liv, gammal och mätt av år, och förenades med fäderna” (1 Mos. 25:8). Även Aron och Mose förenades med sina fäder (5 Mos. 32:50).

`Bibeln säger att både goda och onda kungar gick till samma plats vid sin död. Vad lär det oss om döden? (2 Kung. 24:6; 2 Krön. 32:33)`

Ytterligare ett sätt att beskriva döden är konstaterandet att någon ”förenades med fäderna”. Om kung Davids död står det: ”David gick till vila hos sina fäder och begravdes i Davids stad” (1 Kung. 2:10). Så beskrivs också många andra hebreiska kungars död, både trognas och otrognas.

Åtminstone tre viktiga aspekter kan identifieras i talesättet att vila hos fäderna. En är att förr eller senare kommer en tid då vi behöver vila från våra egna mödor och lidanden. En annan är att vi inte är de första som har gått den oönskade vägen eftersom våra förfäder redan har gått den före oss. En tredje aspekt är att vi genom att bli begravda nära dem inte är ensamma utan är tillsammans även i dödens omedvetna sömn. Detta kanske inte har betydelse för vissa moderna individualistiska kulturer men var av betydelse i gamla tider.

De som dör i Kristus kan bli begravda nära sina älskade, men fortfarande finns det ingen kommunikation mellan dem. De förblir omedvetna fram till den härliga dagen då de ska väckas från sin djupa sömn och återförenas med sina nära och kära som har dött i Kristus.

`Föreställ dig hur det skulle vara om de döda verkligen var medvetna och kunde se på livet här, särskilt sina älskades, som ofta lider mycket efter deras död. Varför är sanningen om döden som sömn så förtröstansfull för de levande?`