---
title:  STUDIEHJÄLP
date:  14/10/2022
---

Läs Ellen White: ”Det första stora bedrägeriet” i Från mörker till ljus, s. 459–473.

Om du någonsin har opererats och fått narkos har du kanske en svag aning om hur det kan vara att vara död. Men även under narkos fungerar din hjärna fortfarande. Föreställ dig hur det skulle vara för en död, när all hjärnfunktion, precis allt, har upphört. Deras erfarenhet i döden är att sluta sina ögon, och vad varje död människa som någonsin levt beträffar blir nästa ögonblick de är medvetna om antingen Jesus återkomst före eller efter de tusen åren (se Upp. 20:7–15). Fram till dess vilar alla döda, både rättfärdiga och onda, en tid som för dem känns som ett ögonblick. För de av oss som är vid liv verkar döden som om den skulle vara en lång tid. Det gör den för de levande, men för de döda är det bara ett ögonblick.

”Om det är sant att människans själ går direkt till himlen vid döden kunde vi med rätta önska oss döden i stället för livet. Denna uppfattning har fått många att göra slut på sin jordiska tillvaro. När de blir överväldigade av svårigheter, bekymmer och besvikelser, tycks det vara lätt att bryta den sköra livstråden och sväva in i den eviga världens lycka” (Ellen White: Från mörker till ljus, s. 465).

”Inte på något enda ställe i Bibeln finns ett uttalande om att de rättfärdiga får sin lön eller att de ogudaktiga får sitt straff när de dör. Patriarkerna och profeterna har inte lämnat efter sig något sådant uttalande. Kristus och hans apostlar har inte gett en enda antydan om något sådant. Bibeln undervisar tydligt om att de döda inte genast går till himlen” (s. 473).

**Samtalsstart**

Känner du någon som har haft en nära döden-upplevelse? Eller har du själv haft det? Vad tror du om den typen av upplevelser?

**Förbön**

Be att Gud ska stärka er tro på uppståndelsen.

**SAMTALSFRÅGOR**

`Hur hjälper den bibliska synen på människan som en helhet och som förblir medveten bara som en helhet oss att bättre förstå döden?`

`Många människor i världen har anammat teorin om odödlig själ med alla dess konsekvenser. Varför är då Bibelns budskap om tillståndet i döden så viktigt?`

`Människor som har förlorat en nära anhörig kan se eller tro sig se den avlidne. Det kan bero på att de tror på själens odödlighet, men det kan också handla om att hjärnan ännu inte har kunnat ta till sig att personen faktiskt är död, alltså en normal sorgereaktion. På vilket sätt beskyddar förståelsen av tillståndet i döden oss från något som kan ”visa sig” inför våra ögon? Varför kan vi inte alltid lita på det vi ser eller tror oss se, särskilt om det är en nära släkting som avlidit?`