---
title:  Predikan för andarna i fängelset
date:  23/11/2022
---

`Läs 1 Pet. 3:13–20. Hur predikade Jesus ”för andarna i deras fängelse… i Noas dagar”? (Se även 1 Mos. 4:10.)`

Kommentatorer som tror på själens naturliga odödlighet påpekar ofta att Kristus predikade ”för andarna i deras fängelse” (1 Pet. 3:19) medan han vilade i graven. De menar att hans immateriella ande gick till helvetet och predikade för de icke-fysiska andarna från tiden före syndafloden.

Men denna fantasifulla tanke är bibliskt oacceptabel eftersom det inte finns något annat tillfälle till frälsning för de döda (Heb. 9:27, 28). Så varför skulle Jesus predika för dem som inte längre hade möjlighet att bli frälsta?

Viktigast är dock att denna teori motsäger Bibelns undervisning att de döda ligger omedvetna i sina gravar fram till den slutliga uppståndelsen (Job 14:10–12; Ps. 146:4; Pred. 9:5, 10; 1 Kor. 15:16–18; 1 Thess. 4:13–15).

Om Petrus text verkligen sade att Jesus, medan han fysiskt låg i graven, gick ner till helvetet och predikade för de onda från tiden före floden, varför fick bara de höra hans budskap? Fanns där inte andra förlorade som brann i helvetet tillsammans med dem?

Det är också meningslöst att tänka att Jesus predikade för fallna änglar som varit olydiga i Noas tid. ”Andarna i fängelset” beskrivs som att de ”en gång” varit olydiga (1 Pet. 3:19, 20), medan de onda änglarna är olydiga än i dag (Ef. 6:12; 1 Pet. 5:8). Vidare: de onda änglarna ”håller han förvarade i underjorden med eviga bojor fram till domen på den stora dagen” (Jud. 6), utan något tillfälle till frälsning.

Vi bör lägga märke till att ”andarna i fängelset” i 1 Pet. 3:19 identifieras i nästa vers med dem som ”vägrat att lyssna … i Noas dagar”. Ordet ande (grek. pneuma) används här och på andra ställen i Nya testamentet (1 Kor. 16:18; Gal. 6:18) syftande på levande människor som kan höra och ta emot inbjudan till frälsning. Uttrycket ”i fängelset” syftar uppenbarligen inte på något fysiskt fängelse utan på syndens fångenskap där den icke pånyttfödda mänskliga naturen befinner sig (Rom. 6:1–23; 7:7–25).

Kristus förkunnelse för de obotfärdiga människorna före floden genomfördes av Noa under Guds ledning (Heb. 11:7). Noa blev ”rättfärdighetens förkunnare” (2 Pet. 2:5) för sina samtida. Petrus text skrevs i ett sammanhang av vad det innebär att vara trogen och är ingen kommentar om tillståndet i döden.