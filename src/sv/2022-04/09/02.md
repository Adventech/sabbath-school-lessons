---
title:  Den rike mannen och Lasaros
date:  20/11/2022
---

`Läs Luk. 16:19–31. Varför är denna berättelse inte en bokstavlig beskrivning av livet efter detta?`

Vissa bibelforskare menar att Luk. 16:19–31 bör tolkas bokstavligt, som en beskrivning av tillståndet i döden. Men den uppfattningen skulle leda till allvarliga obibliska slutsatser och motsäga många av de texter vi redan tittat på.

För det första skulle vi behöva acceptera att himlen och helvetet är så nära varandra att det tillåter en kommunikation mellan deras invånare (Luk. 16:19–31). Vi skulle också behöva anta att i livet efter detta ligger kroppen i graven men kvar finns en medveten form av en andlig själ med ”ögon”, ”finger”, ”tunga” och som känner törst (Luk. 16:23, 24).

Om denna text beskrev människans tillstånd i döden skulle himlen säkert inte vara en plats för glädje och lycka eftersom de frälsta skulle kunna iaktta de plågor som deras förlorade nära och kära genomlider och även samtala med dem (Luk. 16:23–31). Hur skulle en mor kunna vara lycklig i himlen när hon betraktar sitt älskade barns oupphörliga plåga i helvetet? I ett sådant sammanhang skulle det vara närmast omöjligt för Gud att uppfylla löftet att ingen mer sorg, klagan eller smärta skulle finnas (Upp. 21:4).

P.g.a. dessa motsägelser betraktar många bibelforskare berättelsen om den rike mannen och Lasaros som en liknelse där varje detalj inte kan tolkas bokstavligt. T.ex. säger George Ladd att berättelsen sannolikt var ”en liknelse som använde sig av dåtida judiskt tänkande och var inte avsedd att lära någonting om de dödas tillstånd” (G. E. L[add]: ”Eschatology”, i The New Bible Dictionary, ed. J. D. Douglas, Grand Rapids, MI: Eerdmans, 1962, s. 388).

I liknelsen presenteras en skarp kontrast mellan en välklädd ”rik man” och ”en tiggare som hette Lasaros [som] låg vid hans port full av sår” (Luk. 16:19, 20). Berättelsen lär att 1) status och socialt erkännande i detta liv är inte kriterier för en kommande belöning, och 2) varje individs eviga öde bestäms i detta liv och kan inte ändras i livet härefter (Luk. 16:25, 26).

`”Men Abraham sade: ’Lyssnar de inte till Mose och profeterna, då låter de inte övertyga sig ens om någon står upp från de döda’ ” (Luk. 16:31). Vilket budskap finner vi i Jesus kraftfulla ord när det gäller Bibelns auktoritet och hur vi reagerar på den?`