---
title:  Missionsnytt
date:  25/11/2022
---

#### Sjömannen kommer hem

Barrys moster var adventist. Varje sabbat brukade han följa med henne till Adventkyrkan på deras lilla ö i Stilla havet. Men på söndagarna följde han med sina föräldrar till en annan kyrka.

Barry växte upp i Tuvalu. Det är en liten nation med en befolkning på 11 000 människor och består av nio små öar i sydvästra Stilla havet. Tuvalus nio öar täcker en total landyta på ca 26 kvadratkilometer.

På Tuvalu är det vanligt att barn blir uppfostrade av sina mödrars yngre systrar. Därför blev Barry uppfostrad av sin moster Pena på ön Niutao.

Pena älskade Barry och behandlade honom som sin egen son. Varje sabbat tog hon honom till Niutaos adventkyrka, den enda adventistkyrkan på ön.

Barrys mor hade inga invändningar mot att han gick till gudstjänsterna i Adventkyrkan. Precis som sin syster var hon döpt och medlem i adventistförsamlingen. Men hennes man tillhörde ett annat kristet samfund. Så det var därför Barry gick till gudstjänsten i Adventkyrkan på sabbaterna och till hans fars kyrka på söndagarna.

I tonåren gick Barry i sjöfartsskola. Eftersom Tuvalu är litet och omgivet av hav arbetar många av dess invånare som sjömän. Barry jobbade som sjöman och skickade hem pengar för att hjälpa sin familj. Och när han gifte sig fortsatte han att arbeta som sjöman och skickade pengar till sin fru och sina fyra barn.

Efter att ha vuxit upp i två samfund visste inte Barry var han hörde hemma. Hans fru, Taufua, tillhörde samma kyrka som hans far. Livet på havet hade gjort det svårt för Barry att gå i kyrkan, så han slutade gå på gudstjänster, och hans liv föll i kaos. Han blev beroende av tobak, och han drack mycket alkohol. Hans drickande ledde till tre allvarliga motorcykelolyckor när han besökte landets huvudstad Funafuti.

Barry var inte lycklig. Han trivdes inte hemma hos familjen. Det gjorde inte heller hans fru Taufua, som arbetade för Tuvalus regering som statstjänsteman, eller deras fyra barn.

Men en dag blev ett av barnen allvarligt sjuk, och det skulle förändra allt. Det äldsta barnet, Liena, flögs till ett sjukhus i Fiji för akut behandling. Barry och Taufua följde med sin 14-åriga dotter på den två och en halv timme långa flygningen med Fiji Airways.

När de var på sjukhuset var Barry mycket orolig över dotterns sjukdom. Då började han tänka på Gud för första gången på flera år. Han kom ihåg sin moster som tog honom till adventistkyrkan när han var pojke. Han började be.

Liena blev frisk.

När familjen var tillbaka i Tuvalu slutade Barry sitt jobb som sjöman. Han ville komma bort från allt dåligt i sitt liv som drog ner honom och börja ett nytt liv med Gud. Varje sabbatseftermiddag studerade han Bibeln i Adventkyrkan tillsammans med sin fru och Liena. På sabbatsförmiddagarna gick Barry och familjen till gudstjänsten.

Idag ber familjen och studerar Bibeln tillsammans, och glädje har fyllt deras hem. De fyra barnen har funnit glädje hemma. Taufua har funnit glädje i hemmet som hon delar med sin man. Och Barry har funnit glädje i att vara tillsammans med sin familj – och med Gud.