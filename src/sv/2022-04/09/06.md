---
title:  Själarna under altaret
date:  24/11/2022
---

`Läs Upp. 6:9–11. Hur kan de döda martyrernas ”själar” ropa ”under altaret”?`

Öppnandet av det femte apokalyptiska sigillet avslöjar en ovanlig scen. Martyrernas själar syns metaforiskt ”under altaret” där de ropar till Gud efter hämnd (Upp. 6:9–11). Vissa kommentatorer vill identifiera detta ”altare” med rökelsealtaret som nämns i samband med det sjunde sigillet (Upp. 8:1–6). Men hänvisningen till ”blod” (inte ”rökelse”) i Upp. 6:9–11 låter oss se en koppling till brännofferaltaret där offerdjurets blod utgöts (3 Mos. 4:18, 30, 34). Såsom dessa offers blod stänktes runt altaret utgöts martyrernas blod symboliskt på Guds altare när de som förblev trogna till Guds ord och Jesus vittnesbörd (Upp. 6:9; se även 12:17; 14:12) gav sina liv.

”Själarna” under altaret är också symboliska. Om man tar dem bokstavligt måste man dra slutsatsen att martyrerna inte är helt lyckliga i himlen då de fortfarande ropar efter hämnd. Det låter knappast som om de skulle njuta av frälsningens lön. Längtan efter hämnd kan göra livet dystert. Men också döden?

Det är också viktigt att komma ihåg att Johannes inte fick en syn om himlen så som den verkligen är. ”Där finns inga vita, röda, svarta eller gulbleka hästar med krigare som ryttare. Jesus visar sig inte i egenskap av ett lamm som blöder av ett svärdshugg. De fyra odjuren representerar inte faktiska bevingade djuriska varelser … Likadant finns där inga ’själar’ som ligger vid altarets fot i himlen. Hela scenen var bildlik och symbolisk” (The SDA Bible Commentary, vol. 7, s. 778).

George E. Ladd skrev: ”I det aktuella fallet [Upp. 6:9–11] är altaret klart det offeraltare där offerdjurens blod utgöts. Att Johannes såg martyrernas själar under altaret har inget att göra med de dödas tillstånd eller situation i ett mellantillstånd. Det är bara ett levande sätt att avbilda det faktum att de har dött martyrdöden i sin Guds namn” (A Commentary on the Revelation of John, Grand Rapids, MI: Eerdmans, 1972, s. 103).

`Vem (särskilt offer för orättvisa) har inte ropat efter rättvisa som ännu inte kommit? Varför behöver vi genom tro förtrösta på att den slutgiltiga rättvisa som vi så längtar efter i den här världen ändå kommer? Vilken tröst finner du i detta underbara löfte?`