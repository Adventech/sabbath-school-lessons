---
title:  ”I dag… med mig i paradiset”
date:  21/11/2022
---

En av de mest använda bibeltexterna i bevisföringen kring själens odödlighet är Luk. 23:43 (1917): ”Jesus svarade: ’Sannerligen säger jag dig: I dag skall du vara med mig i paradiset.’ ” Nästan alla bibelöversättningar, med några få undantag, översätter texten ungefär så här och ger intrycket att redan samma dag som Kristus dog förenades rövaren med honom i paradiset. Men är det den bästa översättningen av texten?

`Jämför Luk. 23:43 med Joh. 20:17 och 14:1–3. Hur bör löftet till den ångrande brottslingen på korset förstås i ljuset av Jesus ord till Maria från Magdala och hans löfte till lärjungarna?`

Tron att Kristus och rövaren steg upp till paradiset (eller himlen) samma dag motsäger Jesus ord till Maria från Magdala efter hans uppståndelse. De orden bekräftar att han ännu inte hade återvänt till sin Faders närvaro i himlen (Joh. 20:17). Den felaktiga uppfattningen att Jesus och rövaren steg upp till himlen den dagen motsäger också Jesus löfte till lärjungarna att de skulle komma till himlen först vid hans andra ankomst (Joh. 14:1–3).

Frågan i Luk. 23:43 är om adverbet ”i dag” (grek. semeron) ska kopplas till det följande verbet ”vara” eller till det föregående verbet ”säger”. Wilson Paroschi erkänner att ”utifrån grammatisk infallsvinkel” är det närmast omöjligt att välja det korrekta alternativet. ”Men Lukas tenderar definitivt att använda detta adverb med det föregående verbet. Det händer i 14 av 20 ställen där semeron förekommer i Lukasevangeliet och Apostlagärningarna” (Wilson Paroschi: ”The Significance of a Comma: An Analysis of Luke 23:43”, i Ministry, juni 2013, s. 7). Skiljetecken fanns inte heller i grundtexten förrän på 1500-talet, vilket ytterligare försvårar förståelsen av verbets exakta innebörd.

Alltså bör den naturliga läsningen av Luk. 23:43 vara: ”Sannerligen säger jag dig i dag: du skall vara med mig i paradiset” [ordföljden i grekiskan är mycket friare än i svenskan, övers. anm.]. I detta fall betonar det idiomatiska uttrycket ”Sannerligen säger jag dig idag” relevansen och allvaret i ”du skall vara med mig i paradiset.” Kort sagt lovade Jesus honom precis där och då att han skulle bli räddad.

`Läs berättelsen om den ångrande rövaren (Luk. 23:39–43). Trots sin synd, trots att han inte hade något att ge Gud, fick han löftet om evigt liv genom Kristus. Hur visar denna berättelse på ett kraftfullt sätt att frälsningen är endast genom tron? På vilka sätt är vi som denne rövare? På vilka sätt är vi annorlunda?`