---
title:  ”Längtar efter att bryta upp och vara hos Kristus”
date:  22/11/2022
---

`Läs Fil. 1:21–24 och 1 Thess. 4:13–18. När förväntade sig Paulus att vara ”hos Kristus” (Fil. 1:23) och ”möta Herren” (1 Thess. 4:17)?`

Paulus drevs av ivern att leva ”i Kristus” nu (2 Kor. 5:17) och ”möta Herren” vid hans andra ankomst (se 1 Thess. 4:17). För aposteln kunde inte ens döden slå sönder övertygelsen att han tillhörde sin Frälsare och Herre. Som han sade i Rom. 8:38, 39: ”varken död eller liv … skall kunna skilja oss från Guds kärlek i Kristus Jesus, vår herre.” ”Om vi lever, lever vi för Herren, och om vi dör, dör vi för Herren. Vare sig vi lever eller dör tillhör vi alltså Herren” (Rom. 14:8).

Med denna övertygelse i tankarna talade Paulus om de troende som redan hade dött och ska uppstå vid Kristus andra ankomst till evigt liv (1 Kor. 15:16–18; 1 Thess. 4:13–18).

När Paulus nämnde sin längtan ”efter att bryta upp och vara hos Kristus” (Fil. 1:23) antydde han inte att hans själ skulle bryta upp och gå till ett medvetet liv hos Kristus. ”Här sätter Paulus ord på sin önskan att lämna denna besvärliga tillvaro och vara hos Kristus, utan hänvisning till någon tid som kan gå mellan dessa två händelser. Versen lär inte att Paulus förväntade sig att stiga upp till himlen vid sin död. Han var mycket tydlig med att han inte skulle få sin lön förrän vid Jesus andra ankomst (2 Tim. 4:8).

Kort sagt säger Paulus att nästa sak han skulle uppleva efter uppbrottet (döden) är Kristus ankomst i himlens skyar för att väcka upp de döda, och då skulle han få ’möta Herren’ (1 Thess. 4:17). Det bör också påpekas att bibelförfattarna ibland hänvisar till två händelser samtidigt fastän de kan skiljas åt av en lång tidsperiod” (Andrews Study Bible, s. 1555).

Men varför skulle Paulus hellre dö än leva? Därför att han då definitivt skulle få vila från alla sina bekymmer utan att längre behöva lida fysisk smärta (1 Kor. 9:27). Det skulle han också få göra i full visshet om att han skulle få ”rättfärdighetens segerkrans” (2 Tim. 4:6–8) vid Jesus återkomst. Paulus ville säkert inte dö men visste vad som skulle komma om han gjorde det.

`Många har säkert, särskilt i svåra tider, tänkt hur skönt det skulle vara att sluta sina ögon i döden, och nästa medvetna händelse skulle vara att få vara ”hos Kristus”. Hur hjälper denna tanke oss att förstå Paulus ord i Filipperbrevet?`