---
title:  Förord till korset
date:  31/10/2022
---

`Vad var Jesus lärjungars reaktion när han förutsade sitt eget lidande och sin död? Vad kan deras reaktioner lära oss om farorna att missförstå Bibeln?`

Matt. 16:21–23

Matt. 17:22, 23; Mark. 9:30–32; Luk. 9:44, 45

Luk. 18:31–34

Jesus föddes för att dö och levde för att dö. Varje steg han tog förde honom närmare hans stora försoningsoffer på Golgota kors. Eftersom han var fullt medveten om sitt uppdrag lät han ingen hindra honom från det. Faktiskt var ”hela hans liv ett förord till hans död på korset” (Ellen White: Fundamentals of Christian Education, s. 382).

Under det sista året av sin verksamhet på jorden talade Jesus allt tydligare till sina lärjungar om sin nära förestående död. Men de verkade vara oförmögna och ovilliga att acceptera verkligheten i hans ord. Eftersom de var fyllda av felaktiga uppfattningar om Messias roll var det sista de förväntade sig att Jesus skulle dö, särskilt som han var Messias. Kort sagt ledde deras felaktiga teologi dem till onödig smärta och lidande.

Redan till Nikodemus hade Jesus sagt: ”Liksom Mose hängde upp ormen i öknen, så måste Människosonen upphöjas för att var och en som tror på honom skall ha evigt liv” (Joh. 3:14, 15). I Caesarea Filippi talade Jesus om för sina lärjungar att han ”måste bege sig till Jerusalem och lida mycket genom de äldste och översteprästerna och de skriftlärda och bli dödad och bli uppväckt på tredje dagen” (Matt. 16:21). På en privat färd genom Galileen (Mark. 9:30–32) och under sin sista resa till Jerusalem (Luk. 18:31–34) talade Jesus på nytt till sina lärjungar om sin död och uppståndelse. Då det inte var något de ville höra lyssnade de inte. Hur lätt är det inte för oss att göra likadant!

`Folk, även Guds utvalda folk, hade felaktiga uppfattningar om Messias första ankomst. Vilka felaktiga uppfattningar finns det i dag kring Jesus andra ankomst?`