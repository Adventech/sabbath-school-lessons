---
title:  Missionsnytt
date:  04/11/2022
---

#### De ska bli mättade

När Peter var sju gammal blev han påkörd av en bil medan han gick över ett övergångsställe utanför sin skola. Han var på väg hem från skolan i Brisbane i Australien. Kraften i kollisionen gjorde så att han flög genom luften mer än 50 meter. Han landade på ryggen. Peter låg sedan i koma i sex månader.

Medan Peter låg i koma oroade sig hans mormor över hans frälsning, eftersom han inte hade blivit döpt som spädbarn. Så i enlighet med sin egen tro ordnade hon så att en präst stänkte vatten på den medvetslösa pojkens huvud.

När Peter vaknade stod det klart att olyckan hade påverkat hans hjärna. Han var tvungen att lära sig grundläggande färdigheter som att äta och använda toaletten. Han hade också svårt att läsa och förstå vad folk sa.

Men trots alla utmaningarna som låg framför Peter gav han inte upp. Under de kommande åtta åren kämpade han för att övervinna dem och leva ett normalt liv. Under de åren tog hans mormor ibland med honom till sin kyrka.

Peter gillade att gå i kyrkan. Han kände en andlig hunger inom sig och riktade in sig på att försöka tillfredsställa den hungern.

När han var 16 frågade han sin mamma om han fick gå i kyrkan oftare, och inte bara enstaka söndagar med mormor. Peters mamma gick med på det, och han gick sedan i sin mormors kyrka fem gånger varje helg.

Under de kommande tio åren deltog Peter i många gudstjänster och besökte många kyrkor. Han gifte sig och fick två döttrar. Han arbetade som möbelsnickare när en kund som var adventist berättade för honom om Adventkyrkan.

Tiden gick, och Peter och hans familj flyttade till ett hus som låg på samma gata som en adventistkyrka i en av Brisbanes förorter. Han passerade kyrkan när han gick till och från tågstationen varje dag, och han funderade ibland på att besöka en gudstjänst där. En sabbatsmorgon när han såg bilar parkerade utanför kyrkan bestämde han sig för att gå dit.

Församlingsmedlemmarna välkomnade Peter varmt, och han blev inbjuden att följa med till en av bibelstudiegrupperna. Han fick nya vänner, och efter gudstjänsten erbjöd sig någon till och med att köra hem honom.

”Jag tyckte om medlemmarnas vänlighet och omtänksamhet”, säger Peter. ”Det är en av de saker som har fått mig att trivas och fortsätta att komma till den här kyrkan.”

Peter studerade Bibeln tillsammans med pastorn. Sedan bestämde han sig för att ge sitt hjärta till Jesus och bli döpt genom nedsänkning. Under sitt första dop hade han legat i koma. Nu ville han bli döpt till följd av sitt eget val.

En sabbatsdag 2021 applåderade medlemmarna i Cabooltures sjundedags-adventistförsamling spontant när deras vän Peter steg upp ur dopets vatten. Hans resa för att stilla sin hunger hade nått ett vackert slut och en lika underbar början.

Jesus säger att de som hungrar och törstar efter rättfärdighet kommer att bli tillfredsställda – och de kommer att bli lyckliga. ”Lyckliga är de som hungrar och törstar efter rättfärdighet, för de ska bli mättade” (Matt. 5:6, nuBibeln).