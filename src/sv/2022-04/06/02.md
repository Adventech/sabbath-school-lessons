---
title:  ”Från världens skapelse”
date:  30/10/2022
---

`Läs Upp. 13:8; Apg. 2:23; 1 Pet. 1:19, 20. Den grekiska texten i Upp. 13:8 kan läsas som att den syftar på att våra namn var skrivna i livets bok från världens skapelse eller att Lammet var slaktat från världens skapelse. Vad blir innebörden i de olika översättningarna?`

”Och alla jordens invånare skall tillbe honom, var och en som inte från världens skapelse har sitt namn skrivet i livets bok hos Lammet som blev slaktat” (Upp. 13:8). Om vi läser texten så att Lammet var slaktat från världens skapelse måste vi förstå det i en symbolisk betydelse (Uppenbarelseboken är full av symboler) eftersom Kristus inte korsfästes förrän tusentals år efter världens skapelse. Texten måste då betyda att frälsningsplanen var lagd redan före världens skapelse. Centralt för den var Jesus, Guds Lamms, död på korset.

`Läs Tit. 1:2. Hur länge sedan var frälsningsplanen, med Kristus död i centrum, lagd?`

”Frälsningsplanen är inte någon efterkonstruktion, en plan som formulerades efter det att Adam hade syndat ... Den visade de principer som har varit grunden för Guds regering i all evighet” (Ellen White: Messias, s. 21).

Planen uppenbarades först för Adam och Eva i Edens trädgård (1 Mos. 3:15, 21) och var förebådad i varje blodigt offer i Gamla testamentet. När Gud t.ex. prövade Abrahams tro gav han en bock att offras i stället för Isak (1 Mos. 22:11–13). Detta ombyte förebildade ännu tydligare den ställföreträdande naturen hos Kristus försoningsoffer på korset.

Centralt för hela frälsningsplanen var alltså Jesus ställföreträdande död, som symboliserades under århundraden av djuroffer, vart och ett en symbol för Jesus död på korset som ”Guds lamm som tar bort världens synd” (Joh. 1:29).

`Djuroffer är grymma och blodiga. Men varför är denna grymhet och blodighet själva poängen? Vad lär det oss om Kristus död i stället för oss och hur fruktansvärt priset för synden är?`