---
title:  ”Det är fullbordat”
date:  01/11/2022
---

`Läs Joh. 19:1–30. Vad är det avgörande budskapet för oss i Jesus ord ”Det är fullbordat”?`

Till slut hade de avgörande stunderna för Kristus, för mänskligheten, för hela universum kommit. Han brottades med djup ångest, mot mörkrets makter. Långsamt färdades han mot Getsemane, genom sina orättvisa prövningar, upp till Golgotas kulle. Onda änglar försökte besegra honom. När Jesus hängde på korset gjorde översteprästerna, de skriftlärda och äldste narr av honom: ”Andra har han hjälpt, sig själv kan han inte hjälpa. Han är Israels kung, nu får han stiga ner från korset, så skall vi tro på honom” (Matt. 27:42).

Skulle Kristus ha kunnat komma ner från korset och rädda sig själv? Ja, han kunde ha gjort det, men han ville inte. Hans villkorslösa kärlek till hela mänskligheten, hädarna medräknade, tillät inte att han gav upp. Hädarna var faktiskt ”bland dem för vilka han dog för att rädda dem. Han kunde inte komma ner från korset och rädda sig själv, eftersom han hölls kvar, inte av spikarna utan av sin vilja att rädda dem” (Alfred Plummer: An Exegetical Commentary on the Gospel According to S. Matthew, London: Elliot Stock, 1910, s. 397).

Här, som den lidande Kristus, besegrade Jesus Satans rike, trots att det var Satan som hade satt igång händelseförloppet som ledde honom till korset, Judas förräderi medräknat (Joh. 6:70; 13:2, 27). ”På något sätt som evangelisten inte försöker beskriva var Jesus död både ett Satans verk och en handling där Jesus vinner seger över Satan” (George E. Ladd: A Theology of the New Testament, rev. ed., Cambridge, UK; Lutterworth Press, 1994, s. 192).

I och med sitt rop ”Det är fullbordat” (Joh. 19:30) antydde Jesus att inte bara hans ångest var över utan särskilt att han hade vunnit den stora kosmisk-historiska striden mot Satan och hans onda makter. ”Hela himlen triumferade över Frälsarens seger. Satan var besegrad, och han visste nu att hans rike hade gått förlorat” (Ellen White: Messias, s. 708).

Det är svårt att fatta den väldiga kontrasten här: i en yttersta förödmjukelse har Guds Son vunnit, för oss och för hela universum, den största och härligaste segern.

`Tänk på hur ond synden måste vara då det kostade Kristus död att försona den. Vad lär denna sanning oss om hur meningslösa våra gärningar är som meriter inför Gud? För vad kan vi lägga till det som Kristus redan gjort för oss? Ta med ditt svar till studiegruppen.`