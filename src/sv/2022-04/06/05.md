---
title:  Han dog för oss
date:  02/11/2022
---

`Läs Joh. 3:14–18 och Rom. 6:23. Vad lär dessa texter oss om vad Kristus död gjorde för oss?`

När Jesus kom till Jordanfloden för att bli döpt hade Johannes döparen utropat: ”Där är Guds lamm som tar bort världens synd” (Joh. 1:29). Dessa ord bekräftar att Kristus var det Guds Lamm som alla Gamla testamentets sanna offer pekade på.

Men djuroffren i sig kunde inte ta bort synder (Heb. 10:4). De gav bara en villkorlig förlåtelse som var beroende av Kristus kommande offer på korset. ”Om vi bekänner våra synder är han trofast och rättfärdig, så att han förlåter oss synderna och renar oss från all orättfärdighet” (1 Joh. 1:9).

`Läs Joh. 3:16, 17. Vilket fantastiskt hopp finner vi i dessa verser, särskilt när vi inser att vi förtjänar att bli dömda för något vi faktiskt gjort?`

Tänk på vad allt detta innebär. Jesus, som skapade kosmos (Joh. 1:1–3), offrade sig själv för var och en av oss, som ett syndoffer, för att vi inte skulle behöva dömas för vad vi rättmätigt ska dömas för. Detta är evangeliets underbara löfte.

Jesus Kristus själv sade: ”Så älskade Gud världen att han gav den sin ende Son” för att dö för oss (Joh. 3:16). Men vi bör aldrig glömma att Kristus offrade sig själv frivilligt för oss (Heb. 9:14). Luther hänvisade till korset som ”altaret där Kristus förtärdes av den gränslösa kärlekens eld som brann i hans hjärta och gav det levande och heliga offret av sin kropp och sitt blod till Fadern med enträgna böner, höga rop och heta, ångestfyllda tårar (Heb. 5:7)” (Luther’s Works, vol. 13, St. Louis, MO: Concordia Publishing House, 1956, s. 319). Kristus dog en gång för alla (Heb. 10:10) och för evigt (Heb. 10:12), för hans offer är fullt tillräckligt och mister aldrig sin kraft.

Mer än så: ”Även om bara en enda människa hade tagit emot evangeliet om hans nåd skulle Kristus, för att rädda den människan, ha valt att leva sitt slitsamma och förödmjukande liv och dö sin skamliga död” (Ellen White: Hälsa för hela människan, s. 73).

`Läs på nytt Joh. 3:16, 17 och ersätt ”världen” och ”de” med ditt eget namn. Hur kan du i varje stund, särskilt när synden lockar, göra detta löfte till ditt eget?`