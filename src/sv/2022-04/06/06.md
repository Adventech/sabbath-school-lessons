---
title:  Korsets betydelse
date:  03/11/2022
---

`Läs 1 Kor. 1:18–24. Vad säger Paulus om korset, och hur ställer han det mot ”världens vishet”? Varför är budskapet om korset än i dag så viktigt, när materialism (tanken att allt är bara materia, utan Gud eller någon övernaturlig existens) är förhärskande i ”världens vishet”?`

Kristus kors är hela frälsningshistoriens centrum. ”Evigheten kan aldrig fatta djupet av den kärlek som uppenbarades på Golgotas kors. Det var där Kristus oändliga kärlek och Satans gränslösa själviskhet stod ansikte mot ansikte” (Stephen N. Haskell: The Cross and Its Shadow, South Lancaster, MA: Bible Training School, 1914, s. v).

Medan Kristus ödmjukt offrade sig själv som lösen för människosläktet anföll Satan själviskt honom med lidande och ångest. Kristus dog inte bara den naturliga döden som varje människa måste dö. Han tog hela ”syndens lön” och dog den andra döden, för att de som tar emot honom aldrig ska behöva göra det (se Rom. 6:23 och Rom. 4:23–25).

När det gäller korsets betydelse finns där flera viktiga aspekter som vi bör komma ihåg. För det första är korset den överlägsna uppenbarelsen av Guds rättvisa mot synden (Rom. 3:21–26). För det andra är korset den överlägsna uppenbarelsen av Guds kärlek till syndare (Rom. 5:8). För det tredje är korset den förunderliga kraftkällan som kan bryta syndens kedjor (Rom. 6:22, 23; 1 Kor. 1:17–24). För det fjärde är korset vårt enda hopp om evigt liv (Fil. 3:9–11; Joh. 3:14–16; 1 Joh. 5:11, 12). För det femte är korset den enda lösningen mot något kommande uppror i universum (Upp. 7:13–17; 22:3).

Ingen av dessa viktiga sanningar om korset kan upptäckas av ”världens vishet”. Tvärtom: då, liksom nu, är förkunnelsen om korset ”dårskap” för världslig vishet, som ofta inte ens erkänner den mest uppenbara sanningen att en Skapare finns (Rom. 1:18–20).

För världen upplevs det vara så främmande att det är dåraktigt. Världslig vishet kan inte känna till Jesus och den frälsning som han erbjuder oss genom sin ställföreträdande död på korset.

`Vilket värde som ”världslig vishet” än kan ha, varför bör vi aldrig låta den komma emellan vad vi tror om Jesus och det hopp vi erbjuds av ”dårskapen i förkunnelsen”?`