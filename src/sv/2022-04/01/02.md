---
title:  Skapelsen, ett uttryck för kärlek
date:  25/09/2022
---

I sitt nuvarande tillstånd ger naturen ett tvetydigt budskap med en blandning av gott och ont. Rosenbuskarna kan producera vackra och väldoftande blommor men också irriterande och smärtsamma taggar. En tukan kan imponera på oss med sin skönhet men ibland sedan göra oss besvikna genom att attackera andra fåglars bon och äta deras nykläckta ungar. Även människor som kan vara vänliga i ena stunden kan i nästa stund vara brutala, hatiska och till och med våldsamma. Inte undra på att i liknelsen om vetet och ogräset frågar tjänarna markägaren: ” ’Herre, var det inte god säd du sådde i din åker? Varifrån kommer då ogräset?’ Han svarade: ’Det är en fiende som har varit framme’ ” (Matt. 13:27, 28). Så skapade också Gud universum fullkomligt, men en fiende fördärvade det med syndens gåtfulla säd.

`Läs 1 Joh. 4:8, 16. Vad kan vissheten om att ”Gud är kärlek” säga oss om hurdant hans skapelseverk är?`

Att “Gud är kärlek” (1 Joh. 4:8, 16) innebär åtminstone tre saker. För det första: kärlekens själva natur innebär att den inte inneslutas i sig själv utan måste uttryckas. (Vilken sorts kärlek finns det som inte kommer till uttryck?) Guds kärlek delas internt mellan gudomens tre personer och externt i hans relation med hela skapelsen. För det andra är allt Gud gör ett uttryck för hans villkorslösa och oföränderliga kärlek. Den omfattar hans skapande verk, hans återlösningsverk och även hans straffdomar. ”Guds kärlek har visat sig i hans rättfärdighet i lika hög grad som i hans nåd. Rättfärdigheten är grunden för hans tron och resultatet av hans kärlek” (Ellen White: Messias, s. 713). För det tredje: eftersom Gud är kärlek och allt han gör uttrycker hans kärlek kan han inte vara syndens ursprung, eftersom den ju är en direkt motsats till hans karaktär.

Men behövde Gud verkligen skapa universum? Utifrån perspektivet av hans suveränitet kan svaret vara ”nej”, eftersom det var ett beslut av hans fria vilja. Men utifrån perspektivet av hans kärleksfulla natur ville han ha ett universum för att ge uttryck för sin kärlek. Visst är det fantastiskt att han skapade livsformer som människor, som inte bara kan svara på Guds kärlek utan också dela och uttrycka kärlek, inte bara gentemot Gud utan också gentemot varandra. (Se även Mark. 12:30, 31.)

`Se på den skapade världen runt omkring dig. Hur kan du där se en återspegling av Guds kärlek, trots syndens härjningar? Hur kan vi dra lärdom om hopp från de uttryck av Guds kärlek som visar sig i skapelsen?`