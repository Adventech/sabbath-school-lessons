---
title:  Den fria viljan, grunden för kärlek
date:  26/09/2022
---

`Läs 1 Joh. 4:7–16. Vad säger det om den fria viljan som ett villkor för kärleken?`

Konstgjorda blommor kan vara vackra, men de växer inte och blommar inte som de äkta. Robotar är förprogrammerade till att tala och utföra många uppdrag, men de har varken liv eller känslor. I verkligheten är liv och den fria viljan nödvändiga för att någon ska kunna ta emot, odla och dela kärlek. Därför skapade Gud änglarna och människorna med frihet att välja, inklusive möjligheten att välja fel. Med andra ord skapade Gud hela universum som en fullkomlig och harmonisk miljö där hans skapelse skulle växa i kärlek och visdom.

I 1 Joh. 4:7–16 understryker aposteln Johannes att ”Gud är kärlek” och att han visade sin kärlek till oss genom att sända sin egen Son för att dö för våra synder. Som ett resultat bör vi uttrycka vår tacksamhet för hans oändliga kärlek genom att älska varandra. En sådan kärlek, som är av gudomligt ursprung, är det mest övertygande beviset på att Gud förblir i oss och vi i honom. Denna vädjan att återspegla Guds kärlek till varandra är begripligt bara om den riktar sig till skapelser som kan odla och uttrycka denna kärlek, eller om de i motsats till det lever ett självcentrerat liv. Men valfrihet kan lätt missbrukas, ett sorgligt faktum som visade sig i Satans tragiska uppror i himlen (Upp. 12:7–9).

Även om en del erkänner vikten av den fria viljan undrar de ändå: om Gud visste att en av hans varelser skulle göra uppror, varför skapade han honom? Gör inte detta att Gud ytterst är ansvarig för syndens ursprung?

Det kan vara en mycket svår och spekulativ fråga, eftersom svaret beror på många faktorer, t.ex. på vad man menar med ”ansvarig”. Syndens ursprung och natur kan ingen till fullo förklara.

I vilket fall som helst orsakade Gud inte syndens tillblivelse. Han tillät dess existens och tog sedan på korset på sig det yttersta straffet för den synden, vilket möjliggjorde att han till slut kunde utplåna den. I alla våra smärtsamma grubblerier över synden bör vi aldrig glömma att Gud själv betalade det högsta priset för syndens och ondskans existens (se Matt. 5:43–48; Rom. 5:6–11), och att han led mer för dem än någon av oss någonsin kan göra.

`Den fria viljan är en gåva från Gud men gåvan är laddad med kraftfulla konsekvenser beroende på hur du använder den, både för dig själv och andra. Vilka viktiga beslut behöver du fatta nu, i kraften av Jesus offer på korset, och vad blir konsekvenserna av dina val?`