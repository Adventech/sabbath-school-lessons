---
title:  Obegriplig otacksamhet
date:  27/09/2022
---

`Läs Hes. 28:12–19. Vad kan vi lära oss här om syndens gåtfulla ursprung?`

Mycket av Hesekiels bok skrevs med symbolspråk som syftar på den sista tiden. På många ställen används specifika bilder (som personer, djur och ting) och lokala händelser för att representera och beskriva bredare kosmiska och/eller historiska verkligheter. I Hes. 28:1–10 talar Herren om Tyros furste (Tyros i sig var en förnäm forntida fenicisk hamnstad) som en rik och stolt härskare som bara var en ”människa” men hävdade sig vara en gud och satt t.o.m. på gudatronen.

I Hes. 28:12–19 blir denna historiska verklighet sedan en analogi för att beskriva Lucifers1 fall i himlen. Tyros furste var en människa som satt ”på en gudatron mitt i havet” (Hes. 28:2, 8). Han representerar nu en smord kerub, ”i Eden, Guds trädgård”, ”på det heliga gudaberget” (Hes. 28:13, 14).

Ett avgörande konstaterande i hela berättelsen finns i Hes. 28:15: ”Du var oförvitlig i allt vad du gjorde, från den dag du blev skapad till dess att orätt kom i dagen hos dig.” Det är viktigt att i hans fullkomlighet ingick möjligheten till ondska, möjligheten att göra fel, eftersom han som moralisk varelse hade fri vilja, vilket är en del av vad det innebär att vara en fullkomlig varelse.

Lucifer skapades faktiskt fullkomlig, med förmåga till fria val. Men han våldförde sig på den fullkomligheten genom att missbruka sin fria vilja och blev fördärvad genom att betrakta sig själv som viktigare än vad han faktiskt var.

Han var inte längre nöjd med hur Gud hade skapat och hedrat honom, och han förlorade sin tacksamhet till Gud och ville få större erkännande än vad han faktiskt förtjänade. Hur detta kunde hända en fullkomlig änglavarelse i ett fullkomligt universum är, som redan sagt, ett mysterium.

”Synden är gåtfull, oförklarlig. Det fanns ingen anledning till dess existens; att försöka förklara den är att försöka ge skäl för den, vilket skulle innebära att rättfärdiga den. Synden uppstod i ett fullkomligt universum, något som visat sig vara utan ursäkt” (Ellen White: The Truth About Angels, s. 30).

`I 1 Thess. 5:18 manar Paulus oss att ”tacka hela tiden Gud”. Hur kan dessa ord hjälpa oss att komma över känslor av otacksamhet och självömkan, särskilt i prövotider?`

1  Namnet Lucifer används traditionellt för att beskriva Satan innan han föll. Namnet

finns dock inte i Bibelns grundtext utan infördes i översättningen av Jes. 14:12 när den latinska översättningen Vulgata gjordes i slutet av 300-talet e.Kr. Red.amn.