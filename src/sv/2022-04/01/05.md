---
title:  Högmodets pris
date:  28/09/2022
---

I Bibeln kan man se två viktiga teman eller motiv som motpoler till varandra. Det ena är Salem, Sions berg, Jerusalem, och det nya Jerusalem som representerar Guds rike. Det andra är Babel och Babylon, som står för Satans motsatta domän. Flera gånger kallade Gud sitt folk ut ur det hedniska Babylon till att tjäna honom i det utlovade landet.

T.ex. skulle Abram (senare Abraham) lämna det kaldeiska Ur och bege sig till Kanaans land (1 Mos. 11:31–12:9). I slutet av sin långa exil lämnade judarna Babylon och återvände till Jerusalem (Esra 2). I Uppenbarelseboken kallas Guds folk ut ur den sista tidens Babylon (Upp. 14:8) för att till slut bo med honom på Sions berg och i det nya Jerusalem (Upp. 14:1; 21:1–3, 10).

`Läs Jes. 14:12–15. Vilka långtgående konsekvenser medförde Lucifers högmod i himlen för universum och den här världen?`

I Bibeln står staden Babylon för en makt som är i direkt opposition mot Gud och hans rike, och Babylons kung (med särskild anknytning till Nebukadnessar) blir en symbol för högmod och arrogans. Gud hade uppenbarat för kung Nebukadnessar att Babylon bara var det gyllene huvudet i den stora bildstoden av riken som följde efter varandra (Dan. 2:37, 38). Kungen utmanade Guds uppenbarelse och gjorde en bildstod av enbart guld, en symbol för att hans rike skulle vara för evigt, och krävde t.o.m. att alla skulle tillbe den (Dan. 3). Som i fallet med Tyros furste (Hes. 28:12–19) blev Babylons kung också en symbol för Lucifer.

Jes. 14:3–11 beskriver den arrogante och förtryckande babyloniske kungens fall. Sedan förflyttar sig Jes. 14:12–15 från den historiska situationen till himlens salar och lyfter fram att en liknande högmodig och arrogant ande föranledde Lucifers fall. Texten berättar att han planerade att upphöja sin tron över alla himmelska härar och ”bli som den Högste” (Jes. 14:14). Detta tyder på att det nu uppkom en ny och fientlig situation där Guds självuppoffrande kärlek och samverkan utmanades av djävulens själviskhet och rivalitet. Fienden var inte rädd för att anklaga Gud för vad han själv var och sprida sina lögner till andra (se t.ex. hur ormen ifrågasatte Gud när han frestade kvinnan i 1 Mos. 3:1–5). Här har vi det gåtfulla ursprunget till ondskan i universum.

`Varför är det så lätt att bli högmodig och skryta över våra positioner eller prestationer, eller de båda? Hur hjälper insikten om vad Jesus har gjort på korset oss att undvika att falla i den snaran?`