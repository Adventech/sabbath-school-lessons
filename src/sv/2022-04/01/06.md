---
title:  Otron sprids
date:  29/09/2022
---

`Läs Upp. 12. Vad lär det oss om hur upproret spred sig från himlen till jorden?`

Lucifers fall var ingen enkel konflikt mellan motstridiga uppfattningar. Upp. 12 säger att ett stort krig bröt ut i himlen mellan djävulen och hans änglar å ena sidan och Kristus och hans änglar å den andra. Här identifieras djävulen som ”den stora draken, ormen från urtiden … Djävul och Satan … våra bröders anklagare” (Upp. 12:9, 10). Kristus åsyftas som ”Mikael” (Upp. 12:7), som betyder ”vem är lik Gud?”

Utifrån Judas brevs beskrivning av Mikael som ärkeängel (Jud. 9) tror många att han bara är en änglavarelse. Men i Daniels bok kulminerar varje viktig syn med en bild av Kristus och hans eviga rike: en sten som rycktes loss utan människohand (Dan. 2:34, 45), Kristus som Människoson (Dan. 7:13), ”härens furste” (Dan. 8:11, 25), och Mikael, ”den store änglafursten” (Dan. 12:1). Eftersom Herrens ängel beskrivs som Herren själv (2 Mos. 3:1–6; Apg. 7:30–33, osv.) måste Mikael därför vara samma person som Kristus själv.

Upp. 12 ger en allmän överblick på denna pågående strid som 1) började i himlen med djävulens uppror tillsammans med en tredjedel av änglarna, 2) kulminerade med Kristus definitiva seger på korset, och 3) som fortfarande pågår mot Guds trogna folk i den sista tiden.

När Ellen White reflekterar över början av denna strid förklarar hon: ”I sin stora barmhärtighet hade Gud länge tålamod med Lucifer. Han blev inte omedelbart avlägsnad från sin höga ställning när han först gav efter för missnöjets anda, eller ens när han började framställa sina falska anspråk för de lojala änglarna. Han fick länge tillåtelse att bli kvar i himlen. Gång på gång erbjöds han förlåtelse på villkor att han ångrade sig och blev lydig” (Från mörker till ljus, s. 431).

Vi vet inte hur länge kriget pågick i himlen. Job 1 visar att djävulen länge hade tillgång till himlen. Den viktigaste aspekten av hela striden är att Satan och hans änglar ”övermannades och det fanns inte mer någon plats för dem i himlen” (Upp. 12:8; se även Luk. 10:18). Kriget i himlen avslutades genom Jesus försoningsgärning (Upp. 12:10–12; Joh. 12:31). Problemet är att nu fortsätter striden här på jorden.

`På vilka sätt kan vi se denna strid pågå på jorden? Vad är vårt enda hopp om att besegra vår fiende i denna strid (se Upp. 12:11)?`