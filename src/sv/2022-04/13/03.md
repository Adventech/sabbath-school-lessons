---
title:  Domen före Jesus återkomst
date:  19/12/2022
---

Tanken om en dom som föregår Kristus återkomst finns på många ställen i Bibeln.

`Läs Dan. 7:9–14; Matt. 22:1–14; Upp. 11:11, 17–19 och 14:6, 7. Hur belyser dessa texter tanken om en undersökande dom som föregår Jesus återkomst i den himmelska domstolen? Vad är betydelsen av en sådan dom?`

Tanken om en undersökande dom som föregår Jesus återkomst grundar sig på tre grundläggande bibliska tankar.

En är tanken att alla döda, rättfärdiga och orättfärdiga, förblir omedvetna i sina gravar fram till uppståndelsen (Joh. 5:25–29).
				En annan tanke är att det finns en universell dom som omfattar alla människor (2 Kor. 5:10; Upp. 20:11–13).
				En tredje tanke är att den första uppståndelsen är de rättfärdigas välsignade lön, och den andra uppståndelsen blir de ondas eviga död (Joh. 5:28, 29; Upp. 20:4–6, 12–15).

Vad detta innebär är att om alla människor ska dömas bör det ske innan deras respektive uppståndelser, eftersom de vid dessa uppståndelser får sin slutgiltiga lön.

Daniels bok hjälper oss att förstå både tiden och naturen av den dom som föregår Jesus återkomst. I slutet av de 2 300 symboliska dagarna (1844) kom det himmelska templet att få sin återupprättelse (Dan. 8:14; jfr Heb. 9:23) och denna undersökande dom före Jesus återkomst började (Dan. 7:9–14), två olika sätt att uttrycka samma händelse. Detta ”domslut gav de heliga deras rätt” (Dan. 7:22), vilket är goda nyheter för Guds folk.

I Matt. 22:1–14 talade Jesus om undersökningen av bröllopsgästerna innan bröllopet började.

I Uppenbarelseboken antyds en undersökande dom före Jesus återkomst i uppdraget att mäta dem som tillber i Guds tempel (Upp. 11:1) och i meddelandet att ”stunden för hans dom är inne” (Upp. 14:6, 7; jfr 14:14–16).

`Hur påverkar vår kunskap om domen i himlen vårt sätt att leva här på jorden?`