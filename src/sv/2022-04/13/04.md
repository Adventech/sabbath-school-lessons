---
title:  Domen under de tusen åren
date:  20/12/2022
---

Bibeln säger att vid Jesus återkomst ska 1) de levande och de uppståndna heliga ”möta Herren i rymden” (1 Thess. 4:16, 17). 2) Alla heliga ska fara upp till himlen för att bo i de ”rum” (Joh. 14:1–3) som Jesus själv förberett för dem. 3) Först i slutet av de tusen åren kommer det nya Jerusalem ner till den här jorden och blir de heligas eviga hem (Upp. 21:1–3, 9–11). Under de tusen åren ligger den här jorden öde, och de heliga regerar tillsammans med Kristus i himlen (Jer. 4:23; Upp. 20:4).

`Läs 1 Kor. 6:2 och Upp. 20:4–6, 11–13. Varför skulle de heliga delta i domen under de tusen åren?`

Hela domsprocessens avsikt är att 1) rättfärdigförklara Guds karaktär mot Satans anklagelser att han behandlat sina skapade varelser orättvist; 2) bekräfta de rättfärdigas rättvisa lön; 3) visa rättvisan i de ondas straff; 4) avfärda allt tvivel som skulle kunna leda till ett nytt uppror i universum. I de rättfärdigas dom som föregår Jesus återkomst är bara de himmelska härarna involverade (Dan. 7:9, 10). Men under de tusen åren deltar också de heliga själva i domen av de onda och de fallna änglarna (1 Kor. 6:3; Jud. 6; Upp. 20:4–6).

Domen som föregår Jesus återkomst började 1844; Daniel såg ”tronstolar sättas fram och en uråldrig man slå sig ner … Så tog domare plats och böcker öppnades” (Dan. 7:9, 10). Domen under de tusen åren börjar däremot efter att de heliga har kommit till himlen och sätter sig på troner och får rätten att döma. Då öppnas de himmelska böckerna igen. ”Och de döda dömdes efter vad som stod i böckerna, efter sina gärningar” (Upp. 20:4, 12). Denna process ger de heliga tillfällen att värdera de himmelska anteckningarna och se Guds rättvisa i allting. Han inte bara belönar alla människor efter vad de förtjänar utifrån deras egna beslut utan förklarar också varför han gör det.

`Vad lär det om Guds karaktär att redan innan någon av de sovande förlorade uppstår för att möta den andra döden får de frälsta bli involverade i domsprocessen och att ingen dom verkställs förrän vi också sett Guds rättfärdighet och rättvisa? Ta med ditt svar till studiegruppen på sabbaten.`