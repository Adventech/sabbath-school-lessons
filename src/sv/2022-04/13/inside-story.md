---
title:  Missionsnytt
date:  23/12/2022
---

#### Tillfångatagna!

Smärtan skar genom Salotes hjärta när nyheterna nådde Fiji.

Långt borta i Mellanöstern hade 200 beväpnade stridande soldater gripit 45 fijianska soldater som tjänstgjorde där i fredsbevarande syfte. Fijianerna hölls fångna på okänd plats i Syrien.

Salotes 34-årige son hade nyligen åkt hemifrån för en tjänsteresa med FN:s fredsbevarare i Mellanöstern och var gruppledare.

Namnen på de bortförda fijianerna släpptes inte omedelbart. Salote undrade om hennes son var med i gruppen, och om han fortfarande levde. Hon tröstade sig med att hon hade bett för sin son redan innan han hade åkt. Han var säker i Guds händer.

Nästa dag ringde Salotes svärdotter. Gråtande berättade hon att hennes man, Salotes son, fanns bland de 45 fångarna.

Salote var redan beredd på att få höra det. ”Oroa dig inte”, sa hon. ”Du och jag ska acceptera detta och be om Guds hjälp och att han vakar över de 45 männen.”

Hennes ord stärkte deras tro, och tillsammans med de andra soldaternas mödrar bad de, fastade och förlitade sig på Guds löften.

Medan Salote bad och väntade på nyheter under denna mörka period 2014 kom hon närmare Gud. Hon insåg att när framtiden verkar mörk kunde mörkret minskas eller helt avlägsnas om man har sinnesfrid. Hon fann tröst i Jesaja 26:3 som säger om Gud: ”Den som är uthållig i sitt sinne ger du fullkomlig frid” (nuBibeln).

Salotes hopp om Jesus återkomst gav henne också styrkan att acceptera möjligheten att hennes son kunde dö. Även om det kändes svårt att göra det följde hon rådet i Filipperbrevet 4:6, som säger: ”Oroa er inte för någonting, utan be och vädja alltid till Gud, tacka honom och låt honom veta vad ni behöver” (nuBibeln).

Fjorton dagar efter att han hade tagits till fånga frigavs Salotes son och de övriga i hans grupp.

När deras tacksamma familjer tackade Gud fick Salote veta att Guds kärlek hade trängt in i fånglägret. Hennes son och hans män hade förbjudits att be till Gud, men på den tredje dagen av fångenskapen hade de bestämt sig för att ändå börja be och fasta. De hade bett tyst, en efter en. När en man hade slutat att be, kramade han hårt nästa mans hand. Under de 14 dagarna blev fångarna vänner med sina tillfångatagare i en sådan utsträckning att flera av deras vakter grät när de tog farväl. Fångarna återlämnades oskadda till sitt eget läger.

I boken Messias står det: ”Vi ska erkänna hans [Guds] nåd så som den har blivit förkunnad genom heliga män i forntiden. Men det som kommer att ha störst effekt är att vi berättar om vad vi själva har upplevt” (s. 318).

”Jag fick uppleva att Gud är närvarande när vi på ett eller annat sätt berättar om hans kärlek och nåd”, säger Salote. ”Han kommer att ge oss andlig styrka och möjligheter att visa andra människor hans kärlek även under de svåraste omständigheterna.”