---
title:  Den verkställande domen
date:  21/12/2022
---

Under medeltiden var man starkt benägen att avbilda Gud som en sträng, straffande domare. I dag är man benägen att beskriva honom som en kärleksfull, tillåtande Fader som aldrig straffar sina barn. Men kärlek utan rättvisa leder till kaos och laglöshet, och rättvisa utan kärlek blir förtryck och underkastelse. Guds domsprocess är en perfekt blandning av rättvisa och nåd, som båda härstammar från hans villkorslösa kärlek.

Den verkställande domen är Guds sista och oåterkalleliga ingripande i mänsklighetens historia. Begränsade straff har förekommit, t.ex. när Satan och hans upproriska änglar kastades ut från himlen  (Upp. 12:7–12), när Adam och Eva förvisades från Edens trädgård (1 Mos. 3), vid syndafloden (1 Mos. 6–8), när Sodom och Gomorra förstördes (1 Mos. 19; Jud. 7), när de förstfödda i Egypten dog (2 Mos. 11–12), och när Ananias och Sapheira dog (Apg. 5:1–11). Det är alltså inte förvånande att det kommer en verkställande dom av de onda också i slutet av den mänskliga historien.

`Läs 2 Pet. 2:4–6 och 3:10–13. Hur hjälper dessa texter oss att förstå naturen av den slutgiltiga verkställande domen?`

”Guds godhet och långmodighet, hans tålamod och nåd som han visat mot de sina hindrar honom inte från att straffa syndare som vägrat att lyda hans krav. En människa ska inte säga till Gud vad han ska göra, en människa som är en brottsling mot Guds heliga lag, förlåten endast genom det förunderliga offer han gav genom att låta sin Son dö för den skulden, eftersom hans lag var oföränderlig” (Ellen White: Manuscript Releases, vol. 12, s. 208).

Gud har gjort allt han kunnat för att rädda människan från att gå evigt förlorad, och det till ett högt pris för honom själv. De som ytterst går förlorade gjorde val som ledde dem till detta olyckliga slut. Det är helt enkelt fel att tänka att Guds dom över de förlorade, och även deras utplåning (i motsats till en evig pina) skulle vara mot Guds karaktär. Guds kärlek förutsätter rättvisa.

`Vad lär korset i sig oss om vad Gud var villig att göra för att rädda var och en som kunde räddas?`