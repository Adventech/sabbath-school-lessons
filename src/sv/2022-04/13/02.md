---
title:  Den yttersta domen
date:  18/12/2022
---

För många betyder tanken om domen fördömelse. Den är en del av processen, men vi ska inte glömma att tanken om domen har en positiv sida i och med att domen också omfattar de rättfärdigas upprättelse. Dan. 7:22 hänvisar faktiskt till den sista tidens dom som ”ett domslut [som] gav den Högstes heliga deras rätt”. I Guds dom ingår de båda sidorna, som 1 Kung. 8:32 säger: ”hör det då i himlen, grip in och skipa rätt åt dina tjänare. Fäll den som är skyldig och ge honom det straff han förtjänar, men frikänn den som är oskyldig och ge honom vad rättvisan kräver.”

`Läs Matt. 25:31–46 och Joh. 5:21–30. Hur pekade Jesus på de båda tankarna om fördömelse och upprättelse i den yttersta domen?`

En del menar att uttryck som ”blir inte dömd” (Joh. 3:18) och ”faller inte under domen” (Joh. 5:24) betyder att de som är i Kristus inte ska dömas över huvud taget. Dessa uttryck innebär dock att de troende inte fördöms, att de inte drabbas av den verkställande domen.

Kort sagt avgörs vårt öde i vårt liv här. De som är i Kristus har redan sin upprättelse i domen försäkrad, och de som inte är i Kristus förblir under fördömelsen. När Kristus beskriver domen (Matt. 25:31–46) nämner han inte bara getterna (de onda) utan också fåren (de rättfärdiga) som närvarande. Aposteln Paulus säger uttryckligen: ”Ty alla skall vi stå inför Kristi domstol, sådana vi är, och där skall var och en få igen för vad han har gjort under sitt jordiska liv, gott som ont” (2 Kor. 5:10).

När vi tänker på domen bör vi hålla i tankarna att vi är frälsta av nåd (Jes. 55:3; Ef. 2:8–10) och döms efter våra gärningar (Pred. 12:14; Matt. 25:31–46; Upp. 20:11–13). Grunden i domsprocessen är Guds morallag som den sammanfattas i de tio budorden (Pred. 12:13, 14; Jak. 1:25; 2:8–17). Våra gärningar är yttre belägg för äktheten i vår frälsningsupplevelse och därmed det som prövas i domen.

Kom ihåg: Gud väljer inte godtyckligt somliga till frälsning och andra till att gå förlorade. Var och en är moraliskt ansvarig för sitt eget öde.

Till slut är inte domen den tid då Gud bestämmer sig för att antingen acceptera eller förkasta oss utan den tid då han slutför våra val huruvida vi har tagit emot honom eller inte, ett val som visar sig i våra gärningar.