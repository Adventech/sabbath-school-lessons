---
title:  Den andra döden
date:  22/12/2022
---

Gud leder mänsklighetens historia mot sin klimax i den sista tiden. I slutet av de tusen åren uppstår de onda från sina gravar för att få sitt slutgiltiga straff (Upp. 20:5, 11–15). När hela domsprocessen sedan är fullbordad och ingenting finns att lägga till erkänner de onda Guds rättvisa. ”Alla beskyllningar mot Guds vishet, rättvisa och godhet har fullständigt tillbakavisats. Alla förstår att drivkraften i Guds handlingssätt i den stora striden har varit hänsyn till hans folks eviga väl och till nytta för alla de världar som han har skapat. ’Herre, alla dina verk ska tacka dig och dina trogna ska lova dig’ (Ps. 145:10). Under all evighet ska syndens historia stå som ett vittne om att alla skapade väsens lycka är nära knuten till Guds lags existens. Med tanke på allt det som har hänt under den stora striden ska hela världsalltet, både de som älskar Gud och de som har gjort uppror mot honom, med en röst förklara: ’Rätta och sanna är dina vägar, du folkens Kung’ (Upp. 15:3).” Vidare: ”Nu böjer Satan sig ner och erkänner att domen över honom är rättvis” (Ellen White: Från mörker till ljus, s. 577).

`Läs Mal. 4:1; Upp. 20:14, 15 och 21:8. Vad blir resultatet av ”den brinnande sjön” och ”den andra döden”?`

Satans och hans änglars och alla ondas slutgiltiga utplåning renar universum från synden och dess konsekvenser. Ändå visar även den slutliga utplåningen av de onda Guds barmhärtighet, inte bara för de heliga som annars i fortsättningen skulle utsättas för ondska och lidande utan också för de onda själva. De ska hellre dö än leva i en Guds närvaro som är en ”förtärande eld” (Heb. 12:29) för synden.

”De [förlorade] skulle längta efter att kunna fly bort från denna heliga plats. De skulle välkomna tillintetgörelsen, så att de skulle kunna gömma sig för hans ansikte som dog för att frälsa dem. Genom eget val har de ogudaktiga bestämt sitt eget öde. De valde själva att avstå från himlen. Och eftersom Gud är rättfärdig och barmhärtig blir deras önskan uppfylld” (Ellen White: Från mörker till ljus, s. 468).

Därmed ger den slutliga utplåningen av synden och syndarna, i motsats till en obiblisk tanke om deras eviga lidanden i helvetet, ett rättvist och rättmätigt straff för vad det nu än är för ondska de har begått. Det bekräftar också att synden har haft en början och får ett slut. Då återvänder hela universum till sin ursprungliga fullkomlighet, innan synd, ondska och olydnad mystiskt och oförklarligt uppstod.

Pris ske Herren för att han, ”den rättvise domaren” (2 Tim. 4:8), ska fatta rätt beslut och garantera odödlighet för de rättfärdiga och evigt fördärv för de onda.

`Vad är problematiskt med tanken att Gud till slut frälser alla?`