---
title:  Andens ledning
date:  14/12/2022
---

Den heliga Anden utgjuter kraftfullt Guds kärlek till våra hjärtan (Rom. 5:5), leder oss till en frälsningserfarenhet (Joh. 16:7–11), till all sanning (Joh. 16:13) och utrustar oss till att fullfölja evangeliets uppdrag (Apg. 1:8). Eftersom det är den heliga Anden som bemöter Satans nedbrytande verk är det inget att undra över att Satan med alla medel försöker distrahera vår förståelse av den heliga Andens natur och verk. Medan vissa förnekar att han är en person betonar andra Andens gåvor mer än hans förvandlande kraft.

`Läs Apg. 8:4–24. Trollkarlen Simon i Samarien ville få den heliga Andens gåva och trodde att han kunde köpa den för pengar. På vilka sätt visar sig samma attityd i vår tid?`

Guds barn är de som leds av den heliga Anden (Rom. 8:14) till Guds Ords hela sanning (Joh. 16:13; 17:17). Jesus varnade tydligt: ”Inte alla som säger ’Herre, herre’ till mig skall komma in i himmelriket, utan bara de som gör min himmelske faders vilja. På den dagen skall många säga till mig: ’Herre, herre, har vi inte profeterat i ditt namn och drivit ut demoner i ditt namn och gjort många underverk i ditt namn?’ Då skall jag säga dem som det är: ’Jag känner er inte. Försvinn härifrån, ni ondskans hantlangare!’ ” (Matt. 7:21–23). Detta innebär att Guds Ande aldrig leder någon bort från Guds Ord, som han själv inspirerat, utan leder oss till förtröstan på det ordet.

Samma heliga Ande som leder till all sanning utrustar oss också så att vi kan leda andra till den (Matt. 28:18–20; Apg. 1:8). När vi fullföljer vårt uppdrag att dela med oss av vår tro till andra har vi hans särskilda hjälp. Alltså behöver vi varje morgon böja knä inför Herren och förnya våra löften att helga oss åt honom. Gör vi det garanterar han sin heliga Andes närvaro, med sin livgivande, helgande kraft.

Vi behöver också vara öppna för hans ledning genom att dagligen göra medvetna val att göra det vi vet är rätt och undvika det som vi vet är fel. Bara genom att med den kraft Gud ger försöka leva som vi borde leva är vi öppna för att ta emot den heliga Andens kraft i våra liv som Gud lovar oss.

`Vad har hjälpt dig att ha en öppenhet för den heliga Andens ledning i ditt liv?`