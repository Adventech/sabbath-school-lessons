---
title:  Missionsnytt
date:  16/12/2022
---

#### Tillsammans kan vi!

I Zambia är det inte ovanligt att outbildade ungdomar gifts bort när de är mycket unga. Inte sällan är det för att de blivit gravida. Så var fallet med Miriam. Hon var 16 år när hon upptäckte att hon var gravid. Den unge mannen som var far till barnet var själv bara 17 år gammal, och han hade inget arbete eller någon högre utbildning. Men parets föräldrar menade att de fick ta ansvar för situationen, och de blev traditionellt gifta.

Bara 17 år gammal väntade sedan Miriam sitt andra barn. Var det så livet skulle bli – ett ändlöst barnafödande? Tidigare hade hon haft stora drömmar om vad hon ville med livet. Men allt hade grusats av att hennes föräldrar själva var fattiga och inte så intresserade av att stödja Miriam i hennes utbildning.

En söndag hade hon tagit sina små barn till kyrkan. Där fick hon höra om ADRA Zimbabwes program ”Min hälsa – mitt ansvar”, som genomförs i adventkyrkor men också i andra kyrkor. Ett hopp tändes inom henne. Kunde kanske livet bli mer meningsfullt?

Inom hennes familj hade flera nära släktingar dött av aids, och hon var själv orolig för sin egen status. En av de första sakerna som gjordes när hon började i ADRA-gruppen var att medlemmarna testades för hiv. Miriam var negativ och så lycklig för detta. En stor börda föll från hennes axlar.

Miriam fick bra utbildning inom restaurangnäringen, fick ett bra arbete på en av flygplatserna i Zambia och blev senare kock på en fin turistanläggning i närheten av där hon bor. Hon och hennes man har nu börjat drömma om en bättre framtid, en framtid där de själva kan spara ihop till ett hem åt sig och sina två barn.

Miriam blir alldeles tårögd när man frågar henne vad ADRA-programmet har betytt för henne. Hon säger att hon inte riktigt förstod varför någon ville hjälpa människor som hon, att hon har förstått hur ADRA verkligen tror att vi alla är syskon och att Gud är allas vår Far – att tillsammans kan vi förändra livet till det bättre. Detta har gett henne hopp och en otrolig glädje i livet. Hennes barn märker att hon inte är så orolig längre, och hon känner att hon har så mycket mer att erbjuda dem av livet.

Idag arbetar Miriam som rådgivare i ADRA-programmet för att ge andra unga människor hopp om ett bättre liv. Det är som ringar på vattnet, och fler och fler ungdomar ser sina liv förvandlas och förbättras.

”Vad ni har gjort för någon av dessa minsta som är mina bröder, det har ni gjort för mig”, sa Jesus (Matt. 25:40). Det är ett viktigt arbete som kräver tålamod och framtidstro. Det ska bli intressant att se hur många av ”dessa minsta” som vi får se i himlen en dag. Där kan de berätta om hur deras liv förvandlades och förbättrades av att någon brydde sig, såg dem och gav dem hopp om en ljusare framtid!