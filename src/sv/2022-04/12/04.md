---
title:  Kristus sinnelag
date:  13/12/2022
---

En del tror att människan kan förvandlas om hon byter miljö. Vi bör givetvis undvika platser och omständigheter som kan göra oss sårbara för frestelser (Ps. 1:1; Ords. 5:1–8). Men vårt problem med frestelser och synd kan bara lösas genom förvandling av våra hjärtan (eller sinnen). Kristus berörde frågans kärna när han sade: ”Ty inifrån, ur människornas hjärtan, kommer de onda tankarna, otukt, stöld, mord, äktenskapsbrott, själviskhet, ondska, bedrägeri, liderlighet, avund, förtal, högmod, förblindelse” (Mark. 7:21, 22). Detta innebär att våra sinnen behöver förvandlas för att vårt beteende ska göra det.

`Läs 1 Kor. 2:16; Ps. 24:3, 4; Rom. 12:2; Fil. 4:8; Kol. 3:2. Vad uppmuntrar dessa texter oss att tänka på?`

Herren hade lovat att i det nya förbundet sätta sin lag i sitt folks sinnen och skriva den i deras hjärtan (Jer. 31:31–33; jfr Heb. 8:8–10; 10:16). Därför är det inte förvånande att Kristus i bergspredikan fördjupade och utvidgade nivån av tankar och intentioner i Guds bud (se Matt. 5:17–48). Vi kan alltså vinna seger över frestelser bara genom Guds förvandlande nåd, och på våra tankars och avsikters plan bör vi göra anspråk på det löftet när vi frestas.

Ändå kommer vi inte i detta liv, hur trogna vi än är, att någonsin uppnå full syndfrihet. Men om vi är i Kristus täcks vi helt av hans rättfärdighet. Även om vi ännu inte är fullkomliga betraktas vi redan som fullkomliga i honom (Fil. 3:12–15). ”När vi är förenade med Kristus har vi Kristus sinnelag. Renhet och kärlek lyser från karaktären, mildhet och sanning har kontroll över livet. Själva vårt väsen har förändrats. Kristus som bor i själen har en förvandlande kraft, och det yttre bär ett vittnesbörd om frid och glädje som råder där inne” (Ellen White: Selected Messages, bok 1, s. 337).

Enbart Jesus kan ge oss denna sorts livsförvandling. Vi kan bara överlåta oss dagligen och besluta att följa Jesus i tro.

`Föreställ dig hur ditt liv skulle vara om du kunde stoppa även syndiga tankar. Hur annorlunda skulle ditt liv bli? Vad är den enda möjligheten till en sådan erfarenhet, med tanke på att vi inte kan uppnå full syndfrihet i detta liv?`