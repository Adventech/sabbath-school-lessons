---
title:  Kroppen som tempel
date:  12/12/2022
---

Den dualistiska synen på en dödlig kropp med en odödlig själ har genererat olika teorier om människokroppen. T.ex. för de gamla grekiska filosoferna var kroppen själens fängelse, och själen befriades vid döden. Som ett eko från detta tankesätt finns uppfattningen inom kristendomen i dag att kroppen är den odödliga själens temporära boning som återförenas med kroppen vid uppståndelsen. Inom t.ex. new age (nyandlighet) finns idén om att kroppen är gudomlig och att Gud och universum är detsamma. Det finns motsägelsefulla tankar om ämnet både inom kristendomen och inom det sekulära samhället. Då är det desto viktigare att veta vad Bibeln säger om kroppen och döden.

`Läs 1 Kor. 6:19, 20 och 10:31. Hur kan förståelsen av att våra kroppar är Guds och den heliga Andens tempel påverka vår livsstil och hälsa på ett positivt sätt?`

Både Adam och Eva skapades till Guds avbild och likhet (1 Mos. 1:26, 27) som inte bara återspeglade deras karaktär utan också deras fysiska väsen. Då denna avbild förstördes och t.o.m. doldes av synden innebär återlösningen att återupprätta människan till det ursprungliga tillståndet, den fysiska hälsan medräknad, så långt som det är möjligt för människan som inte får del av livets träd.

Denna återupprättelse är en livslång process och fullföljs först vid Jesus andra ankomst ”när det förgängliga kläs i oförgänglighet och det dödliga i odödlighet” (1 Kor. 15:53, 54).

Aposteln Johannes skrev till sin vän Gaius: ”Käre broder, jag hoppas att allt står väl till och att du är frisk. Att det står väl till med din själ vet jag” (3 Joh. 1:2).

Vi inser att människan är en odelbar helhet och att tron omfattar livets alla sidor. Därför bör vi ledas av den inspirerade principen: ”Om ni äter eller dricker eller vad ni än gör, så gör allt till Guds ära” (1 Kor. 10:31). Men kom ihåg att vi fortfarande lever i en värld där människor kan göra sitt bästa och ändå lida av den syndiga människonaturens och den syndfulla omgivningens konsekvenser. Alltså bör vi förtrösta på Gud och göra vårt bästa, men resultaten lämnar vi åt Gud.