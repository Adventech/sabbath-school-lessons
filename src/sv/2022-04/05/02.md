---
title:  Moses uppståndelse
date:  23/10/2022
---

`Läs Jud. 9 och Luk. 9:28–36. Vilka belägg finner du där för Moses kroppsliga uppståndelse?`

Några grekiska kyrkofäder från Alexandria menade att man kunde se två Mose när han dog: en levande i anden och en annan kroppsligt död; en Mose som steg upp till himlen med änglarna, en annan som begravdes i jorden. (Se Origenes: Homilies on Joshua 2.1; Clemens av Alexandria: Stromata 6.15.) Denna distinktion mellan själen och begravning av kroppen kan vara begriplig för dem som tror på den grekiska tanken om en odödlig själ, men den tanken finns inte i Bibeln. Jud. 9 bekräftar Bibelns undervisning om Moses kroppsliga uppståndelse. Dispyten handlade om Moses kropp och inte om någon odödlig själ.

5 Mos. 34:5–7 säger att Mose dog vid 120 års ålder, och Herren begravde honom på en hemlig plats i en dal i Moab. Men Mose stannade inte i graven så länge. ”Kristus själv och änglarna som hade begravt Mose kom ner från himlen för att uppväcka den sovande helige … För första gången skulle nu Kristus ge liv åt de döda. När Livets Furste och änglarna närmade sig graven blev Satan rädd att han skulle förlora sitt herravälde … Kristus nedlät sig inte till att gräla med Satan … Men Kristus hänsköt alltsammans till sin Far och sa: ’Må Herren straffa dig’ (Jud. 9) … Uppståndelsen blev en verklighet. Satan berövades sitt byte, och de rättfärdiga döda skulle leva igen” (Ellen White: Det var mycket gott, s. 434, 435).

Förklaringsberget ger klara belägg för Moses uppståndelse. Där visade sig Mose tillsammans med profeten Elia, som hade förvandlats utan att ha dött (2 Kung. 2:1–11). De samtalade också med Jesus (se Luk. 9:28–36). ”Och två män samtalade med honom. Det var Mose och Elia som visade sig i härlighet, och de talade om hans uttåg ur världen som han skulle fullborda i Jerusalem” (Luk. 9:30, 31). Att Mose visade sig var ett bevis på Kristus kommande seger över synd och död och beskrivs här i otvetydiga ordalag. Det var Mose och Elia, inte deras ”andar” (Elia hade ju inte ens dött) som visade sig där för Jesus.

`Mose tilläts inte gå in i det jordiska Kanaan (5 Mos. 34:1–4) utan togs till det himmelska Kanaan. Vad lär detta oss om hur Gud ”verkar i oss med sin kraft och förmår göra långt mer än vi kan begära eller tänka” (Ef. 3:20)?`