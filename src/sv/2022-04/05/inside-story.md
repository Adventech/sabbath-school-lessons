---
title:  Missionsnytt
date:  28/10/2022
---

#### Som en ängel från himlen

Vi är på besök i flyktingbosättningen Kyaka II i nordvästra delen av Uganda. Där bor 126 000 kongolesiska flyktingar. Genom Julgåvan 2020 och med stöd från ADRA Danmark har ADRA Sverige betalat för att ca 200 hus har uppförts åt sårbara flyktingfamiljer.

När vi närmar oss ett hus kommer en till synes äldre man haltande fram mot oss. Gång på gång upprepar han: ”Karibu ADRA! Asante Sana.” På swahili betyder det: ”Välkommen ADRA. Tack så mycket.”

Sakta börjar han berätta: ”Jag heter Yelala Kulikinde och är född 1965. Jag kommer från Kongo och är inte rik, men jag hade en mycket bra fru och två underbara barn. Vi bodde inte så långt från gränsen till Uganda. Så kom det rebeller ut ur djungeln och bad om pengar.

Det gjorde de också denna junidag 2019. De var hårda och påstridiga, och vi gav dem allt vi hade. Men vi var vanliga, fattiga människor och hade inte så mycket. De var inte nöjda – de skulle våldta min fru! Min fru protesterade så högljutt att barnen kom rusande och kastade sig om halsen på henne för att försöka skydda henne.

Då sköt männen alla tre och slog mig i huvudet så att jag blev medvetslös. De trodde att jag hade dött och lämna-de huset.”

Yelala tystnar, och hans ögon fylls av tårar vid minnet. Så fortsätter han:

”När jag fick tillbaka medvetandet och såg det hemska som dessa män hade gjort blev jag också livrädd för att de skulle finnas kvar i närheten.  Jag var tvungen att fly! Jag fick gå långa sträckor och lyckades till slut ta mig över gränsen till Uganda. Jag fick ett tillfälligt skydd byggt av grenar och en presenning.

Men så en dag kom det en man, och det var som om en ängel hade sänts från himlen. Namnet ADRA syntes på hans väst. Han berättade att jag hade valts ut för att få ett nytt hus! Gud hade sett allt mitt lidande och äntligen hört mina böner!

Det tog en vecka att bygga huset, ett så fint och bra hus!”

Yelalas ögon fylls av tårar när han berättar hur lycklig han var dagen då han fick nycklarna till sitt nya hem. Så tittar han intensivt på oss och frågar: ”Vad kan jag göra för att visa min tacksamhet till ADRA för vad ni har gjort för mig? Så många har lidit som jag och värre. Jag önskar att var och en av dem kunde få uppleva miraklet och bönesvaret som jag har fått uppleva!”

Det känns som om vi har fått träffa en sann Guds vän – en man som har gått igenom så mycket men inte är bitter, inte har kastat bort sin tro utan är tacksam och vill göra vad han kan för att hjälpa andra. Meningen med missionsberättelser är att vi ska förstå att vi också kan hjälpa andra som har det sämre än vi och kan förändra deras liv.