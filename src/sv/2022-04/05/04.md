---
title:  Änkans son i Nain
date:  25/10/2022
---

Bibeln säger att Jesus ”gjorde gott och botade alla som var i djävulens våld” (Apg. 10:38). Evangelierna är fulla av berättelser om hur Jesus hjälpte många behövande och lidande människor. Därför kom också många judar att tro på att han var den utlovade Messias.

”Det fanns hela byar där ingen stönade av smärta, för Jesus hade varit där och botat alla sjuka. Det han gjorde var bevis på att han hade en särskild kraft från Gud. I allt han företog sig visade han kärlek, barmhärtighet och ömhet. Med sin varma medkänsla drog han människorna till sig. Han blev människa för att kunna hjälpa människorna. Han tog på sig den natur de hade. De fattigaste och de mest föraktade var inte rädda för att komma nära honom. Småbarnen kände att han tyckte om dem” (Ellen White: Vägen till Kristus, s. 12).

`Läs Luk. 7:11–17. Vilken viktig skillnad finns det mellan det som hände i denna uppståndelse och de som vi studerade i går?`

Under sin verksamhet i Galileen botade Jesus sjuka och drev ut demoner. En gång när han och hans efterföljare närmade sig Nains portar kom en begravningsprocession ut genom dessa portar. Processionen bar på en änkas enda son. Hon grät förtvivlat. Fylld av medlidande för den sörjande mamman sade Jesus till henne: ” ’Gråt inte.’ Sedan gick han fram och rörde vid båren. Bärarna stannade, och han sade: ’Unge man, jag säger dig: Stig upp!’ Då satte sig den döde upp och började tala, och Jesus överlämnade honom åt hans mor” (Luk. 7:13–15). Jesus närvaro förändrade hela scenariot, och många som bevittnat undret visste att inte bara något häpnadsväckande inträffat utan också att någon speciell (de kallade honom ”en stor profet”) fanns bland dem.

Både den feniciska kvinnan (1 Kung. 17:8–24) och den shunemitiska kvinnan (2 Kung. 4:18–37) hade bett Elia resp. Elisha om hjälp. Men änkan i Nain fick hjälp utan att ens ha bett om det. Detta betyder att Gud bryr sig om oss även när vi inte kan eller inte känner oss värdiga att be honom om hjälp. Jesus såg problemet och tog sig an det – typiskt för honom genom hela hans verksamhet.

`I sann tro ingår omsorg om föräldralösa och änkor (Jak. 1:27) som finns i vår närhet. Vi kan dock givetvis inte utföra den sortens underverk som Jesus utförde, men vad kan vi göra för att tjäna de lidande runt omkring oss?`