---
title:  Jairos dotter
date:  26/10/2022
---

Uppståndelser före Jesus egen död och uppståndelse var inte begränsade till någon specifik etnisk grupp eller social klass. Mose var kanske Guds folks största ledare någonsin (5 Mos. 34:10–12). Däremot var den fattiga feniciska änkan inte ens en israelit (1 Kung. 17:9). Shunemitiskan var framstående i sitt samhälle (2 Kung. 4:8) men fortfarande ingen hebré. Änkan i Nain hade bara en son, som hon antagligen var beroende av (Luk. 7:12). Däremot var Jairos en synagogföreståndare, troligen i Kafarnaum (Mark. 5:22). Trots dessa skillnader i kulturell bakgrund och social ställning blev alla dessa människor välsignade av Guds livgivande kraft.

`Läs Mark. 5:21–24, 35–43. Vad kan vi lära oss av Jesus ord i Mark. 5:39: ”Flickan är inte död, hon sover”?`

Jairos tolvåriga dotter låg dödligt sjuk hemma. Han gick därför till Jesus och bad honom komma hem till honom och lägga sina händer på henne. Men innan de hann fram kom någon med de sorgliga nyheterna: ”Din dotter är död. Du skall inte besvära Mästaren längre” (Mark. 5:35). Då sade Jesus till den sörjande fadern: ”Var inte rädd, tro bara” (Mark. 5:36). Allt fadern kunde göra var verkligen att helt förtrösta på Guds ingripande.

När de kom till huset sade Jesus till de församlade: ”Varför ropar ni och gråter? Flickan är inte död, hon sover” (Mark. 5:39). De förlöjligade honom eftersom 1) de visste att hon var död och 2) de förstod inte meningen med hans ord. ”Den förtröstansfulla metaforen att ’sömn’ står för ’död’ tycks ha varit Kristus favorituttryck för den erfarenheten ([Matt. 9:24; Luk. 8:52] se Joh. 11:11–15). Döden är en sömn, men den är en djup sömn från vilken bara den store Livgivaren kan väcka människan, för bara han har nycklarna till graven (se Upp. 1:18; jfr Joh. 3:16; Rom. 6:23)” (The SDA Bible Commentary, vol. 5, s. 609).

När flickan väckts upp blev de som såg det ”utom sig av förvåning” (Mark. 5:42). Det är ingen överraskning. För nu är döden slutgiltig, absolut, till synes oåterkallelig. Att med egna ögon ha sett något sådant här måste ha varit en häpnadsväckande, livsförvandlande erfarenhet.

`Jesus ord ”Var inte rädd, tro bara” (Mark. 5:36) är fortfarande meningsfulla för oss. Hur kan vi lära oss att inte vara rädda, ens i skrämmande situationer, då det är allra viktigast att bevara sin tro?`