---
title:  Två exempel i Gamla testamentet
date:  24/10/2022
---

`Läs 1 Kung. 17:8–24 och 2 Kung. 4:18–37. Vilka likheter resp. skillnader ser du i dessa två uppståndelser?`

I Heb. 11:35 läser vi att kvinnor genom tron ”fick sina döda tillbaka uppståndna.” Så var fallet med de två uppståndelser som beskrivs i texterna för dagens studium.

Den första (1 Kung. 17:8–24) skedde i en tid av stort avfall i Israel, under kung Achavs och hans hedniska hustru Isebels inflytande. När en allvarlig torka härjade i landet befallde Gud Elia att gå till Sarefat, en by utanför Israel. Där mötte han en fattig fenicisk änka som höll på att laga en sista måltid åt sig själv och sin son, för att sedan dö. Men deras liv räddades genom ett underverk med mjöl och olja som inte tog slut innan torkan var över. En tid därefter blev sonen sjuk och dog. I sin desperation vädjade mamman till Elia, som ropade till Gud. ”Herren hörde Elias bön, och pojken började andas och fick liv igen” (1 Kung. 17:22).

Den andra uppståndelsen (se 2 Kung. 4:18–37) ägde rum i Shunem, en liten by söder om berget Gilboa. Elisha hade hjälpt en fattig änka att betala sina skulder genom ett underverk som gjorde att hon kunde fylla många kärl med olja (2 Kung. 4:1–7). Senare mötte han i Shunem en framstående gift kvinna som inte hade några barn. Profeten sade till henne att hon skulle få en son, vilket hände som förutsagt. Barnet växte och var friskt men blev en dag sjukt och dog. Shunemitiskan gick till berget Karmel och bad Elisha att komma med henne till hennes son. Elisa bad enträget till Herren, och till slut blev barnet levande igen.

Dessa kvinnor hade olika bakgrunder men samma frälsande tro. Den feniciska änkan gav profeten Elia logi i en extremt svår tid när det inte fanns någon säker plats för honom i Israel. Shunemitiskan och hennes man byggde ett rum åt profeten Elisha att bo i när han var i deras trakter. När de två barnen dog vädjade deras trogna mödrar till Guds profeter och fick glädjen att se sina barn återvända till livet.

`Dessa är fantastiska berättelser, men tänk hur många andra som det inte berättas om som aldrig fick ett sådant underverk? Vad säger detta tragiska faktum oss om hur centralt för vår tro löftet om uppståndelsen vid tidens slut är?`