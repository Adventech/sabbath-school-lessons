---
title:  Lasaros
date:  27/10/2022
---

`Läs Joh. 11:1–44. I vilken mening blev Jesus ”förhärligad” genom Lasaros sjukdom och död (Joh. 11:4)?`

Även här använder Jesus metaforen sömn när han talar om död. ”Vår vän Lasaros sover, men jag går dit för att väcka honom” (Joh. 11:11). När några trodde att han talade om vanlig sömn (Joh. 11:11–13) gjorde Jesus det klart vad han menade: ”Lasaros är död” (Joh. 11:12–14). När Jesus kom till Betania hade Lasaros faktiskt redan varit död i fyra dagar; hans kropp hade redan börjat förmultna (Joh. 11:17, 39). När en kropp har förmultnat tillräckligt för att börja lukta illa, då är det ingen tvekan om att människan är död.

I detta sammanhang sade Jesus till Marta: ”Din bror kommer att uppstå” (Joh. 11:23). Hon bekräftade då sin tro på den yttersta dagens uppståndelse. Men Jesus sade: ”Jag är uppståndelsen och livet. Den som tror på mig skall leva om han än dör, och den som lever och tror på mig skall aldrig någonsin dö. Tror du detta?” (Joh. 11:25, 26). Och så tillade han: ”Har jag inte sagt dig att om du tror, skall du få se Guds härlighet?” (Joh. 11:40). Marta trodde och fick se Guds härlighet i och med sin brors uppståndelse.

Bibeln säger att genom Guds ord skapades allting (Ps. 33:6). Genom hans ord kan allting också återskapas, som Lasaros liv. Efter en kort bön befallde Jesus: ”Lasaros, kom ut!” (Joh. 11:43). Då och där såg dessa människor Guds livgivande kraft, samma kraft som talade vår värld till existens, samma kraft som i tidens slut kommer att kalla de döda tillbaka till liv i uppståndelsen.

Genom att uppväcka Lasaros visade Jesus att han hade makt att besegra döden. Vad skulle kunna vara en större manifestation av Guds härlighet för dödliga varelser som vi?

`Läs Joh. 11:25, 26. Jesus talar först om troende som dör och sedan om troende som aldrig någonsin dör. Vad är det Jesus vill lära oss, och varför är det så viktigt för oss att förstå att döden är en omedveten sömn för att vi ska förstå vad han säger här? Varför ger hans ord så mycket hopp åt oss som ofrånkomligt är på väg till graven?`