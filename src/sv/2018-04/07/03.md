---
title: Hedningars omvändelse
date: 12/11/2018
---

Hedningars omvändelse till evangeliet om Jesus är en händelse i Apostlagärningarna som öppnar vägen för den största konflikten i den tidiga församlingens liv, en konflikt som hotade dess existens och uppdrag.

`Läs Apg. 10:1–23. Vad finns det i denna text som antyder att den heliga Anden verkade i mångas hjärtan för att förbereda vägen för att hedningar skulle ta emot evangeliet?`

Synen måste ha verkat bisarr för Petrus. Den chockerar honom, eftersom han som trogen jude i enlighet med lagens föreskrifter aldrig ätit oren eller förorenad mat (se 3 Mos. 11; Hes. 4:14; Dan. 1:8). Men syftet med denna syn handlade inte om kost utan om barriärer mellan judar och hedningar som hindrade evangeliets spridning. Sådana barriärer var minst lika närvarande i den forntida världen som de är idag.

Under de första årtiondena bestod kristendomen huvudsakligen av judar som hade tagit emot Jesus som den utlovade Messias i Gamla testamentets profetior. Dessa tidiga kristna var trogna judar som lydde lagen som de blivit undervisade om. De ansåg inte att evangeliet om Jesus hade utraderat eller avskaffat Gamla testamentets föreskrifter (se Matt. 5:17–20).

`Läs Apg. 10:28, 29, 34, 35. Hur förstod Petrus meningen med synen han fick i Joppe? Vad ledde honom till denna tolkning?`

Vad vi ser i Apostlagärningarna är att den heliga Anden hade förberett vägen för hedningarna att bli mottagna i den kristna gemenskapen. Det kunde de göra utan att bli omskurna och först bli judar. Det som övertygade Petrus och hans vänner om att detta verkligen var Guds vilja var att den heliga Anden utgöts över Cornelius och hans husfolk på ett liknande sätt som Jesus lärjungar upplevt på pingstdagen (Apg. 10:44–47). Om den heliga Anden kan ges till hedningar på samma sätt som den gavs till judar var det uppenbart att omskärelsen inte var någon förutsättning för att börja tro på Jesus som Messias. Denna slutsats öppnade vägen för en stor teologisk konflikt bland de tidiga kristna. 

