---
title: Mötet i Jerusalem
date: 14/11/2018
---

`Läs Apg. 15:1, 2 och Gal. 2:11–14. Vilka två frågor orsakade en allvarlig konflikt i den tidiga församlingen?`

Hotet mot församlingens enhet som de tidiga kristna mötte var verkligt och svårt. Vissa judekristna tänkte att frälsningen bara var möjlig för dem som tillhörde Guds förbundsfolk, och det innebar att omskärelsen var ett krav. Som en del av en trogen livsstil trodde dessa judar också att de skulle undvika alla kontakter med hedningar som kunde förhindra deras egen frälsning.

Judarna hade mycket strikta traditioner när det gällde deras samröre med hedningar. Dessa traditioner blev snart en stötesten för den nya kristna gemenskapen när apostlarna började nå ut till hedningar som ville bli Jesus efterföljare. Eftersom Messias är Guds förbundsfolks Frälsare som det förutsagts i Gamla testamentet, skulle hedningar väl först bli judar och sedan följa samma förbundsregler om de ville bli frälsta?

`Läs Apg. 15:3–22. Vilka frågor lyftes fram i mötet i Jerusalem?`

Frågan här var djupt rotad i konflikter kring tolkningar av Gamla testamentets berättelser om omskärelse och relationer till hedningar. När apostlarna, de äldste och delegaterna från Antiochia kom samman verkar det som om diskussionen pågick länge utan någon lösning.

Men sedan höll Petrus, Barnabas och Paulus tal. Petrus tal anknöt till den syn som Gud hade gett honom och till gåvan av den heliga Anden, som öppnade vägen för hednamissionen. Sedan delgav Paulus och Barnabas sina berättelser om vad Gud hade gjort genom dem för hedningarna. Som resultat öppnades mångas ögon för en ny sanning. Petrus sade: ”vi tror att det är genom vår herre Jesu nåd som vi blir frälsta och likaså de” (Apg. 15:11). Århundradens långa traditioner föll sönder i evangeliets ljus.

`Har du någonsin ändrat dig i någonting du förstått och varit djupt övertygad om? Vad lärde du dig av den erfarenheten som kanske kan hjälpa dig när du åter måste ifrågasätta något i din förståelse av något i din tro?`

