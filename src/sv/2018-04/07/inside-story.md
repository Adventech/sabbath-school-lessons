---
title: Missionsnytt
date: 16/11/2018
---

#### Bön och limefrukter

Missionsplanet flög mig och min vän till Papua och lämnade oss vid foten av ett berg. Vi gick in till stan för att handla innan vi började den långa klättringen uppför berget till byn där vi skulle tillbringa ett år som studentmissionärer. Vi hade inte så mycket pengar. Men det fanns en sak på marknaden som vi absolut ville ha: en påse gröna limefrukter. Vi älskade limefrukter och visste att vi inte skulle hitta några på berget.

Två veckor senare befann vi oss i byn Tinibel, och vi var osäkra på hur vi skulle berätta om Jesus. Visst hade vi fått utbildning, men vi kunde inte räkna ut hur vi kunde få byborna intresserade av evangeliet.  Men vi kom ihåg en viktig sak. Om vi inte visste vad vi skulle göra skulle vi be. Så vi bad.

En dag när vi var på vandring mellan två byar bad en man från vår by oss att titta på en släkting som hette Marius och som hade förlorat sin syn. Vi gick hem till Marius och frågade vad som hänt honom som hade gjort att han förlorade sin syn två år tidigare. ”Det vet jag inte”, sa han och skakade på huvudet. ”Det hände så plötsligt.” 

De andra byborna hade ingen tvekan om vad som hade orsakat Marius blindhet. De skyllde på onda andar. Marius och hans familj bad om hjälp. De bad om medicin och böner.

Min vän och jag visste inte vad vi skulle göra. Vi var inte läkare. Då kom vi ihåg påsen med limefrukter som vi hade köpt. Vi visste att limefrukter kan användas i medicinskt syfte. Så vi tog med oss en limefrukt när vi besökte Marius nästa dag. Vi skar frukten mitt itu och behandlade honom. Vi gjorde detta varje morgon och kväll i en vecka. Ingenting hände och vi gav nästan upp. Men efter två veckor berättade Marius att han kunde skilja mellan mörker och ljus för första gången på två år. Samma dag fick vi slut på limefrukter. Vi sa till honom: ”I fortsättningen har vi en ny behandling. Vi kommer bara att be.”

Flera veckor senare kunde Marius gå fritt utanför sitt hem. Han kunde se! Han hade inte perfekt syn. Men han såg tillräckligt för att leva ett vanligt liv som förr. 

Marius blev överlycklig och berättade för andra bybor att Jesus hade besegrat de onda andarna och gett honom synen tillbaka. Nyheten spred sig från by till by, och människor började kontakta oss för att vi skulle be för dem och ge dem hälsoråd. Och de ville studera Bibeln. Sju personer blev döpta.

Tack för era gåvor som hjälper till att göra det möjligt att berätta evangeliet världen runt, även på en bergstopp i Indonesien. 

_Använd inte själv limejuice som ögonmedicin. Kontakta alltid läkare._

