---
title: Anden leder
date: 13/11/2018
---

Rapporter om det som hade hänt med Cornelius i Caesarea nådde snart ledarna i församlingen i Jerusalem, och de bad Petrus att ge en redogörelse för det som hade inträffat. Ledarna var bestörta över vad Petrus hade gjort, eftersom trogna judar, enligt deras judiska förståelse av Moses lag, inte tilläts att äta med hedningar (Apg. 11:3).

`Läs Apg. 11:4–8. Vad sade Petrus för att förklara den heliga Andens verk och hans ledning i denna händelse? Vad var huvudpoängen i hans redogörelse för det som hade inträffat?`

Även om somliga väckte frågor om legitimiteten i Petrus handlande och hans beslut att döpa dessa hedningar vittnade tillräckligt många (Apg. 11:12) om att den heliga Anden hade visat sin närvaro på samma sätt som på pingstdagen. Den heliga Andens vägledning är i detta fall otvetydig och en erkänd gåva. ”När de hörde detta lugnade de sig, och de prisade Gud och sade: ’Så har Gud gett också hedningarna möjlighet att omvända sig och få liv’ ” (Apg. 11:18).

`Läs Apg. 11:19–24. Vad hände sedan i den tidiga församlingens liv?`

Kanske tänkte några i Jerusalem att det som hade hänt Cornelius och hans husfolk var ett undantag, och att en sådan händelse inte skulle återupprepas. Men det är inte vad den heliga Anden avsåg. När Jesus lärjungar skingrades bortom Jerusalem och Judeen, på grund av den förföljelse som uppstod efter Stefanos död (Apg. 8:1) och begav sig till Samarien, Fenicien, Cypern och Antiochia, tog allt fler hedningar emot Jesus som sin Frälsare. Det är vad Jesus hade förutsagt (Apg. 1:8). Hur underbart dessa hedningars inträde än var, om vi sätter oss själva in i de tidiga judekristnas situation är det inte svårt att se att de kanske inte riktigt visste hur de borde reagera.

`Hur kan vi själva vara trångsynta i fråga om församlingen och vårt budskap så att det hindrar vårt vittnande?`

