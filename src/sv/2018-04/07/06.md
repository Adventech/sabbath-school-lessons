---
title: En svår lösning
date: 15/11/2018
---

Det krävdes en del förtroende hos församlingen i Antiochia för att de skulle sända representanter till Jerusalem för att söka den bästa lösningen på sin konflikt. Men efter timmar av diskussion mellan apostlarna och de äldste gjorde Jakob, Jesus bror, som visar sig vara ledaren för samlingen, en bedömning av vad som borde göras (Apg. 15:13–20). Mötet beslöt klart att hedningarna inte behövde omvända sig till judendomen och lyda alla delar av ceremoniallagen, omskärelsen medräknad, för att bli kristna.

`Läs Amos 9:11, 12 och Jer. 12:14–16. Vilka förutsägelser gjorde Gamla testamentets profeter om Israels grannfolk?`

När Jakob citerar Amos 9 ser vi anknytningar till nationers frälsning hos andra av Gamla testamentets profeter. Det var Guds avsikt att frälsa hela världen genom Israels vittnesbörd och erfarenhet. I Guds kallelse till Abraham ingick faktiskt en välsignelse för alla folk genom honom och hans efterkommande (1 Mos. 12:1–3). Den heliga Andens ledning, Petrus, Barnabas och Paulus verksamhet bland hedningarna, och många hedningars omvändelse var tecken som man inte kunde bortse ifrån. Dessa vittnesbörd hjälpte ledarna i den kristna rörelsen i Jerusalem att inse att många gammaltestamentliga profetior nu gick i uppfyllelse. Gud hade faktiskt redan gett lagar som vägledde hur hedningar kunde vara närvarande i Israel och vilka restriktioner som gällde dem (3 Mos. 17, 18). Även Jakob hänvisade till dessa lagar i sitt beslut (Apg. 15:29). Det blev uppenbart för alla att Gud kallade hedningar  till att förena sig med hans folk och finna frälsning i Jesus. Den heliga Andens ledning gav dem en djupare förståelse av Bibeln och uppenbarade för dem viktiga sanningar som de inte sett tidigare.

Apg. 15:30–35 berättar om hur de troende i Antiochia reagerade på det som hade beslutats i Jerusalem: de ”blev glada över detta uppmuntrande besked” (Apg. 15:31).

I Apostlagärningarna ser vi ett kraftfullt exempel på hur den tidiga församlingen, genom lydnad för Guds Ord, tillsammans med innerlig kärlek, enhet och förtröstan, kunde under den heliga Andens ledning vända det som kunde ha blivit en stor kris för enheten.

`Vad lär denna berättelse oss om hur viktigt det är för oss att inte bara _lyssna_ till vad andra säger utan också beakta att de kan ha rätt, även när det som de säger inte riktigt är vad vi vill höra?`

