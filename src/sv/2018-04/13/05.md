---
title: En ny jord för de frälsta
date: 26/12/2018
---

”Nu skapar jag en ny himmel och en ny jord. Det som varit skall man inte mer minnas, inte längre tänka på” (Jes. 65:17). Både Jesaja och Johannes (Upp. 21:1) såg den nya utlovade jorden i en syn.

`Betrakta Johannes beskrivning av de frälstas stad, det underbara nya Jerusalem i Upp. 21:2, 9–27. Vad antyder dessa verser om den enhet och harmoni som kommer att finnas i denna stad?`

`Läs Upp. 22:1–5. Livets flod flyter från Guds tron och livets träd sträcker sig över floden. Det är två viktiga drag i den nya staden. Vad blir deras syfte på den nya jorden?`

Livets träd, som Adam förlorade tillgången till genom syndafallet (1 Mos. 3:22–24) kommer att återupprättas av Jesus i det nya Jerusalem. Tillträde till detta träd är ett av löftena till dem som segrar (Upp. 2:7). Att det bär tolv sorters frukt, en ny sort varje månad, kan antyda orsaken till följande på den nya jorden: ”Nymånadsdag efter nymånadsdag, sabbat efter sabbat skall alla människor komma och tillbe mig, säger Herren” (Jes. 66:23). Hänvisningen till ”läkemedel för folken” understryker också Guds avsikt att ta bort alla barriärer mellan folken och återupprätta mänskligheten till vad den ursprungligen skulle vara: återupprätta alla folk, stammar och nationer till en oskiljaktig familj som lever i harmoni och fred, enad för att ge Gud äran.

”’Läkemedel för folken’ syftar bildligt på avlägsnandet av alla nationella och språkliga barriärer och skillnader. … Löven i livets träd helar brotten mellan nationer. Nationerna är inte längre ’främlingar’ utan enade till en familj som Guds sanna folk [jfr 21:24–26]. Det som Mika förutspådde århundraden tidigare gick nu i uppfyllelse: ’Han skall döma mellan alla folk, skipa rätt bland mäktiga folkslag i fjärran. De skall smida om sina svärd till plogbillar och sina spjut till vingårdsknivar. Folken skall inte lyfta svärd mot varandra och aldrig mer övas för krig. Var och en skall sitta under sin vinstock och sitt fikonträd, och ingen skall hota honom’ (Mika 4:3, 4; [jfr] Jes.2:4). Där på stranden av livets flod ska de återlösta ’bjuda varandra’ (Sak. 3:10) att sitta tillsammans under livets träd. Lövens helande egenskaper helar alla sår, mellan folk, etniciteter, stammar och språk som har slitit isär mänskligheten genom tidsåldrarna” (Ranko Stefanovic: _Revelation of Jesus Christ: Commentary on the Book of Revelation,_ s. 593).

