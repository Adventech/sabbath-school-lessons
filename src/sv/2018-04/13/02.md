---
title: Vi kan vara säkra på Jesus återkomst
date: 23/12/2018
---

`Joh. 14:1–3 är det mest välkända löftet om Jesus andra ankomst. Vad säger detta löfte dig om vilken sorts liv de räddade kommer att leva på den nya jorden?`

De tidiga kristna betraktade Jesus återkomst som sitt ”saliga hopp” (Tit. 2:13). De förväntade sig att alla profetior och löften i Bibeln skulle gå i uppfyllelse när Jesus kommer igen, för det är själva målet för den kristna pilgrimsvandringen. Alla som älskar Jesus ser fram emot den dagen då de får vara ansikte mot ansikte med honom. Hans ord i dessa verser antyder en närhet och gemenskap som vi kommer att ha, inte bara med Jesus utan också med varandra.

De kristna tror på detta löfte eftersom Bibeln försäkrar att det kommer gå i uppfyllelse. Vi har denna försäkran eftersom vi tror på Jesus ord: ”så skall jag komma tillbaka” (Joh. 14:3). Precis som Jesus första ankomst var förutsagd är också hans andra ankomst det, redan i Gamla testamentet. Före syndafloden talade Gud om för patriarken Henok att Messias ankomst i härlighet skulle göra slut på synden. Han profeterade: ”Om dessa människor profeterade Henok i den sjunde generationen efter Adam: ’Se, Herren kommer med sina tusentals heliga för att sitta till doms över alla människor och straffa alla gudlösa för alla deras gudlösa handlingar och allt det oerhörda som dessa gudlösa syndare har sagt mot honom’ ” (Jud. 14, 15). 

Tusen år innan Jesus kom till den här jorden profeterade också kung David om Messias ankomst för att samla Guds folk: ”Vår Gud kommer, han skall inte tiga. Framför honom går förtärande eld och kring honom rasar stormen. Han kallar på himlen därovan, kallar på jorden, för att döma sitt folk: Samla inför mig mina trogna som sluter förbund med mig genom offer” (Ps. 50:3–5).

Jesus andra ankomst är nära sammankopplad med hans första. Profetior som förutsade hans födelse och verk (t.ex. 1 Mos. 3:15; Mika 5:2; Jes. 11:1; Dan. 9:25, 26) är grunden för vårt hopp och vår tillit till löftena om hans återkomst. Jesus har ”trätt fram, en gång för alla, vid tidens slut, för att utplåna synden genom att offra sig själv … så har Kristus en gång offrats för att lyfta bort mångas synder och skall uppenbara sig en andra gång, och då inte för syndens skull utan för att rädda dem som väntar på honom” (Heb. 9:26, 28).

`På vilka sätt kan du redan nu finna hopp och tröst i löftena om Jesus andra ankomst?`

