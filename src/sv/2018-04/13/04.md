---
title: Uppståndelsen och återupprättade relationer
date: 25/12/2018
---

Från den första kristna församlingens tid har löftet om Jesus återkomst, kanske mer än någonting annat, gett hopp till Guds trogna folk, särskilt i svåra tider. Även under fruktansvärda strider, outhärdliga sorger och smärtor har de haft hoppet om Jesus återkomst och alla de underbara löften som den innebär.

`Läs 1 Thess. 4:13–18. Vilka löften finns i texten? Vad säger det om hoppet om återupprättade relationer?`

Jesus andra ankomst kommer att beröra hela mänskligheten på ett genomgripande sätt. En viktig aspekt är att Guds rike upprättas och de utvalda samlas. ”Och han skall sända ut sina änglar vid ljudet av en stor basun, och de skall samla hans utvalda från de fyra väderstrecken, från himlens ena gräns till den andra” (Matt. 24:31). Samtidigt som dessa samlas återuppstår de rättfärdiga döda och får odödlighet (1 Kor. 15:52). ”Då skall de som är döda i Kristus uppstå först” (1 Thess. 4:16). Det här är stunden som vi alla har väntat på. De uppståndna förenas med dem som har väntat på deras närvaro och kärlek. Paulus utropar om denna händelse: ”_Död, var är din seger? Död, var är din udd?”_ (1 Kor. 15:55). 

Det är inte de sjuka, åldrade, skadade kroppar som gick ner till graven som kommer upp i uppståndelsen, utan nya, odödliga, fullkomliga kroppar, inte längre märkta av synden som orsakade deras förfall. De uppståndna heliga upplever hur Jesus fullbordar återupprättelsen som återspeglar Guds avbild, den som han avsåg vid skapelsen (1 Mos. 1:26; 1 Kor. 15:46–49).

Vid stunden för Jesus återkomst, när de återlösta döda uppstår, förvandlas de rättfärdiga levande på jorden och får också nya, fullkomliga kroppar. ”Detta förgängliga måste kläs i oförgänglighet och detta dödliga kläs i odödlighet” (1 Kor. 15:53). Dessa två grupper av de frälsta, de uppståndna och de förvandlade rättfärdiga ska ”därefter … föras bort bland molnen tillsammans … för att möta Herren i rymden. Och sedan skall vi alltid vara hos honom” (1 Thess. 4:17).

`I vår vetenskapliga tidsålder försöker även en del kristna finna en naturlig förklaring för allting, även för mirakel som nämns i Bibeln. Hur kan vi ta in detta löfte om uppståndelsen och förstå Guds övernaturliga handlingar här och nu?`

