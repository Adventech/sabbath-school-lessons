---
title: Livet på den nya jorden
date: 27/12/2018
---

`Läs Jes. 35:4–10; 65:21–25. Hur annorlunda kommer livet att vara jämfört med vårt liv nu?`

Flera gånger läser vi i Jesaja om någonting nytt: ”något nytt” (42:9; 43:19; 48:6), ”ett nytt namn” (62:2). Det som är nytt i kapitel 65 är alltings nya ordning. Det är harmoni mellan alla Guds skapade varelser. Förbundets förbannelser över landet för olydnad och uppror (se 3 Mos. 26:14–17; 5 Mos. 28:30) tas tillbaka för evigt, eftersom ingen synd finns mer. I ställer finns där rikliga välsignelser, hus att bo i och mat att njuta av.

Hurdant blir livet på en sådan vacker plats? En del undrar om vi kommer att känna igen våra vänner och vår familj när våra kroppar har blivit odödliga och helt upprättade till Guds avbild. Efter Jesus uppståndelse kunde hans lärjungar känna igen honom. Maria kände igen hans röst (Joh. 20:11–16). Tomas kände igen hans fysiska väsen (Joh. 20:27, 28). De två lärjungarna på vägen till Emmaus kände igen hans sätt vid måltiden (Luk. 24:31, 35). Om lärjungarna kände igen Jesus efter uppståndelsen kan vi säkert känna igen varandra, och vi kan se fram emot en evighet med återupprättade relationer. Vi kan tryggt anta att vi fortsätter med relationer till dem vi känner och älskar och som är där med oss.

”De återlösta ska känna som de själva har blivit kända. Kärlek och sympati, som Gud själv har nedlagt i själen, ska där finna sitt mest äkta och sköna uttryck. Den rena samvaron med heliga väsen, den harmoniska kontakten med de välsignade änglarna och de trogna från alla tidsåldrar, som har tvagit sina kläder och gjort dem vita i Lammets blod, de heliga band som förenar hela familjen i himlen och på jorden (Ef. 3:15) – allt detta bygger upp de frälstas lycka” (Ellen White: _Från mörker till ljus_, s. 582).

`”Därför ger jag inte upp. Även om min yttre människa bryts ner förnyas min inre människa dag för dag. Mina kortvariga lidanden väger ju oändligt lätt mot den överväldigande, eviga härlighet de bereder åt mig, som inte riktar blicken mot det synliga utan mot det osynliga. Det synliga är förgängligt, men det osynliga är evigt” (2 Kor. 4:16–18). Hur kan vi i en värld som är så tillfällig, så flyende, lära oss att rikta oss mot och gripa tag i det osynliga och eviga?`

