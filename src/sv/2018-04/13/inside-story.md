---
title: Missionsnytt
date: 28/12/2018
---

#### Ann blev ofta arg

Detta kvartal har vi hört berättelser från flera länder inom Södra Asien-Stilla havet divisionen. Dagens berättelse kommer från Thailand. 

Redan som barn var Ann Phongchan envis och hade svårt att styra sitt humör. Hon valde att bli underkänd i ett ämne på gymnasiet bara för att hon tyckte illa om läraren. När hon inte fick åka på sin mammas motorcykel sågade hon av kedjan. Så när Ann skulle studera vid Mission College, som idag heter Asia-Pacific International University, var det ingen överraskning att hennes mamma valde att flytta med för att försöka se till att Ann inte skapade problem för sig själv.

”Mamma litade inte på mig”, berättade Ann. ”Hon var rädd att jag skulle hamna i fängelse på grund av mitt häftiga humör.” 

På skolan lärde sig Ann att be, och Gud svarade på hennes böner på märkliga sätt. Och när hon hade tagit sin examen gav hon sitt hjärta till Jesus och blev döpt. Hennes vänner som inte var kristna hånade hennes beslut.

Men det största problemet kom hemma. Anns mamma blev arg när Ann övergav familjens tro. Hon förbjöd Ann att gå i kyrkan. Hon tog med henne till templet och tvingade henne att sova där. Ann satte ner foten när hennes mamma beordrade henne att skriva ett brev till familjens gud.

”Jag ber bara till en Gud nu”, sa hon.

Anns mamma blev rasande och frustrerad och låste in henne i deras hem i Bangkok. Ann kunde ha öppnat fönstret och hoppat ut eller brutit sönder dörrlåset. Men det gjorde hon inte. Den gamla Ann skulle ha blivit helt utom sig av ilska och genast gjort det. Men Ann gjorde lugnt och sansat sysslorna i huset, och sedan satte hon sig och läste Bibeln.

En dag frågade Anns mamma: ”Ska du återvända till vår Gud?”

”Nej”, svarade Ann. ”Jag följer Jesus. Jag är ledsen, mamma.”

”Bra”, svarade Anns mamma då. ”Du får gå till din kyrka.”

Ann gick lyckligt till Adventkyrkan, och hennes mamma bad att få följa med. Mamman var inte längre arg på Ann. Hon var leende och glad. Först efteråt berättade hon orsaken för Ann. ”Jag vet inte vem jag ska tacka”, sa hon. ”Men jag har fått en ny dotter.” Ann svarade att det var Guds makt hon skulle tacka.

Idag är Ann rektor för Adventist International Mission School. Det är en grundskola med 150 elever i Korat (eller Nakhon Ratchasima) i Thailand. Ett av det här kvartalets speciella missionsprojekt är att bygga en gymnasieskola på mark som Adventistsamfundet redan har köpt. De missionsgåvor som vi ger idag kommer att bidra till att göra detta projekt, och de övriga utvalda projekten i Södra Asien-Stilla havet divisionen, till verklighet. 

Av Andrew McChesney

Adventist Mission, USA

