---
title: Löftet om återupprättelse
date: 24/12/2018
---

`Läs Jes. 11:1–10. Vilket löfte får Israel, och vad säger det om platsen där de frälsta ska bo för evigt?`

Bibeln börjar med en berättelse om jordens skapelse (1 Mos. 1, 2). Det är en beskrivning av en vacker och harmonisk värld som anförtroddes åt våra första föräldrar, Adam och Eva. En fullkomlig värld och ett fullkomligt hem för människan, som Gud hade skapat. Bibelns två sista kapitel talar också om att Gud skapar en fullkomlig och harmonisk värld för den räddade mänskligheten (Upp. 21, 22), men nu är det mer exakt uttryckt en återskapelse, en återupprättelse av jorden från syndens förstörelse.

På många ställen förklarar Bibeln att detta eviga hem för de frälsta kommer att vara en verklig plats, inte någon fantasi eller dröm. De frälsta kommer att kunna se, höra, lukta, röra vid och känna den nya erfarenheten, ett nytt liv. Profetian i Jes. 11 är en vacker text som förutsäger Messias ankomst som kommer att skapa en ny tidsålder. Han ska göra slut på allt våld och föra in en evig fred. Guds styre på denna nya jord kommer att upprätta en allomfattande harmoni.

`Läs Upp. 21:1–5. Vad kommer att försvinna för evigt som ett resultat av denna nya harmoni?`

Ellen White skrev om det som väntar de frälsta: ”När åren i evigheten går ger de allt rikare och härligare uppenbarelser av Gud och Jesus. Liksom kunskapen är progressiv, så kommer kärleken, vördnaden och lycka att öka. Ju mer människor lär sig om Gud, desto större blir deras förundran över hans karaktär. När Jesus öppnar inför dem återlösningens rikedomar och de häpnadsväckande resultaten av den stora striden med Satan, kommer de frälstas hjärtan att slå med starkare hängivenhet, och de rör vid sina gyllene harpor med en fastare hand. Tiotusen gånger tiotusen och tusen gånger tusen röster förenar sig i en mäktig, växande lovsångskör” (Ellen White: _The Story of Redemption_, s. 432, 433).

`På vilka sätt kan vi redan nu förstå Guds karaktär? Hur visar ett liv i harmoni och enhet med andra redan nu något av Guds karaktär och natur?`

