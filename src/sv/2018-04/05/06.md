---
title: Tänk på de fattiga
date: 01/11/2018
---

Att man delade med sig av sina tillgångar var ofta ett konkret uttryck för enheten i den första församlingen. Den generositet som beskrivs i de tidiga kapitlen i Apostlagärningarna utvecklas. Paulus uppmanar senare de församlingar han grundat i Makedonien och Achaia att ge bidrag till de fattiga i Jerusalem (se Apg. 11:27–30; Gal. 2:10; Rom. 15:26; 1 Kor. 16:1–4). Gåvan visar att församlingar som huvudsakligen bestod av troende utan judisk bakgrund, bryr sig om och älskar sina judiskt födda trossyskon i Jerusalem. Trots kulturella och etniska skillnader är de en enda kropp i Kristus och värdesätter samma evangelium. Att dela med sig till de behövande inte bara visar, utan stärker också den enhet som redan fanns i församlingen. 

`Läs 2 Kor. 9:8–15. Vad blir resultaten av den generositet församlingen i Korinth visade?`

Enheten som den första församlingen upplevde visar vad som är möjligt även idag. Enhet händer inte bara. Alla troende måste avsiktligt välja att satsa på det. Den första församlingens ledare såg det som sin uppgift att arbeta för enhet i Jesus. Kärleken mellan man och hustru och barn är ett medvetet val av daglig överlåtelse. Så är det också med enheten mellan de troende. Den enhet vi har i Jesus både uppmuntras och visar sig på många olika sätt.

Enheten i den första församlingen grundade sig på bön, tillbedjan, gemenskap, en gemensam vision och studium av Guds Ord. De förstod att deras uppdrag inte bara gällde att predika evangelium för alla folk, de hade också ansvar för att visa kärlek och omsorg mot varandra. Deras enhet visade sig i deras generositet och ömsesidiga stöd i den egna gruppen, och än mer, mellan olika församlingar, även när ett långt avstånd skilde dem åt.

”Deras frikostighet bekräftade att de inte hade tagit emot Gus nåd förgäves. Ingenting annat än Guds Andes helgande inflytande kunde åstadkomma en sådan frikostighet. Både de troende och de som inte hade tagit emot evangelium såg i detta ett nådens under” (Ellen White: _Löftestiden_, s. 322).

`På vilka sätt har du och din församling upplevt fördelarna med att vara generösa mot andra? Vilka välsignelser får den som ger till andra?`

