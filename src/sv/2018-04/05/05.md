---
title: Generositet och girighet
date: 31/10/2018
---

Lukas säger att ett naturligt resultat av den gemenskap som Jesus efterföljare upplevde efter pingsten var en ömsesidig omsorg om varandra. ”De troende fortsatte att samlas och hade allting gemensamt. De sålde allt vad de ägde och hade och delade ut åt alla, efter vars och ens behov” (Apg. 2:44, 45). 

Det finns inget krav att på att på detta sätt dela det man har med varandra; det var en naturlig följd av deras kärlek till varandra. Denna ömsesidiga omsorg fortsatte en tid, mer detaljer finns i Apg. 4 och 5. Den är också ett tema på andra ställen i Nya testamentet.

Det är i detta sammanhang som Barnabas presenteras för första gången. Han tycks vara en välbärgad man som ägde mark. Han sålde sin egendom till förmån för församlingen och gav pengarna till apostlarna (Apg. 4:36, 37). Barnabas beskrivs som ett exempel att följa. 

`Läs Apg. 4:32–37 och 5:1–11. Jämför Barnabas beteende och inställning med Ananias och Sapfeiras. Vad var det som gick fel för detta par?`

Förutom synden att öppet ljuga för den heliga Anden visade dessa människor också girighet och begär. Det finns nog ingen annan synd som så snabbt kan förstöra gemenskap och broderskärlek som själviskhet och girighet. Om Barnabas är ett positivt exempel på den tidiga församlingens anda av gemenskap är Ananias och Sapfeira det motsatta. Lukas är ärlig när han berättar om dessa mindre dygdiga människor i gemenskapen.

Det sista av de tio budorden (2 Mos. 20:1–17), det om begär, skiljer sig från de övriga. Medan de övriga buden handlar om det som på ett synligt sätt bryter mot Guds vilja för människan, tar det sista upp något som är dolt i hjärtat. Begärets synd är ingen handling utan snarare en tankeprocess. Begär, och dess kamrat själviskhet, är ingen synlig synd utan ett tillstånd som vi syndiga människor lever i. Det blir inte synligt förrän det visar sig i själviska handlingar, som i fallet med Ananias och Sapfeira. På sätt och vis lyfter det sista budordet fram själva roten till det onda, grunden till de handlingar som fördöms av de övriga budorden. Deras begär gjorde dem öppna för Satans inflytande, vilket ledde dem till att ljuga för Gud. Precis som även Judas begär ledde honom till att göra.

`På vilka sätt kan vi försöka utrota begäret från våra liv? På vilket sätt kan lovprisning och tacksägelse vara en motpol?`

