---
title: Från Babel till pingst
date: 29/10/2018
---

Dagarna av andlig förberedelse efter Jesus himmelsfärd nådde sin höjdpunkt i det som hände under pingsten. I Apg. 2:1 står det att den dagen, strax innan den heliga Anden utgöts över lärjungarna, var de alla samlade 

I Gamla testamentet var pingsten den andra av tre stora högtider som varje manlig israelit skulle delta i. Den firades femtio dagar (på grekiska betyder _pentekoste_ den femtionde dagen) efter påsken. Under den högtiden bar hebréerna fram de första frukterna av sin sommarskörd som ett tacksägelseoffer till Gud.

Det är troligt att man under pingsten på Jesus tid även firade att man fått lagen vid berget Sinai (2 Mos. 19:1).  Guds lag är fortfarande en viktig del av det kristna budskapet om Jesus, vars död ger alla som ångrar sig förlåtelse för att de brutit mot Guds lag. Därför är det inte så konstigt att en av de viktiga texterna om den sista tiden handlar om både lag och evangelium: ”Här behövs uthållighet hos de heliga, hos dem som bevarar Guds bud och tron på Jesus” (Upp. 14:12).

Precis som när Mose fick de tio budorden vid berget Sinai (2 Mos. 19:16–25; Heb. 12:18) inträffade det många märkvärdiga händelser även vid pingsten. ”Då hördes plötsligt från himlen ett dån som av en stormvind, och det fyllde hela huset där de satt. De såg hur tungor som av eld fördelade sig och stannade på var och en av dem. Alla fylldes av helig ande och började tala andra tungomål, med de ord som Anden ingav dem” (Apg. 2:2–4).

`Läs Apg. 2:5–13. Vilken betydelse har denna häpnadsväckande händelse?`

Pingsten skulle vara en glädjefest, en högtid för tacksägelse till Herren för hans frikostighet. Det kanske är orsaken till den falska anklagelsen för fylleri (Apg. 2:13–15). Guds kraft syns på ett särskilt sätt i undret att kunna tala och höra olika språk. Judar från hela Romarriket som kom till Jerusalem för denna högtid hörde budskapet om Jesus, Messias, på sina egna språk.

På ett unikt sätt bidrar pingsten till att upphäva splittringen av den ursprungliga människofamiljen och bildandet av etniska grupper, den splittring som började vid Babels torn. Nådens under börjar nu återförena människofamiljen. Enheten i hela Guds världsomfattande församling vittnar om hans rikes egenskaper, om önskan om att återupprätta det som gick förlorat i Babel.

