---
title: Studiehjälp
date: 02/11/2018
---

Ellen White: ”Tungor av eld”, s. 36–46 i _Löftestiden._

”Denna frikostighet från dem som tagit emot evangelium var ett resultat av Andens utgjutande. De som hade tagit emot evangelium var ’ett hjärta och en själ’. Ett gemensamt intresse behärskade dem – framgång för det uppdrag som anförtrotts dem. Avund hade inte någon plats i deras liv. Deras kärlek till sina medkristna och den sak som de hade anslutit sig till var större än deras kärlek till pengar och ägodelar. Deras arbete bekräftade att de betraktade människor vara av större värde än jordisk rikedom.

Så kommer det alltid att vara, när Guds Ande behärskar livet. De som är fyllda av kärlek till Kristus kommer att följa hans exempel, som blev fattig för vår skull, så att vi genom hans fattigdom skulle kunna göras rika. Pengar, tid, inflytande – alltsammans gåvor som de fått av Gud – kommer de att betrakta som värdefulla, bara som medel för att befrämja evangelii utbredning. Så var det i den första församlingen. När man i nutidens församling ser att medlemmar genom Andens kraft vänder sin tillgivenhet från det som tillhör världen och visar sig villiga att göra uppoffringar, för att deras medmänniskor skall få kännedom om evangelium, kommer de sanningar som förkunnas att få ett kraftfullt inflytande över åhörarna” (Ellen White: _Löftestiden_, s. 68, 69).

**Samtalsstart:** Tänk på människor som står er nära. Hur visar ni att ni bryr er om dem? Hur visar ni att ni bryr er om er församling?

**Förbön:** Be att den heliga Anden ska fördjupa er gemenskap.

**Samtalsfrågor:**

`1. Titta igenom veckans studium och notera de faktorer som bidrog till att skapa den enhet som den första församlingen upplevde. Hur kan vi som församling idag göra något liknande? Vad finns det som vi, jämfört med dem, saknar?`

`2. De nytestamentliga församlingarnas generösa givande för att hjälpa de fattiga i Jerusalem är ett exempel för oss idag. Hur tänker vi kring sociala frågor? Vad kan vi och vår församling aktivt göra för att lindra fattigdom och tillfredsställa andra grundläggande behov som finns i vårt samhälle?`

`3. Vad kan vi lära oss av den sorgliga berättelsen om Ananias och Sapfeira? Vad är betydelsen av uttrycket i Apg. 5:5 och 5:11 att en ”stor fruktan” kom över församlingen efter att dessa två dog?`

**Sammanfattning**

Den första församlingen upplevde en snabb tillväxt eftersom Jesus lärjungar avsiktligt förberedde sig för den utlovade heliga Andens utgjutelse. Deras gemenskap och gemensamma tro var tillgångar som den heliga Anden använde för att förbereda deras hjärtan för pingsten. Efter pingsten fortsatte den heliga Anden att förvandla denna nya gemenskap, vilket visade sig i deras generositet gentemot varandra och i församlingens snabba tillväxt.

