---
title: Gemenskapens enhet
date: 30/10/2018
---

Som svar på Petrus predikan och uppmaning till omvändelse bestämde sig ungefär tretusen människor för ta emot Jesus som Messias och som uppfyllelsen av Gamla testamentets löften till Israel. Gud rörde vid dessa människors hjärtan. Många hade bara hört talas om Jesus och hade kanske rest till Jerusalem i hopp om att få se honom. Några hade kanske sett Jesus och hört hans budskap om Guds frälsning men ännu inte bestämt sig för att följa honom. På pingsten grep Gud in i lärjungarnas liv på ett mirakulöst sätt och använde dem som vittnen för Jesus uppståndelse. Nu vet de att i Jesus namn kan människor få förlåtelse för sina synder (Apg. 2:38).

`Läs Apg. 2:42–47. Vad gjorde den här gruppen av Jesus tidiga efterföljare? Vad skapade den här fantastiska samhörigheten?`

Det är anmärkningsvärt att det första som gruppen av nya troende gjorde var att ta till sig apostlarnas undervisning. Biblisk undervisning är ett viktigt sätt att hjälpa nya troende i deras andliga tillväxt. Jesus hade befallt sina lärjungar att lära dem ”att hålla alla de bud jag har gett er” (Matt. 28:20). Denna nya grupp tog sig tid att lära sig allt om Jesus av apostlarna. Sannolikt hörde de om Jesus liv och verksamhet, hans undervisning, liknelser, predikningar och underverk, allt förklarat som uppfyllelsen av de profetiska hebreiska skrifterna.

De tog också tid för bön och brödsbrytelse. Det är oklart om begreppet brödsbrytelse är en direkt anspelning på nattvarden eller om det helt enkelt betyder gemensamma måltider, vilket Apg. 2:46 verkar antyda. I vilket fall som helst innebar det att människorna som tillhörde denna nya gemenskap tillbringade tid tillsammans, ofta och regelbundet, både i templet i Jerusalem, som fortfarande var centralt för deras tillbedjan, och i hemmen. De hade ett nära förhållande till varandra. De åt och bad tillsammans. Bön är en viktig del av troendes gemenskap och nödvändig för andlig tillväxt. De tog också tid för tillbedjan, och de var ståndaktiga i allt vad de gjorde.

Denna starka gemenskap skapade goda relationer till andra i Jerusalem. De nya troende beskrivs som ”omtyckta av hela folket” (Apg. 2:47). Utan tvekan påverkade den heliga Anden deras liv på ett sätt som gjorde ett starkt intryck på alla omkring dem och blev ett mäktigt vittnesbörd om att Jesus var Messias.

`Vad kan din församling lära sig av detta exempel när det gäller enhet, gemenskap och vittnande?`

