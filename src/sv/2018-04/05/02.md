---
title: Dagar av förberedelse
date: 28/10/2018
---

Under de sista timmarna som Jesus tillbringade med sina lärjungar före sin död lovade han att han inte skulle lämna dem ensamma. En annan hjälpare, den heliga Anden, skulle sändas till dem och vara med dem i deras uppgift. Anden skulle hjälpa dem att komma ihåg mycket av det Jesus sagt och gjort (Joh. 14:26) och hjälpa dem att upptäckta fler sanningar (Joh. 16:13). Samma dag som Jesus återvände till himlen förnyade han sitt löfte: ”ni skall bli döpta med helig ande om bara några dagar … Men ni skall få kraft när den heliga anden kommer över er” (Apg. 1:5, 8). Den heliga Andens kraft utrustar lärjungarna till att vittna i Jerusalem och i hela Judeen och Samarien och ända till jordens yttersta gräns (Apg. 1:8). 

`Läs Apg. 1:12–14. Vad gjorde lärjungarna under denna tiodagarsperiod?`

Vi kan föreställa oss dessa tio dagar som en tid av intensiv andlig förberedelse, en sorts retreat när lärjungarna delade sina minnen av Jesus, hans gärningar, hans undervisning och hans underverk. ”Alla dessa höll ihop under ständig bön” (Apg. 1:14).

”Under det att apostlarna väntade på uppfyllelsen av löftet, ödmjukade de sig i sann ånger och bekände sin otro. De erinrade sig vad Kristus hade sagt till dem före sin död. Nu förstod de helt vad han menat. Sanningar som de hade glömt kom åter fram i deras sinnen och de upprepade dessa för varandra. De förebrådde sig själva för att de hade missförstått sin Frälsare. Liksom i en procession framträdde scen efter scen av hans sällsamma liv inför dem. De tänkte på hans rena, heliga liv. De kände att ingen kamp skulle bli för hård, inget offer för stort, om de bara kunde i sina liv vittna om älskligheten i Kristi väsens egenskaper. Om de bara på nytt kunde få återuppleva de gångna tre åren tänkte de, hur annorlunda skulle de då inte handla. Om de bara kunde få träffa sin Mästare på nytt, hur ivrigt skulle de inte sträva efter att visa honom hur djupt de älskade honom. De skulle visa hur uppriktigt de sörjde över att de någonsin orsakat honom sorg genom ord eller en handling av otro. Men de tröstades av tanken att de hade fått förlåtelse. De beslöt sig för att så långt det var möjligt skulle de gottgöra sin otro genom att frimodigt bekänna honom inför världen… De undanröjde alla skiljaktigheter, all önskan att vara bland de främsta och slöt sig samman i kristen gemenskap” (Ellen White: _Löftestiden_, s. 37). 

`Vad önskar du att du kunde börja om med när det gäller din tro? Vad kan du lära dig från det du ångrar? Hur kan det hjälpa dig att göra din framtid bättre?`

