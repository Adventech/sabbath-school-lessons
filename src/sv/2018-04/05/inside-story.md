---
title: Missionsnytt
date: 02/11/2018
---

#### En av dessa mina minsta

Det är intressant att se hur Gud arbetar i människors liv, hur han leder dem steg för steg om de tillåter honom att göra det.

Maja växte upp i ett icke-religiöst hem där det förekom mycket fysisk misshandel. Hennes far var mycket aggressiv, och vid flera tillfällen höll han på att slå ihjäl Majas mor. Som femåring fick Maja kasta sig emellan, och det präglade henne mycket. Denna enorma orättvisa, där den starke har makt över den svage, skapade ett hat inom henne för det som var orättvist! När hennes mor skilde sig från sin man var Maja och hennes syster glada att de inte behövde vara rädda längre. 

När mamman senare gifte om sig var det med en snäll man, och familjen fick en mer normal tillvaro. Genom allt detta fick Maja ett starkt rättspatos. Hon blev djupt påverkad av hur människor kunde behandlas olika om de tillhörde en viss grupp eller religion. Hon tänkte mycket på djurens rätt, och som mycket ung började hon äta enbart vegetarisk mat. När hon var 15 år gammal gick hon igenom en svår period där hon hade stora existentiella frågor. Hon visste inte om det fanns en Gud, men en dag pratade hon med honom och bad honom att komma in i hennes liv om han fanns! Hon märkte då att någonting började hända inom henne.

När Maja hade slutat skolan och börjat arbeta träffade hon en trevlig ung man på sitt nya jobb. Han var vegetarian. Hon frågade vad det var som gjorde att han inte åt kött. Det visade sig att han var adventist, och han förklarade för henne att han åt vegetarisk kost för att han trodde att det var bäst för hans hälsa. Han började berätta för henne om Bibeln och sin syn på livet som helhet. Allt verkade stämma ihop med hennes tankar och funderingar. Maja fann den andliga gemenskapen som hon hade längtat efter, och det dröjde inte länge förrän hon blev döpt. Med tiden gifte de sig. 

Maja jobbar idag som ledare för ADRA Slovenien, och under flyktingkrisen 2015 var hon en dynamisk ledare som hjälpte tusentals flyktingar som flydde genom Slovenien varje dag. Hon ledde en stor grupp volontärer och hade kontakt med regeringstjänstemän för att hjälpa flyktingarna som var på väg till Tyskland, Sverige och andra länder i Europa. Hennes egen erfarenhet av ett hårt liv i krigssituationer hjälpte henne att förstå vad dessa människor gick igenom.

Majas hjärta blöder för människor i nöd. I varje människa ser hon en bild av Jesus. ”Dessa mina minsta” är för henne en uppmaning till att visa Guds kärlek till alla, oavsett etnicitet, färg på huden, gender eller social ställning. Man skulle kunna bli bitter av att ha fått gå igenom det liv som Maja har gjort, eller man kan bli formad av det för att själv välsigna andra genom sin förståelse för det som är svårt. Maja har valt det sistnämnda!

