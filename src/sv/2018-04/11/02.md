---
title: Tillbedjan av vår Skapare och Återlösare
date: 09/12/2018
---

När vi talar om tillbedjan betonar vi ofta dess delar, vad som ingår och hur det ska göras. Men vad är den djupa meningen med tillbedjan? Vad innebär det att tillbe Gud? Varför gör vi det? I Ps. 29:2 säger David: ”ära Herrens höga namn, fall ner inför Herren i helig skrud!” Denna psalm visar oss i rätt riktning av att förstå meningen med tillbedjan. Att tillbe Herren är att ge honom den ära och vördnad som han förtjänar.

**Upp. 4 och 5 beskriver Jesus installation i himlen vid hans himmelsfärd. Vilka skäl har de himmelska väsendena att tillbe Gud och Jesus, Guds Lamm? Se Upp. 4:8, 11; 5:9, 10, 12, 13.**

Denna beskrivning av tillbedjan i himlens tronsal när Jesus introduceras som Guds Lamm och världens Frälsare väcker vördnad. Tillbedjan sker när Guds skapelse svarar honom med ord av tillbedjan och tacksamhet för vad han har gjort. Tillbedjan är gensvaret från den som är tacksam för Guds skapelse och frälsning. Vid tidens slut kommer de återlösta också att förena sig i hyllning och reagera på ett liknande sätt på Guds frälsning. ”Stora och underbara är dina gärningar, Herre Gud Allsmäktig. Rätta och sanna är dina vägar, du folkens Kung. Vem skulle inte vörda dig, Herre, och prisa ditt namn? Bara du är helig, och alla folk skall komma och tillbe inför dig, för dina rättfärdiga domar har uppenbarats” (Upp. 15:3, 4, FB).

Tillbedjan är gensvaret från vår tro på Gud för hans mäktiga gärningar: för det första för att han skapat oss och för det andra för att han återlöst oss. I tillbedjan ger vi Gud den hyllning, vördnad, lov och kärlek och lydnad som vi anser att han är värd att få. Naturligtvis kommer det vi vet om Gud som vår Skapare och Frälsare från vad han har uppenbarat för oss i Bibeln. Vad de kristna vet om Gud uppenbarades vidare mer fullständigt i Jesus person och verk (se Joh. 14:8–14). Det är därför de kristna tillber Jesus som Frälsare och Återlösare, då hans offerdöd och uppståndelse är själva kärnan för tillbedjan.

När de kristna samlas för att tillbe är det med en känsla av vördnad och tacksamhet som vår tillbedjan borde utgå ifrån.

