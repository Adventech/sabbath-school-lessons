---
title: Brödsbrytelse och bön
date: 13/12/2018
---

Vilka utmaningar den tidiga församlingen än mötte var de enade i sin gemensamma tro på Jesus och i den sanning som han hade anförtrott åt dem att sprida till världen. Det är vad Petrus beskrev som ”den sanning som har blivit er” (2 Pet. 1:12). Enade i tron gav de därmed uttryck för sin enhet på flera olika sätt.

”Och de deltog troget i apostlarnas undervisning och den inbördes hjälpen, i brödbrytandet och bönerna.” (Apg. 2:42). Hänvisningen till brödbrytandet gäller antagligen en gemenskapsmåltid eller en vanlig måltid som de troende delade. Vid något tillfälle under en gemenskapsmåltid bad någon om en speciell välsignelse över bröd och dryck till minne av Jesus död och uppståndelse, i förväntan på hans snara återkomst. Tidiga kristna ägnade sin tid åt att minnas meningen med Jesus liv och verk, och de älskade att tala om det under gemenskapsmåltiderna. De gemensamma måltiderna blev tillfällen för tillbedjan. ”De höll samman och möttes varje dag troget i templet, och i hemmen bröt de brödet och höll måltid med varandra i jublande, uppriktig glädje. De prisade Gud och var omtyckta av hela folket. Och Herren lät var dag nya människor bli frälsta och förena sig med dem” Apg. 2:46, 47). Utan tvekan hjälpte denna tid av gemenskap mycket till att stärka den känsla av enhet de hade i Jesus.

`Vilka exempel finner vi i Apostlagärningarna på att de tidiga kristna bad tillsammans? Vad bad de om?`

**Apg. 1:14**

**Apg. 4:23–31**

**Apg. 12:12**

Den tidiga församlingen älskade möjligheterna till direkt kommunikation med Gud och försummade aldrig att vädja till honom när de samlades för gudstjänst. Paulus nämner i sitt första brev till Timotheos bönens betydelse när de kristna samlas (1 Tim. 2:1). Till efesierna betonade han också behovet av bön: ”Gör det under åkallan och bön, och be i er ande varje stund. Därför skall ni hålla er vakna och aldrig tröttna i er bön för alla de heliga” (Ef. 6:18). 

`På vilka sätt kan vi uppleva en djupare enhet genom förbönen för gemensamma saker? Hur bidrar denna bön till att förena oss som en församling?`

