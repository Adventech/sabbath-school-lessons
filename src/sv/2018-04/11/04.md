---
title: Den första ängelns budskap
date: 11/12/2018
---

Sjundedagsadventisterna ser de tre änglarnas budskap i Upp. 14:6–12 som en beskrivning av deras uppdrag strax innan Jesus återkomst (Upp. 14:14–20). De är viktiga budskap som ska förkunnas med ”hög röst” för alla jordens invånare.

`Läs Upp. 14:6, 7. Vad är den första ängelns budskap, och vad säger det om Gud? Varför finns det en hänvisning om tillbedjan i detta budskap?`

Den första ängelns budskap förkunnar ett budskap till hela världen. Det är uppfyllelsen av Jesus förutsägelse i Matt. 24:14. I beskrivningen av dessa tre änglar och deras budskap finns en känsla av att det är bråttom. Den första ängelns budskap uppmanar människor att tänka på Gud, eftersom ”stunden för hans dom är inne” (Upp. 14:7). Jesus andra ankomst utlöser domen.

”Frukta Gud”, säger ängeln (Upp. 14:7). För dem som inte tar Gud på allvar skapar detta budskap och maning till handling verkligen fruktan i deras sinnen. Men för dem som har varit Jesus efterföljare skapar denna maning vördnad och respekt. De ser upp till Gud och ser uppfyllelsen av hans löften. En känsla av tacksam vördnad för Gud griper dem.

”Tillbe honom som har skapat himlen och jorden och havet och vattenkällorna” (Upp. 14:7). Denna formulering ger en klar koppling till sabbatsbudet, med dess hänvisning till skapelsen (se 2 Mos. 20:8–11). Skapelsens Gud, som instiftade sabbaten som ett minne av hans skaparmakt, är den som ska tillbes och äras.

Det är intressant att lägga märke till att vid tidens slut identifieras tillbedjan som en nyckelfråga i den stora striden om människosläktets lojalitet. Detta världsomfattande budskap är en maning att tillbe Skaparen.

”Den centrala frågan i den slutliga krisen är tillbedjan. Uppenbarelseboken gör det klart att provet inte gäller förnekelse av tillbedjan utan vem som ska tillbes. I den sista tiden kommer det bara att finnas två grupper av människor i världen: de som fruktar och tillber den sanne Guden (11:1, 18; 14:7) och de som hatar sanningen och tillber odjuret och dess bild (13:4–8; 14:9–11)…

Om tillbedjan är den centrala frågan i den slutliga konflikten är det inte underligt att Gud sänder ett sista tidens evangelium och manar jordens invånare att ta honom på allvar och tillbe honom som Skaparen, den ende som är värd att tillbes” (Ranko Stefanovic: _Revelation of Jesus Christ: Commentary on the Book of Revelation,_ Berrien Springs, Mich.: Andrews University Press, 2002, s. 444, 445).

