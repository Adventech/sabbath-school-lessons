---
title: Falsk tillbedjan
date: 10/12/2018
---

`Läs Matt. 4:8, 9. Vad var Jesus tredje frestelse i öknen?`

Med högmod och arrogans förklarade Satan sig vara den rättmätige härskaren över den här världen, ägaren till all dess rikedom och härlighet, och gjorde anspråk på ära och respekt från alla som lever där, som om han hade skapat världen. Vilket hån mot Gud, Skaparen och Jesus Fader. Satan visade att han vet precis vad tillbedjan handlar om: det är att ge ära och respekt till universums rättmätige ägare.

`Jämför Daniels tre hebreiska vänners upplevelse i Dan. 3 (särskilt v. 8–18) med den sista tidens makt i Upp. 13:4 och 14:9–11. Vad är det som står på spel i den sista tiden? Vad är kärnfrågan i de båda berättelserna?`

Från Kain och Abel till de tre hebreiska pojkarna i Babylon, och fram till de sista händelserna beträffande ”odjurets märke” (Upp. 16:2) försöker Satan upprätta ett falskt system av tillbedjan, ett system som leder människor bort från den sanne Guden och, om än obemärkt, riktar tillbedjan mot sig själv. Redan innan syndafallet ville han ju bli lik Gud (Jes. 14:14). Det är ingen tillfällighet att liksom de tre unga männen mötte dödshot om de inte tillbad en ”bild” kommer också Guds trogna folk i den sista tiden att möta ett dödshot om de inte tillber en ”bild”. Varför tillbe någon ”bild” när vi är kallade att tillbe den sanne Guden i stället?

”Viktiga är de lärdomar som kan hämtas av de hebreiska unga männens upplevelse på Duraslätten…

Den tid av trångmål som väntar Guds folk manar till en tro som inte vacklar. Hans barn måste visa att han är det enda föremålet för deras tillbedjan, och ingenting, inte ens själva livet självt, kan förleda dem att göra den minsta eftergift för en falsk tillbedjan. För det lojala hjärtat sjunker syndiga, dödliga människors bud till betydelselöshet jämfört med den evige Gudens ord. Sanningen kommer att lydas även om följden blir fångenskap eller exil eller död” (Ellen White: _Prophets and Kings_, s. 521, 513).

`På vilka sätt kan vi även nu frestas att tillbe någon annan än den ende som är värd vår tillbedjan? På vilket sätt kan falsk tillbedjan vara ett mer obemärkt hot än vi inser? Vad kan det finnas som vi redan nu kan frestas att tillbe?`

