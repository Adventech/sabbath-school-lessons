---
title: Missionsnytt
date: 14/12/2018
---

#### Yoyo, Jesus och familjen

Det är inte alltid lätt att få livspusslet att gå ihop inom familjen. 

Yoyo, en gymnasielärare från Indien, arbetade i Thailands huvudstad Bangkok. Hans filippinska fru arbetade som lärare vid Adventistsamfundets skola i staden Korat som ligger fem timmars bilresa bort. Parets lille son bodde hos henne i Korat.

I början stödde Yoyo arrangemanget. Han hade en hög lön vid en privatskola i Bangkok. Och på sin fritid ledde han kurser som drog in ännu mer pengar.  Men efter ett tag insåg Yoyo att han saknade familjelivet. Visst hade han gott om pengar, men han trivdes inte med att arbeta fem dagar i Bangkok och med den långa pendlingen hem för att kunna tillbringa helgerna hos familjen. Och han såg inte fram emot den långa resan på söndagskvällarna när han skulle åka tillbaka till ensamheten i Bangkok. Han bestämde sig för att han måste söka jobb i Korat.

Men av någon anledning var det inte lätt att hitta ett jobb där. Yoyo kände att han var kvalificerad för nästan alla jobb, och han fick många jobberbjudanden i Bangkok. Men ingen i Korat hade något jobb att erbjuda honom. Han ansökte om många lärartjänster, men ingenting fungerade. Då började Yoyo fundera på sitt livsval. Han hade växt upp i en pastorsfamilj i Indien, men efter högskolan hade sabbaten blivit mindre och mindre viktig i hans liv. Han hade flyttat till Thailand där hans syster bodde. Sedan hade han träffat och gift sig med Carla som råkade vara adventist och som var från Filippinerna. Han följde med till kyrkan eftersom han kände att han som pastorsson förväntades göra det. Men han älskade inte Gud.

Ändå bad nu Yoyo: ”Herre, jag får inte jobb och kan inte lösa detta själv. Jag vill komma tillbaka till dig.” Han sa upp sig från sitt arbete i Bangkok och flyttade till Korat. För första gången var han beroende av sin frus lön. Yoyo bad innerligt om att få arbete. Två månader gick och han blev mer och mer orolig. Han säger: ”Jag var van att arbeta och känna mig viktig. Det kändes som om jag hade nått botten i mitt liv.”

En dag berättade rektorn vid adventistskolan där Yoyos fru arbetade att skolan behövde en datorlärare. Yoyo hade rätt kvalifikationer för jobbet. Men rektorn sa att uppgiften var utan lön eftersom tjänsten var avsedd för en volontär. Yoyo behövde inte fundera. Han arbetade gärna som frivillig. Efter tre veckor anställde rektorn honom på heltid som datorlärare och skolans nya IT-chef.

Idag är Yoyo ensamförsörjare i familjen. Carla sa upp sig när deras andra barn föddes och undervisar nu barnen hemma. Familjen tjänar betydligt mindre pengar än tidigare, men de har aldrig varit lyckligare. ”Vi lever på bara min lön”, säger Yoyo, ”men vi har alltid mat på bordet. Det får mig att tänka på hur mycket jag kan ha missat i livet under åren då Jesus inte var viktigast i liv. Jag har kanske inte så mycket pengar som förr, men idag arbetar jag för Jesus och familjen och värdesätter det som ska bestå för evigt.”

