---
title: Enhet bland de kristna
date: 17/10/2018
---

`Läs Mark. 9:38–41 och Joh. 10:16. Vad lär Jesus svar till aposteln Johannes oss om exklusivitet och snabba domar om vem som är en sann Jesus efterföljare?`

Adventisterna har tenderat att förstå Jesus bön i Joh. 17 som att den gäller direkt vårt eget samfund. Vi behöver vara enade som samfund för att fullfölja vårt uppdrag att förkunna de tre änglarnas budskap för världen. På den punkten finns det inte mycket diskussion.

Men hur är det med enheten med andra kristna? Hur ska vi förhålla oss till dem i ljuset av vad Jesus bad?

Utan tvekan tror vi att Gud har trogna människor i andra kyrkor utanför vår egen. Dessutom gör Bibeln det klart att Gud har sina trogna även i Babylon: ”Dra bort från henne, mitt folk, så att ni inte deltar i hennes synder och drabbas av hennes plågor” (Upp. 18:4).

Samtidigt vet vi att enligt Uppenbarelseboken finns det ett stort avfall bland dem som bekänner sig till Jesus namn, och i den sista tiden förenar sig många falska kristna med varandra och med staten för att få igång den förföljelse som bildligt beskrivs i Upp. 13:1–17. Därför har adventisterna alltid varit mycket försiktiga med att bli involverade i maningar till enhet med andra kyrkor, som vi kan se i den ekumeniska rörelsen.

Hur ska vi då förhålla oss till andra samfund? Ellen White skrev följande när det gäller adventisternas samarbete med andra kristna, åtminstone i den här specifika frågan: ”När en människa överlåter sin vilja till Guds vilja, påverkar den heliga Anden hjärtat hos dem som han eller hon betjänar. Det har visats för mig att vi inte ska undvika nykterhetsarbetare. Genom att förena oss med dem för absolutism ändrar vi inte vår ställning när det gäller vårt firande av den sjunde dagen, och vi kan visa vår uppskattning för deras inställning när det gäller nykterhet. Genom att öppna dörren och inbjuda dem att förena sig med oss i frågan om nykterhet försäkrar vi oss om deras hjälp i nykterhetsarbetet. Genom att förena sig med oss kommer de att höra nya sanningar som den heliga Anden väntar på att få ge människohjärtan” (_Wellfare Ministry_, s. 163).

Fastän hon behandlade en specifik fråga i en specifik tid ger hon principer som vi kan följa när det gäller relationen till andra kristna, särskilt när det gäller att enas kring en sak.

För det första kan vi samarbeta med dem kring allmänna sociala frågor. För det andra: om vi förenar oss med dem behöver vi göra det på ett sätt som inte kompromissar vår tro eller våra sedvänjor. För det tredje: vi kan och bör använda denna ”enhet” för att dela med oss av de dyrbara sanningar som vi har välsignats med.

