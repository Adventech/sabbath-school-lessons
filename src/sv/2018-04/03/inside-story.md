---
title: Missionsnytt
date: 19/10/2018
---

#### Tack för er makt!

Som An växte upp på en gård i Kambodja. Hans mamma var ensamstående. Som An var inte kristen eller ens intresserad av kristendomen, men som tonåring följde han med sin flickvän till hennes kyrka varje söndag i deras hemstad Doun Kaev. Staden ligger ca. sju mil söder om Phnom Penh.

En söndag predikade en bibelarbetare som var adventist. Han hade inbjudits av en av församlingens 30 medlemmar. Hans budskap var så intressant att församlingen bad honom att predika igen följande vecka. Efter en tredje predikan röstade medlemmarna enhälligt för att bli en adventistförsamling. De bad Som An att åka till Phnom Penh för att tala med Adventistsamfundets ledare om deras beslut.

Senare blev de 30 församlingsmedlemmarna döpta. Även Som An döptes, främst på grund av sin flickvän. Han trodde egentligen inte på Gud. 

En kort tid senare flyttade Som An till Phnom Penh för att studera vid ett universitet. Under andra året blev han mycket sjuk. Han hade hög feber och kunde knappt röra sig i sängen. Han trodde att han skulle dö. Sedan kom han ihåg att han hade hört att Jesus är en mäktig Gud. Han tänkte: ”Vad har jag att förlora på att be Gud om hjälp?”

Han blundade och bad: ”Herre, vill du hjälpa mig? Jag har hört att du är en mäktig Gud. I Bibeln står det att du botade många människor. Jag hoppas att du kan hjälpa mig och bota mig. Tack. Amen.”

Som An hade kämpat för att resa sig medan han bad, men nu sjönk han tillbaka i sängen. Han blundade fortfarande, och i det ögonblicket såg han en utsträckt hand och arm sväva ovanför hans fötter. Handen rörde sig sakta från tårna till hans knän. Och när handen passerade över hans ben kände han hur febern lämnade den delen av hans kropp.

När handen nådde Som Ans huvud kände han sig fullständigt frisk. Han blev överlycklig och hoppade ur sängen och sprang ut ur huset och ropade: ”Tack, Gud! Tack för din makt!” Som An var då 20 år gammal.

Idag är Som An 40 år och är teologilärare vid ett privat universitet i Battambang som är Kambodjas näst största stad. Han berättar ivrigt för människor om Guds kraft.

Med stöd av den trettonde sabbatens missionsgåva kommer det att byggas ett aktivitetscentrum i anslutning till Som Ans församling. Centrets målsättning är att tjäna människor i samhället. Det kommer att inrymma en läkar- och tandläkarmottagning, en vegetarisk restaurang, en butik för ekologiska produkter, en juicebar och ett fitnesscenter. Tack för era gåvor!

