---
title: Jesus ber för sig själv
date: 14/10/2018
---

Den översteprästerliga bönen är uppdelad i tre delar. Först ber Jesus för sig själv (Joh. 17:1–5), sedan för sina lärjungar (Joh. 17:6–19), och till slut för dem som senare skulle komma till tro på honom (Joh. 17:20–26).

`Läs Joh.17:1–5. Vad är det väsentliga i hans bön, och vad betyder det för oss?`

Jesus ber först för sig själv. I de tidigare händelserna i Johannesevangeliet hade han antytt att hans stund ännu inte hade kommit (Joh. 2:4; 7:30; 8:20). Men nu vet han att stunden för hans offer är inne. Stunden för den dramatiska avslutningen av hans jordiska liv har kommit, och han behöver styrka för att fullfölja sitt uppdrag. Det är en tid för bön.

Jesus vill förhärliga sin Far genom att göra hans vilja, även om det betyder att han måste uthärda korset. Att han accepterar korset är inte någon form av fatalism, nej, det är faktiskt hans sätt att utöva den auktoritet som Fadern har gett honom. Han dog inte en martyrdöd utan han förhärligade villigt sin Far genom att fullfölja orsaken till att han hade blivit människa: hans offerdöd på korset för världens synder.

`Vad är evigt liv enligt Joh. 17:3? Vad innebär det att känna Gud?`

Först och främst talar Jesus om för oss att evigt liv består i att vi personligen känner Gud. Det här är inte frälsning genom gärningar eller kunskap, utan snarare erfarenheten att vi känner Herren tack vare det som Jesus har gjort för oss på korset. Denna kunskap förmedlas genom en personlig relation med Fadern. Vår mänskliga benägenhet är att begränsa kunskapen till fakta och detaljer, men här avser Jesus någonting mycket djupare och mer fulländat: en personlig relation med Gud. Jesus första ankomst hade också syftet att leda mänskligheten i deras sökande efter en mer meningsfull och frälsande kunskap om Gud och den enhet med varandra som den kunskapen leder till.

`Vad är skillnaden mellan att veta något om Gud och att känna honom personligen? Vilka erfarenheter har du haft som har hjälpt dig att lära känna Gud?`

