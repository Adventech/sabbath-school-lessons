---
title: För dem som tror på mig
date: 16/10/2018
---

När Jesus har bett för sina lärjungar utökade han sin bön till att också omfatta ”alla som genom deras ord tror på mig” (Joh. 17:20).

`Läs Joh. 17:20–26. Vad var Jesus största önskan för dem som senare skulle komma till tro på evangeliet? Varför är det så viktigt att denna bön blir uppfylld?`

Fadern och Sonen är ett, och Jesus bad att även de som blev troende i framtiden skulle vara ett. På några ställen i Johannesevangeliet hänvisade Jesus till Faderns och Sonens enhet. De agerar aldrig oberoende av varandra utan är alltid förenade i allt de gör (Joh. 5:20–23). De delar kärleken till den fallna mänskligheten till den grad att Fadern var villig att offra sin Son för världen, och Sonen var villig att också ge sitt liv för den (Joh. 3:16; 10:15).

Enheten som Jesus hänvisar till i denna bön är kärlekens och målsättningens enhet, så som den är mellan Fadern och Sonen. ”Alla skall förstå att ni är mina lärjungar om ni visar varandra kärlek” (Joh. 13:35). När man visar denna kärlek ger det ett offentligt erkännande, både av deras relation till Jesus och Fadern. ”Att deras genuina enhet visas upp bör vara ett övertygande vittnesbörd för evangeliets sanning” (Andreas J. Köstenberger: _John_, Baker Exegetical Commentary on the New Testament, Grand Rapids: Baker Academic, 2004, s. 498). På det sättet får världen veta att Jesus är Frälsaren. Med andra ord kan den enhet som Jesus bad för inte bli osynlig. Hur kan världen bli övertygad om evangeliets trovärdighet om den inte kan se kärlek och enhet bland Guds folk?

”Gud leder ut ett folk som ska stå i fullständig enhet på den eviga sanningens plattform … Gud planerar att hela hans folk ska komma till enhet i tro. Jesus bön strax före hans korsfästelse var att hans lärjungar skulle vara ett, såsom han var ett med Fadern, så att världen skulle tro att Fadern hade sänt honom. Denna mest gripande och underbara bön når genom tiderna ända fram till vår tid, för hans ord var: ’Men inte bara för dem ber jag utan också för alla som genom deras ord tror på mig’.

Hur ivrigt borde inte de som bekänner sig vara Jesus efterföljare söka svar på denna bön i sina liv” (Ellen White: _Testimonies for the Church_, vol. 4, s. 17).

`Vad gör vi i våra liv och församlingar för att uppnå den sortens enhet som presenteras här? Varför är det nödvändigt för var och en av oss att vårt jag dör i viss mån om vi vill att vår församling ska vara så enad som den borde vara?`

