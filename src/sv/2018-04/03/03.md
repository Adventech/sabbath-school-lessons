---
title: Jesus ber för sina lärjungar
date: 15/10/2018
---

`Läs Joh. 17:9–19. Vad ber Jesus specifikt för när det gäller hans lärjungar?`

Jesus ber sedan för sina lärjungar som löper stor fara att tappa sin tro på honom under de kommande dagarna, när han, Jesus, inte längre är med dem fysiskt. Därför överlämnar han dem i sin Fars omsorg.

Jesus bön är att de ska beskyddas för världen. Jesus ber inte för världen i sig eftersom han vet att den i grunden är mot Faderns vilja (1 Joh. 5:19). Men eftersom världen är den plats där lärjungarna kommer att utföra sin tjänst ber Jesus att de ska bevaras från världens ondska. Jesus är verkligen bekymrad för världen – han är dess Frälsare. Men spridningen av evangeliet är bunden till vittnesbördet som ges av dem som går och förkunnar de goda nyheterna. Det är därför Jesus behöver be för dem för att inte det onda ska besegra dem (Matt. 6:13).

En lärjunge har dock blivit besegrad. Tidigare under kvällen har Jesus nämnt att en av dem har beslutat sig för att förråda honom (Joh. 13:18–30). Även om Jesus hänvisar till att Bibeln har förutsagt Judas förräderi (Ps. 41:10) är Judas inte något offer för ödet. Vid den sista måltiden vädjade Jesus till honom med en gest av kärlek och vänskap (Joh. 13:26–30). ”Vid påskmåltiden visade Jesus sin gudomliga natur genom att avslöja förrädarens avsikter. I sin mildhet lät han Judas få vara med om den tjänst han utförde för apostlarna. Men kärlekens sista vädjan avvisades” (Ellen White: _Vändpunkten_, s. 720).

Jesus var medveten om att avund och missunnsamhet kunde splittra lärjungarna, som det hade skett vid något tidigare tillfälle Därför bad han för deras enhet: ”Helige fader, bevara dem i ditt namn, det som du har gett mig, så att de blir ett, liksom vi är ett” (Joh. 17:11). En sådan enhet är större än något som människan kan åstadkomma. Den kan bara vara ett resultat och en gåva av Guds nåd. Deras enhet är grundad i Faderns och Sonens enhet, och denna enhet är ett väsentligt villkor för effektiviteten i den kommande tjänsten.

Deras helgelse och överlåtelse i sanningen är också avgörande för tjänsten. Guds nåds verk i deras hjärtan förvandlar dem. Men om de ska vittna om Guds sanning behöver de själva vara förvandlade av den sanningen.

`Vad betyder det att inte vara ”av världen”? Vad handlar det om i oss, i våra liv, och hur kan vi leva så att vi inte är ”av den här världen”?`

