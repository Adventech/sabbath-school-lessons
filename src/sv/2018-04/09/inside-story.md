---
title: Missionsnytt
date: 30/12/2018
---

#### Förgiftade

Artonåriga Desi Natalia Ango blev glad när hon och en kamrat blev antagna till att arbeta i ett år som studentmissionärer i Limbong på ön Sulawesi i Indonesien.  Hon tog för givet att de skulle få en bra placering i en storstad. Men det visade sig att de skulle arbeta i en by som låg på en svårtillgänglig plats i ett bergsområde. Först fick de åka bil i tre timmar. Sedan åkte de på motorcykel i fem timmar på en hal och svårframkomlig väg uppför berget. När vägen tog slut blev de tvungna att gå i åtta timmar innan de kom fram till byn.

”Vi pratade inte bybornas dialekt och hade svårt att förstå vad de sa”, berättar Desi. Hon och hennes vän fastade och bad i två dagar. Hur skulle de kunna genomföra sin uppgift?

Den andra dagen bad en kvinna i byn om hjälp. Hon tog flickorna till sin mor, Indo Reko, som låg sjuk i sängen. Den gamla kvinnan led av en blödning av samma slag som kvinnan som det berättas om i Markus evangelium 5:25–34 och som Jesus botade. Flickorna var inte sjukvårdsutbildade, men de hade med sig kol som de blandade med två skedar vatten och gav till kvinnan. Och de bad om tillåtelse att be. Kunde de göra något mer?

De lyckades ringa till missionsrörel-sen som hade skickat dem till byn. En sjuksköterska sa att de skulle mosa en liten papaya med frön och allt tillsammans med en banan och mata Indo med detta. Flickorna matade Indo med blandningen varje dag i 30 dagar. I slutet av månaden hade blodflödet slutat, och Indo var sig själv igen.

Byborna uppskattade hjälpen och erbjöd egna goda råd. De rådde missionärerna att hålla sig borta från ett visst hus i byn eftersom de riskerade att bli förgiftade där. Men det ville flickorna inte göra eftersom de trodde att Jesus hade skickat dem till byn och att de då måste besöka alla hem. När de knackade på dörren öppnade en kvinna i 30-årsåldern  och erbjöd dem omedelbart mat och dryck.

Desi frågade kvinnan, som var känd som Mama Wandi, om de kunde be tillsammans innan de åt. ”Varför vill ni det?” frågade Mama Wandi. ”Vi är kristna”, svarade Desi. ”Vi ber om allt vi gör.” Efter att ha bett åt flickorna av maten. Ingenting hände med dem.

Detta hände varje dag i två veckor. Slutligen sa Mama Wandi till de andra byborna: ”De här missionärerna är inte vanliga människor. Jag har förgiftat deras mat i två veckor, och de blir inte sjuka!” Hela den lilla byn fick höra om missionärerna som var immuna mot giftet. Och många människor kom till dem för att höra om deras Gud.

Idag är Desi 21 år och studerar vid Universitas Klabat som är en adventistskola i norra delen av Sulawesi. När hon har tagit sin examen vill hon återvända till byn och starta en grundskola där. Efter hennes år som studentmissionär har hon besökt byn flera gånger. Hon är glad att Mama Wandi studerar Bibeln med distriktspastorn. Desi säger: ”Om vi litar på Gud kan han åstadkomma förändringar som vi ser som omöjliga.”

