---
title: Enhet i mångfalden
date: 28/11/2018
---

I Romarbrevet 14 och 15 behandlar aposteln Paulus frågor som djupt splittrade församlingen i Rom. Hans svar på dessa frågor var att uppmana romarna att visa tålamod och uthållighet mot varandra och inte splittra församlingen för dessa saker. Vad kan vi lära oss från hans råd?

`Läs Rom. 14:1–6. Vilka samvetsfrågor fick församlingsmedlemmar i Rom att döma och ställa sig utanför gemenskapen?`

Det är mycket troligt att dessa frågor handlade om judisk ceremoniell orenhet. Enligt Paulus handlade det om att sätta sig ”till doms över olika uppfattningar” (Rom. 14:1). Det antyder att det inte rörde sig om frälsningsfrågor utan åsikter som kunde ha lämnats åt vars och ens samvete. (Se Rom. 14:5.)

Dessa dispyter handlade först om vad man skulle äta. Problemet som Paulus tar upp här var inte att äta de djur som förbjuds i 3 Mos. 11. Det finns ingenting som tyder på att de tidiga kristna började äta gris eller andra orena djur på Paulus tid, och vi vet att Petrus inte åt någonting sådant (se Apg. 10:14). Även det faktum att de svaga bara åt grönsaker (Rom. 14:2) och att kontroversen också gällde drycker (Rom. 14:17, 21) antyder att problematiken handlade om ceremoniell orenhet. Det kan man också se av ordet _orent_ (_koinos_) som används i Rom. 14:14. I den gamla grekiska översättningen av Gamla testamentet används ordet för oheliga djur men inte för de orena djuren i 3 Mos. 11. Uppenbarligen fanns det en del medlemmar i den romerska församlingen som inte deltog i gemenskapsmåltiderna eftersom de inte var övertygade om att maten var tillagad på rätt sätt och inte hade offrats till avgudar.

Detsamma gäller bestämda dagar. Det här syftar inte på veckosabbaten eftersom vi vet att Paulus höll sabbaten regelbundet (Apg. 13:14; 16:13; 17:2). Här åsyftas sannolikt olika judiska högtids- eller fastedagar. Paulus avsikt i dessa texter är att uppmana till tolerans gentemot dem som är uppriktiga och samvetsgranna i fråga om dessa ritualer så länge de inte tänkte på dem som ett medel för frälsning. Enhet bland de kristna visar sig i tålamod och tolerans när vi inte alltid är överens på alla punkter, särskilt när de inte är väsentliga för vår tro.

`Ställ frågan i studiegruppen: Finns det någonting vi som adventister tror och praktiserar som alla som betraktar sig som adventister inte behöver tro och följa?`

