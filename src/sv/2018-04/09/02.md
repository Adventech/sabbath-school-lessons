---
title: Vid Jesus kors
date: 25/11/2018
---

Precis som många andra andliga välsignelser som Gud ger sitt folk är församlingens enhet också en Guds gåva. Enhet är ingen mänsklig skapelse som vi åstadkommer genom våra ansträngningar, goda gärningar och intentioner. Det grundläggande är att Jesus skapar den enheten genom sin död och uppståndelse. Vi är enade med Jesus och med varandra när vi genom tro tillägnar oss hans död och uppståndelse genom att bli döpta och få förlåtelse för våra synder, när vi deltar i gemensam tillbedjan och när vi sprider de tre änglarnas budskap till världen.

`Läs Joh. 11:51, 52 och Ef. 1:7–10. Vilken händelse i Jesus liv är grunden för enhet bland oss som adventister?`

”Detta sade han [Kajafas] inte av sig själv, utan som överstepräst det året talade han profetiskt: Jesus skulle dö för folket, och inte bara för folket utan också för att Guds skingrade barn skulle samlas och bli till ett” (Joh. 11:51, 52). Det känns främmande att Gud använde sig av Kajafas till att förklara meningen med Jesus död, fastän Kajafas inte visste vad han gjorde när han dömde Jesus till döden. Prästen hade inte heller någon aning om hur grundläggande hans konstaterande var. Han trodde bara att han gjorde ett politiskt uttalande. Johannes använde det dock för att visa en grundläggande sanning om vad Jesus ställföreträdande död skulle betyda för alla Guds trogna som en dag skulle ”bli till ett”. 

Vad vi än annars tror som sjundedagsadventister, vilket budskap bara _vi_ än förkunnar, finns grunden till vår enhet i att vi gemensamt tillägnar oss Jesus död för oss. 

Vidare upplever vi denna enhet med Jesus genom dopet. ”Alla är ni nämligen genom tron Guds söner, i Kristus Jesus. Är ni döpta in i Kristus har ni också iklätt er Kristus. Nu är ingen längre jude eller grek, slav eller fri, man eller kvinna. Alla är ni ett i Kristus Jesus” (Gal. 3:26, 27). Dopet är ytterligare ett gemensamt band för oss när det symboliserar vår tro på Jesus. Vi har en gemensam Fader, och därför är vi alla Guds söner och döttrar. Vi har en gemensam Frälsare och vi är döpta in i hans död (Rom. 6:3, 4).

`Varför bör vår gemensamma tro överskrida alla skiljaktigheter vilka de än kan vara, kulturella, etniska eller politiska?`

