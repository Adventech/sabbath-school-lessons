---
title: Försoningens tjänst
date: 26/11/2018
---

Vår värld är verkligen känd för sin oordning, sina bekymmer, krig och konflikter. Alla dessa faktorer påverkar våra liv på ett personligt plan, i samhället och på nationell nivå. Tidvis verkar hela vårt liv befinna sig i en konflikt. Men oenighet och oordning kommer inte att bestå för evigt. Gud är verksam för att skapa en kosmisk enhet. Trots att synden resulterat i disharmoni medför Guds eviga försoningsplan frid och helande.

I Ef. 2:13–16 för Paulus fram principer som visar hur Jesus agerade för att skapa frid mellan de troende: genom sin död på korset gjorde Jesus judarna och andra folk till ett folk och förstörde etniska och religiösa barriärer som skilde dem åt. Om Jesus kunde göra detta med judar och hedningar under det första århundradet, hur mycket mer kan han då inte fortfarande bryta ner alla barriärer och murar mellan folk, etniska grupper och kulturer som skiljer människor åt inom vårt eget samfund idag?

Från denna utgångspunkt kan vi nå ut till världen. 

`I 2 Kor. 5:17–21 säger Paulus att vi är en ny skapelse i Kristus, försonade med Gud. Vad är då vår uppgift i den här världen? Vad kunde vi göra för skillnader i våra samhällen som en enad församling?`

Som Guds nya skapelse får de troende en viktig uppgift, en trefaldig försoningstjänst. 1) Vårt samfund består av troende som en gång var främmande för Gud men som genom den frälsande nåden i Jesus offer nu är förenade med Gud genom den heliga Anden. Vi är en rest som har blivit kallad till att förkunna ett sista tidens budskap för världen. Vår uppgift är att inbjuda dem som fortfarande är skilda från Gud till att försonas med honom och förena sig med oss i vårt uppdrag. 2) Församlingen är också Guds folk som är försonade med varandra. Att vara förenad med Jesus innebär att vi är förenade med varandra. Det är inte bara något högt ideal utan måste vara en synlig verklighet. Försoning med varandra, frid och harmoni mellan bröder och systrar, är ett otvetydigt vittnesbörd för världen om att Jesus är vår Frälsare och Återlösare. ”Alla skall förstå att ni är mina lärjungar om ni visar varandra kärlek” (Joh. 13:35). 3) Genom denna försoningens tjänst talar församlingen om för världsalltet att Guds återlösningsplan är sann och kraftfull. Den stora striden handlar om Gud och hans väsen. Om församlingen odlar enhet och försoning ser världsalltet hur Guds eviga visdom verkar (se Ef. 3:8–11).

