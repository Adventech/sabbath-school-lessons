---
title: Enhet i uppdraget
date: 29/11/2018
---

`Jämför lärjungarnas sinnesstämning under Herrens måltid i Luk. 22:24 med vad de strax före pingsten upplevde enligt Apg. 1:14 och 2:1, 46. Vad var det som gjorde en sådan skillnad i deras liv?`

I Apg. 1:14 och 2:46 innebär uttrycken att de ”höll ihop/samman” att de gjorde det ”enigt” (som _FB 2015_ också översätter det). Det var ett resultat av att de hade varit samlade på en plats och i bön sökt uppfyllelsen av Jesus löfte att sända en Hjälpare till dem.

Medan de väntade hade det varit lätt för dem att börja kritisera varandra. Någon kunde ha pekat på Petrus förnekelse av Jesus (Joh. 18:15–18, 25–27) och Tomas tvivel på Jesus uppståndelse (Joh. 20:25). De kunde ha påmint om Johannes och Jakobs bön att få de mäktigaste positionerna i Jesus rike (Mark. 10:35–41) eller att Matteus var en före detta föraktad tullindrivare (Matt. 9:9).

Men ”Dessa dagar av beredelse var dagar av djup självrannsakan. Apostlarna kände sitt andliga behov. De ropade till Gud om den heliga smörjelse som skulle göra dem lämpliga att arbeta för människors frälsning. De bad inte enbart om välsignelse för sig själva. De kände också starkt sitt ansvar för att rädda människor. De insåg att evangelium skulle förkunnas för världen. De gjorde därför anspråk på den kraft som Kristus hade utlovat.” (Ellen White: _Löftestiden_, s. 37, 38).

Gemenskapen mellan lärjungarna och intensiteten i deras böner förberedde dem för denna viktiga erfarenhet på pingstdagen. När de kom närmare Gud och lade åt sidan sina personliga skillnader förbereddes lärjungarna av den heliga Anden till att bli frimodiga och djärva vittnen för Jesus uppståndelse. De visste att Jesus hade förlåtit deras många tillkortakommanden, och det gav dem mod att gå vidare. De visste vad Jesus hade gjort för dem i deras liv. De kände till löftet om frälsningen i honom, och därför var ”de troendes hela strävan… att efterlikna Kristi väsens egenskaper och att arbeta för utvidgandet av hans rike” (s. 48). Det var inget att undra över att Herren kunde göra mäktiga ting genom dem. Vilken lärdom för oss som församling idag!

`Det är alltid lätt att hitta fel i andras liv. Hur kan vi lära oss att lägga andras misstag åt sidan för den så mycket viktigare anledningen att göra Guds vilja i en enad församling?`

