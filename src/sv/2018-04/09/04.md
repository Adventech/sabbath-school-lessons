---
title: Praktisk enhet
date: 27/11/2018
---

År 1902 skrev Ellen White: ”Vad Jesus var i sitt liv på den här jorden bör varje kristen vara. Han är vårt exempel, inte bara i fläckfri renhet utan i sitt tålamod, sin mildhet och älskvärdhet” (Ellen White i _Signs of the Times_, 16 juli 1902). Dessa ord påminner om Paulus vädjan till filipperna: ”Låt det sinnelag råda hos er som också fanns hos Kristus Jesus” (Fil. 2:5).

`Läs Ef. 4:25–5:2 och Kol. 3:1–17 och svara sedan på två frågor: På vilka särskilda områden i våra liv uppmanas vi att visa vår lojalitet mot Jesus? Hur ska vi vittna om evangeliet om Jesus i våra offentliga liv?`

Det finns många andra ställen i Bibeln som uppmanar de kristna att följa Jesus exempel och vara levande vittnen om Guds nåd för andra. Vi uppmanas också att söka andras bästa (Matt. 7:12), bära varandras bördor (Gal. 6:2), leva i enkelhet och koncentrera oss på inre andlighet i stället för utseende (Matt. 16:24–26; 1 Pet. 3:3, 4) och leva sunt (1 Kor. 10:31).

”Mina kära, jag uppmanar er som bor här som främlingar att akta er för köttets begär, som för krig mot själen. Uppför er väl bland hedningarna, så att de som säger att ni är onda människor ser era goda gärningar och prisar Gud den dag han kommer” (1 Pet. 2:11, 12). Hur ofta underskattar vi inte den kristna karaktärens påverkan på dem som observerar oss! Tålamod i stunder av ilska, ett disciplinerat liv mitt i spänningar och konflikter, en mild ande som svar på otålighet och hårda ord är tecken på Jesus anda som vi uppmanas att efterlikna. När vi som sjundedagsadventister tillsammans vittnar i en värld som missförstår Guds karaktär blir vi en kraft till det goda och Guds ära. Som Jesus representanter är de troende kända inte bara för sin moraliska integritet utan också för sitt praktiska intresse för andras bästa. Om vår religiösa erfarenhet är äkta visar den sig och har en påverkan på världen. En enad sammanslutning av troende som visar Jesus karaktär för världen är verkligen ett starkt vittnesbörd.

`Vilken sorts vittnesbörd ger du för andra? Vad kan man finna i ditt liv som kan få dem att vilja följa Jesus?`

