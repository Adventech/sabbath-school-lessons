---
title: Tjänande ledarskap
date: 17/12/2018
---

Under sin tid med lärjungarna upplevde Jesus upprepade gånger stunder då han antagligen kände sig frustrerad över den avundsjuka och längtan efter makt som de verkade ha. Apostlarna verkade ivriga att få bli mäktiga ledare i Jesus rike (Mark. 9:33, 34; Luk. 9:46). Även när lärjungarna åt den sista måltiden tillsammans var deras längtan efter dominans och herravälde tydliga bland dem (Luk. 22:24).

`Vid ett sådant tillfälle uttryckte Jesus klart sina tankar om andligt ledarskap hos hans folk. Vilka principer för ledarskap kan vi lära oss från Jesus uppmaning i Matt. 20:25–28. Hur kan vi visa denna princip i våra liv och särskilt i våra församlingar?`

”I detta koncisa avsnitt presenterar Jesus för oss två modeller för auktoritet. Den första är den romerska tanken om auktoritet. I den modellen står eliten hierarkiskt över andra. De har makten att ta beslut och förväntar sig underkastelse av dem som står under dem. Jesus förkastade denna modell klart när han sade: ’Men så är det inte hos er.’ I stället presenterade han en ny häpnadsväckande modell för auktoritet, en förkastelse eller omkastning av den hierarkiska modellen som de var bekanta med” (Darius Jankiewicz: ”Serving Like Jesus: Authority in God’s Church”, _Adventist Review_, 13mars 2014, s. 18).

Den tanke om auktoritet som Jesus presenterar i denna berättelse grundar sig på två nyckelord: _tjänare_ (_diakonos_) och _slav_ (_doulos_). De översätts lite växelvis i olika översättningar och kan förlora något av den kraft Jesus avsåg. Jesus ville inte avskaffa all auktoritetsstruktur men vad han ville betona är att församlingsledarna behöver mest av allt vara Guds folks tjänare och slavar. Deras ställning är inte att utöva auktoritet över folket eller härska över dem eller att själva få prestige och ära. ”Jesus stod i begrepp att upprätta ett rike efter en helt annan princip. Han kallade inte människorna till maktställning utan till tjänst, så att de starka skulle ta på sig det som de svaga inte orkade med. Makt, samhällsställning, begåvning, utbildning lade på dem som hade fått dessa gåvor, så mycket större förpliktelse att tjäna sina medmänniskor” (Ellen White: _Vändpunkten_, s. 544). 

`Läs Joh. 13:1–20. Vilket exempel på ledarskap gav Jesus sina lärjungar? Vad försöker Jesus fortfarande lära oss här? Hur kan vi visa den här principen i alla våra handlingar gentemot andra, inom och utanför vår församling?`

