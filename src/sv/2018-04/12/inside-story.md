---
title: Missionsnytt
date: 21/12/2018
---

#### Vad är en människa värd?

Hon är bara 25 år gammal, men hon är redan fembarnsmor (hennes yngsta barn är tvillingar) och redan änka!

Aiysha är en söt ung rohingyakvinna som ser ut att ha lätt till skratt. Hon levde ett ”vanligt”, enkelt liv i Myanmar. Hennes familj bodde i ett vanligt bambuhus mitt i ett risfält med rikligt med vatten runt omkring. 

Aiysha trodde nog att livet skulle fortsätta att vara lugnt och enkelt under resten av hennes liv. Visserligen hade det blivit svårare för folket då Myanmars regering redan under 1980-talet bestämde att inte tillåta rohingyas att få medborgarskap. De hade svårt att få utbildning, och de fick inte röra sig fritt i Myanmar. Men för Aiysha gjorde det ingen större skillnad.

Tills den fruktansvärda augustimånaden 2017, då ryktet spred sig att en liten extremistgrupp som tillhörde rohingyas hade blivit desperat och börjat skjuta mot poliser i landet. Arméns svar kom snabbt och blev förödande – soldaterna gick in i by efter by och brände ner människors hus, mördade män, kvinnor och barn och drev människor på flykt.

Det var fortfarande mörkt när de slog till. Aiysha vaknade av att hon hörde skrik. Hon ropade på sina barn, sin man och hans bror som också bodde hemma hos dem. Hon fick snabbt fatt på barnen och skrek åt dem som kunde gå (hennes äldsta är fem år gammal) att springa efter henne när hon tog sig ut i gryningen och såg kaoset som rådde. Hon hörde skriken, hon såg de övertända husen, hon hörde skotten, hon sprang skrikande mot skogen med tvillingarna i famnen och de tre andra barnen efter sig. 

Aiysha skakade där hon stod bland träden med barnen. Hon var inte ensam. Där fanns grannar som också gömde sig. De rörde sig djupare in i snårskogen och lyssnade till kaoset som blev svagare ju längre in de kom. Hon skulle aldrig glömma synen av hela byn som stod i brand!

På eftermiddagen vågade de sig ut ur snårskogen. Aishya gick tillbaka till platsen där deras hus hade stått, och där hittade hon sin man och svåger, skjutna och brända!

Nu är hon i ett flyktingläger i Bangladesh, ensamstående med fem barn där den äldsta är fem år gammal! ADRA Bangladesh har hjälpt henne att få ett hus, gett henne en latrin samt ordnat broar och vägar, avlopp och avrinning och vatten i lägret. Hon får mat av en annan organisation.

Såret i hjärtat är fortfarande färskt och gör ont. Men hon tror på en bättre framtid, och hon är just nu lycklig för att hon känner sig trygg i lägret. Både hon och hennes barn kan sova tryggt om natten.

Vad är en människa värd? Hur kan man behandla dessa vackra människor så illa – män, kvinnor och barn verkar ha förlorat allt mänsklig värde. Vi ber att Gud ska hjälpa ADRA att ge dem tillbaka känslan av värdighet och att de är värdefulla och inte övergivna!

