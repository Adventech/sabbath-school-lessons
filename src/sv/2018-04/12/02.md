---
title: Jesus, församlingens huvud
date: 16/12/2018
---

Som vi sett i ett tidigare studium representerar metaforen ”kropp” församlingen i Nya testamentet. Församlingen är Kristus kropp. Denna metafor anknyter till flera aspekter i församlingen och relationen mellan Jesus och hans folk. Som hans kropp är församlingen beroende av honom för sin existens. Han är huvudet (Kol. 1:18; Ef. 1:22) och livets källa i församlingen. Utan honom skulle församlingen inte ha någon gudomlig orsak till sin existens. 

Församlingen får också sin identitet från Jesus, för han är källan och grunden och ursprunget till dess tro och lära. Men församlingen är mer än så, hur viktigt det än är för identiteten. Det är Jesus och hans oOrd som det uppenbaras i Bibeln som avgör vad församlingen är. Därför får församlingen sin identitet och betydelse från Jesus. 

`I Ef. 5:23–27 använder Paulus relationen mellan Jesus och hans församling för att illustrera vilken sorts relation det skulle vara mellan man och hustru. Vilka är nyckeltankarna i denna relation mellan Jesus och hans församling?`

Vi kan vara tveksamma till begreppet underkastelse på grund av hur ledare har missbrukat det under århundraden, men församlingen står ändå under huvudet Jesus och under hans auktoritet. Vårt erkännande av honom som församlingens huvud hjälper oss att komma ihåg vem vår yttersta lojalitet måste tillhöra: Jesus Kristus och ingen annan. Församlingen ska vara organiserad, men organisationen måste alltid stå under Jesus auktoritet, han som är församlingens sanna ledare.

”Församlingen är byggd på Kristus som är dess grund. Den skall inte förlita sig på någon människa eller behärskas av någon människa. Många menar att en förtroendepost ger dem befogenhet att diktera vad andra människor skall tro eller vad de skall göra. Gud godkänner inte några sådana anspråk. Frälsaren förklarar: ’Ni är alla bröder.’ Alla är utsatta för frestelser och har samma benägenhet att begå misstag. Vi kan inte lita på någon människa för att få vägledning. Trons klippa är Kristi levande närvaro i församlingen. På denna kan den svagaste förlita sig. De som menar sig vara starkare kommer att visa sig vara de svagaste, med mindre de gör Kristus till sin kraft” (Ellen White: _Vändpunkten_, s. 414, 415).

`Hur kan vi lära oss att se när beslut är efter Guds vilja och inte bara människors?`

