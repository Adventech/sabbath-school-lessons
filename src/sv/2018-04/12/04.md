---
title: Att bevara församlingens enhet
date: 18/12/2018
---

`Läs 2 Tim. 2:15 och Tit. 1:9. Vilka viktiga uppgifter är en trogen församlingsledares och äldstes ansvar enligt Paulus råd till Timotheos?`

Lägg märke till hur mycket Paulus betonar att läran och undervisningen hålls ren. Det är viktigt för enheten, särskilt då man skulle kunna hävda att vår undervisning förenar vårt samfund mer än någonting annat. Återigen har vi som adventister vår enhet i Kristus, vi som är ett folk från så många olika håll och olika bakgrunder i livet, i vår förståelse av den sanning som Jesus har gett oss. Om vi blir förvirrade i denna undervisning blir det kaos och splittring, särskilt när vi närmar oss slutet.

”Jag besvär dig vid Gud och Kristus Jesus, som skall döma levande och döda, jag besvär dig vid hans ankomst och vid hans rike: förkunna ordet, träd upp i tid och otid, vederlägg, tillrättavisa, vädja – tålmodigt och med ständig undervisning. Det kommer en tid då människorna inte längre vill lyssna till den sunda läran utan skaffar sig den ene läraren efter den andre, därför att det kliar i dem att få höra sådant som de önskar. De slår dövörat till för sanningen och vänder sig till legenderna” (2 Tim. 1–4).

Med dessa ord koncentrerar Paulus sina inspirerade tankar på Jesus andra ankomst och domens dag. Aposteln använder hela sin gudagivna auktoritet (se 1 Tim. 1:1) för att ge Timotheos detta viktiga råd. I samband med den sista tiden med så mycket falsk undervisning och omoral som uppstår ska Timotheos predika Guds Ord. Det är den tjänst som han har kallats till.

Som en del av sin tjänst i undervisningen ska Timotheos vederlägga, tillrättavisa och vädja. Dessa verb påminner om den vägledning som Bibeln ger (2 Tim. 3:16). Helt klart är Timothoes arbete att följa, undervisa och tillämpa det han finner i Bibeln och att göra det tålmodigt och uthålligt. Hårda och allvarliga tillrättavisningar leder sällan en syndare till Jesus. Genom att följa det som Paulus skrev, låta den heliga Anden leda och med ett tjänande ledarskap skulle Timotheos bli en stark enande kraft i församlingen.

`På vilka praktiska sätt kan vi hjälpa våra församlingsledare att ena församlingen? Hur kan vi försäkra oss om att vi alltid är en kraft för gemenskap och kärlek i motsats till fientlighet, även när dispyter uppstår?`

