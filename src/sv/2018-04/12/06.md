---
title: Organisation för mission
date: 20/12/2018
---

Som vi sett under detta kvartal (och upprepade gånger) är vi som samfund organiserade och enade för mission, för att nå ut. Vi är inte bara en social gemenskap för likasinnade att samlas och bekräfta varandra i det vi tror (även om det också kan vara viktigt). Vi har förts samman för att dela med oss till världen av den sanning som vi själva har kommit att älska.

`I Matt. 28:18–20 gav Jesus sina lärjungar de sista instruktionerna för deras mission i världen. Identifiera nyckelord i Jesus befallning. Vad betyder dessa ord för församlingen idag?`

Jesus missionsbefallning till lärjungarna omfattar fyra verb: gå, göra lärjungar, döpa och undervisa. Enligt den grekiska grammatiken i dessa verser är huvudverbet göra lärjungar, och de tre övriga verben antyder hur det ska göras. Lärjungar görs när de troende går till alla folk och predikar evangelium, döper människor och lär dem att hålla vad Jesus sagt.

När församlingen följer dessa instruktioner växer Guds rike, och fler och fler förenar sig från alla folk med dem som tagit emot Jesus som sin Frälsare. Deras lydnad för Jesus befallning att döpa och följa hans undervisning skapar en ny världsvid familj. De nya lärjungarna övertygas om Jesus närvaro varje dag när de själva för fler lärjungar till Jesus. Jesus närvaro är ett löfte om Guds närvaro. Matteusevangeliet börjar med meddelandet om att Jesus födelse handlar om ”Gud med oss” (Matt. 1:2) och slutar med Jesus löfte om att fortsätta vara med oss fram till hans andra ankomst.

”Kristus sade inte till sina apostlar att deras arbete skulle bli lätt … Han försäkrade dem att han skulle vara med dem och att de, om de ville gå framåt i tro, skulle göra det under den Allsmäktiges skydd. Han uppmanade dem att vara modiga och starka. En som var mäktigare än änglar skulle finnas ibland dem, han som är anföraren för himmelens arméer. Han skapade alla förutsättningar för att de skulle kunna fullfölja sitt uppdrag. Han tog också själv på sig ansvaret för dess framgång. Så länge de lydde hans ord och arbetade i gemenskap med honom skulle de inte kunna misslyckas” (Ellen White: _Löftestiden_, s. 30).

`Fundera över meningen med löftet om Jesus närvaro bland sitt folk fram tills han kommer tillbaka. Hur bör detta löfte påverka oss när vi försöker följa de instruktioner vi har fått av Jesus?`

