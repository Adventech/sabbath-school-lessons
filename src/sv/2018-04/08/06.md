---
title: Död och uppståndelse
date: 22/11/2018
---

Vid skapelsen ”formade Herren Gud människan av jord från marken och blåste in liv genom hennes näsborrar, så att hon blev en levande varelse” (1 Mos. 2:7). Denna berättelse om människans skapelse visar att livet kommer från Gud. Är odödlighet en inneboende egenskap hos detta liv? Bibeln säger att endast Gud är odödlig (1 Tim. 6:16); odödlighet ges inte till människan när hon föds. I motsats till Gud är människor dödliga. Bibeln jämför våra liv med ”en dimma som syns en kort stund och sedan försvinner” (Jak. 4:14). Vid döden träder våra liv in i ett sömnliknande tillstånd där någon medvetenhet inte finns. (Se Pred. 9:5, 6, 10; Ps. 146:4; Ps. 115:17; Joh. 11:11–15.)

Även om människan är född dödlig och måste dö, talar Bibeln om Jesus som källan till odödlighet. Den säger att han ger löftet om odödlighet och evigt liv till alla som tror på hans frälsning. ”Guds gåva är evigt liv i Kristus Jesus, vår herre” (Rom. 6:23). Jesus ”har utplånat döden och dragit liv och oförgänglighet fram i ljuset genom evangeliet” (2 Tim. 1:10). ”Så älskade Gud världen att han gav den sin ende son, för att de som tror på honom inte skall gå under utan ha evigt liv” (Joh. 3:16). Alltså finns det hopp om liv efter döden.

`Läs 1 Kor. 15:51–54 och 1 Thess. 4:13–18. Vad säger dessa texter oss om livet efter döden och när odödlighet ges till människorna?`

Aposteln Paulus gör det klart att Gud ger människor odödlighet, inte när de dör utan vid uppståndelsen, när den sista basunen ljuder. De troende får löftet om evigt liv i den stund de tar emot Jesus som sin Frälsare, men odödlighet får de först vid uppståndelsen. Nya testamentet vet ingenting om tanken att själarna skulle gå till himlen omedelbart vid döden. Den undervisningen har sina rötter i hedendomen och går tillbaka till den gamla grekiska filosofin. Den finns varken i Gamla eller i Nya testamentet.

`Hur hjälper vår förståelse av döden oss att sätta ännu större värde på löftet om Jesus andra ankomst? På vilket sätt enar denna tro oss kraftfullt som sjundedagsadventister?`

