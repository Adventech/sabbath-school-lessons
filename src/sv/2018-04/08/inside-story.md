---
title: Missionsnytt
date: 23/11/2018
---

#### En kyrka byggd på trohet

Vi är på ADRA nätverksträff i Montenegro, och en dag åker vi till huvudstaden Podgorica för att besöka ett ADRA-projekt som ADRA Montenegro bedriver för flyktingkvinnor från Kosovo. De får lära sig sömnad och andra viktiga saker för att bättre kunna hjälpa sina familjer att överleva.

Medan vi är i huvudstaden besöker vi också den lokala Adventkyrkan. Det är en mycket vacker kyrka som ligger i ett av de mest prestigefyllda områdena i huvudstaden. En av ledarna berättar för oss hur Adventistsamfundet fick möjlighet att bygga en kyrka just på den här tomten.

Efter Andra världskriget hade Josip Tito förenat de olika länderna som Jugoslaven bestod av (Serbien, Kroatien, Slovenien, Bosnien-Hercegovina, Montenegro och Makedonien) under en kommunistisk diktatur. Hans mål var att ena olika folkgrupper och religioner i en socialistisk stat. När Tito dog 1980 började oron mellan folkgrupper och religioner att blossa upp. Mellan 1991 och 1996 pågick det sedan ett inbördeskrig i Jugoslavien. Det skulle splittra landet helt och hållet och leda till att det bildades nya länder kring etniska grupper och religionstillhörigheter. 

Under denna svåra tid var det många saker som inte fungerade. En av dem var postutdelningen. Tilliten mellan de olika folkgrupperna och religiösa grupperna (som muslimer och ortodoxa) var minimal, och man letade efter någon organisation eller folkgrupp som kunde sköta postutdelningen. Av någon anledning kom frågan till ADRA och några andra frivilligorganisationer, och de tog på sig  ansvaret för denna viktiga uppgift. Det ADRA inte visste var att bland alla volontärer som utbildades i postväsendets arbete fanns det spioner. De var där för att se hur de olika organisationerna skötte sitt arbete. Var de politiskt engagerade? Behandlade de alla försändelser lika (beroende på vilken etnisk grupp de skulle till)? Delade de ut posten i tid? Tog de uppgiften på allvar, och var de öppna för mutor? 

Det visade sig att i slutänden var det bara ADRA som fick godkänt. Under hela kriget ansvarade ADRA för postväsendet! ADRA hade till och med egna ”frimärken” för att visa att försändelserna hade gått igenom kontrollen och var godkända för vidare distribution. Under den här tiden kom det även post och paket till ADRA Sverige – för att delas ut till jugoslaviska flyktingar i vårt land!

ADRA skötte uppgiften med så stor integritet att efter kriget kom regeringen i det nybildade Montenegro till samfundsledningen och sa: ”ADRA skötte denna viktiga uppgift mycket bra och utan att diskriminera mellan etniska grupper, religionstillhörighet eller politisk färg. Därför vill vi ge er en tomt i den bästa delen av huvudstaden så att ni kan bygga er kyrka där – ett vittnesbörd för människor runt omkring att en kyrka ska byggas på trohet och icke-diskriminering.” 

I det lilla landet Montenegro vid Adriatiska havet står det idag en vacker, vit och modern kyrka med plats för 150 medlemmar som en symbol för just detta!

