---
title: Jesus andra ankomst
date: 19/11/2018
---

Apostlarna och de tidiga kristna betraktade Jesus återkomst som ”vårt saliga hopp” (Tit. 2:13) och förväntade sig att Bibelns alla profetior och löften skulle uppfyllas då. Sjundedagsadventister håller fortfarande fast vid denna övertygelse. Detta konstateras faktiskt otvetydigt redan i vårt namn ”adventist”. Alla som älskar Jesus ser fram emot den dag då de kommer att få gemenskap ansikte mot ansikte med honom. Fram till den dagen har löftet om Jesus andra ankomst ett unikt inflytande på oss som Guds folk.

**Vad lär följande texter om hur Jesus kommer tillbaka? Apg. 1:11; Matt. 24:26, 27; Upp. 1:7; 1 Thess. 4:13–18; Upp. 19:11–16.**

Bibeln försäkrar oss upprepade gånger att Jesus kommer tillbaka för att hämta sitt återlösta folk. När detta händer bör man inte spekulera om, eftersom Jesus själv sade: ”Dagen och timmen känner ingen, inte ens himlens änglar, inte ens Sonen, ingen utom Fadern” (Matt. 24:36). Så vi vet inte när Jesus kommer tillbaka. Vi har också blivit tillsagda att vi inte vet det.

I slutet av sin verksamhet berättade Jesus liknelsen om de tio brudtärnorna (Matt. 25:1–13) för att illustrera församlingens erfarenhet i väntan på hans andra ankomst. De två grupperna av flickor representerar två typer av troende som bekänner sig vänta på Jesus. Ytligt sett verkar dessa två grupper lika, men när Jesus återkomst dröjer blir skillnaden mellan dem uppenbar. Trots dröjsmålet hade den ena gruppen hållit sitt hopp levande och gjort nödvändiga andliga förberedelser. Genom denna liknelse hoppades Jesus lära sina lärjungar att den kristna erfarenheten inte ska grundas på känslomässig spänning eller entusiasm utan på en ständig förtröstan på Guds nåd och uthållighet i tro även när det inte finns några konkreta belägg för att Guds löften kommer att uppfyllas. Jesus uppmanar oss än idag att ”vaka” och vara redo för hans ankomst när som helst.

`Själva vårt namn ”sjundedagsadventister” vittnar om hur viktig Jesus andra ankomst är för oss. Men hur kan vi på ett personligt plan hålla den verkligheten i åtanke? Hur kan vi, när åren går, undvika misstaget som Jesus varnade för i liknelsen om de tio brudtärnorna?`

