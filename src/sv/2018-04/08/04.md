---
title: Jesus i den himmelska helgedomen
date: 20/11/2018
---

I Gamla testamentet befallde Gud Mose att han skulle bygga en helgedom som skulle bli Guds ”boning” här på jorden (2 Mos. 25:8). Helgedomen är den plats där Israels folk lärde sig om frälsningsplanen genom gudstjänsterna som utfördes där. Senare, på kung Salomos tid, ersattes helgedomen av ett storslaget tempel (1 Kung. 5–8). Både helgedomen och templet var förebilder på den himmelska helgedomen, ”det sanna förbundstältet, som är rest av Herren och inte av någon människa” (Heb. 8:2; se även 2 Mos. 25:9, 40). 

Hela Bibeln utgår ifrån att det finns en himmelsk helgedom som är Guds främsta boning. Den jordiska helgedomens tjänst var ”miniprofetior” om frälsningsplanen och Jesus prästtjänst i himlen.

`Läs Heb. 8:6; 9:11, 12, 23–28 och 1 Joh. 1:9–2:2. Vad lär dessa texter om Jesus prästtjänst i himlen?`

Sedan Jesus himmelsfärd är den himmelska helgedomen den plats där han utför sin prästtjänst för vår frälsning (se Heb. 7:25). Därför uppmanas vi att ”frimodigt träda fram till nådens tron för att få förbarmande och nåd i den stund då vi behöver hjälp” (Heb. 4:16).

Den jordiska helgedomen hade två faser i prästtjänsten – för det första den dagliga i det heliga och sedan en gång om året i det allra heligaste. På samma sätt beskriver Bibeln också att Jesus tjänst i himlen har två faser. Hans tjänst i det heliga i himlen karakteriseras av förbön, förlåtelse, försoning och återupprättelse. Ångerfulla syndare har omedelbar tillgång till Fadern genom Jesus, Medlaren (1 Joh. 2:1). Sedan 1844 handlar Jesus tjänst i det allra heligaste om domen och reningen som gjordes en gång om året på den stora försoningsdagen (3 Mos. 16). Reningen av helgedomen är också grundad på Jesus utgjutna blod. Försoningen som förrättades på denna dag var en skuggbild på den slutgiltiga tillämpningen av Jesus förtjänster för att avlägsna syndens närvaro och fullborda hela försoningen av universum till ett harmoniskt styre under Gud. Läran om denna tjänsts två faser är adventisternas unika bidrag till förståelsen av hela frälsningsplanen.

