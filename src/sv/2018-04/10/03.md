---
title: Från slav till son
date: 03/12/2018
---

Under sin fångenskap i Rom mötte Paulus en slav vid namn Onesimos som hade rymt från Kolossai till Rom. Paulus upptäckte att han själv kände Onesimos ägare. Brevet till Filemon är Paulus vädjan till sin vän om en återupprättad relation till rymlingen.

Relationer var viktiga för Paulus. Aposteln visste att brustna relationer är skadliga för den andliga tillväxten och församlingens enhet. Filemon var en församlingsledare i Kolossai. Om han behöll bitterhet mot Onesimos kunde det färga hans kristna vittnesbörd och församlingens vittnesbörd bland icke-troende.

**Läs Filem. 1–25. Vilka viktiga principer för återupprättade relationer kan vi finna där? Kom ihåg att nyckelordet är _principer_.**

Vid första ögonkastet är det lite överraskande att Paulus inte talade mer kraftfullt mot det onda i slaveriet. Men hans strategi var mycket effektivare. Det ideala är att evangeliet bryter ner alla klasskillnader (Gal. 3:28; Kol. 3:10, 11). Aposteln skickade tillbaka Onesimos till Filemon, inte som en slav utan som hans son i Jesus och som Filemons ”käre broder” i Herren (Filem. 16).

Paulus visste att förrymda slavar hade en oviss framtid. De kunde gripas när som helst. De var dömda till ett liv i misär och fattigdom. Men nu kunde Onesimos, som Filemons broder i Jesus och en villig arbetare, få en bättre framtid. Hans levebröd, bostad och arbete kunde bli tryggt hos Filemon. Återupprättelsen av en brusten relation kunde göra en dramatisk skillnad i hans liv. Han blev en trogen och kär broder och en av Paulus medarbetare för evangeliet (Kol. 4:9). Paulus var så intensiv och målmedveten i sin önskan om försoning mellan dem att han var villig att betala ur sin egen ficka vad det än kunde ha blivit för kostnader av det som inträffat mellan dessa två som nu trodde på Jesus.

`Vad kan du själv utifrån evangeliets principer här lära dig som kan hjälpa dig att hantera stress, slitningar och även brytningar i dina relationer? Hur kan dessa principer förebygga sammanbrott i den lokala församlingens enhet?`

