---
title: Återupprättad vänskap
date: 02/12/2018
---

Paulus och Barnabas arbetade tillsammans för att vittna om Jesus. Men de var inte överens om man kunde lita på någon så ängslig som Johannes Markus (Apg. 15:36–39). De möjliga farorna med att förkunna evangeliet hade fått Johannes Markus vid ett tillfälle att överge Paulus och Barnabas och återvända hem (Apg. 13:13).

”Paulus förstod inte Markus´ beteende och bedömde honom därför ogynnsamt och till och med ganska hårt till en tid. Barnabas var däremot benägen att ursäkta honom på grund av hans alltjämt bristande erfarenhet. Han var angelägen om att Markus inte skulle överge förkunnargärningen. Han såg i honom kvalifikationer, som skulle göra honom lämplig till att bli en användbar medarbetare för Kristus” (Ellen White: _Löftestiden_, s. 160). 

Även om Gud använde alla dessa män behövde motsättningarna mellan dem få en lösning. Aposteln som predikade nåd behövde utvidga nåden till en ung predikant som hade gjort honom besviken. Förlåtelsens apostel behövde förlåta. Johannes Markus växte under Barnabas bekräftande mentorskap (Apg. 15:39), och till slut berördes tydligen Paulus hjärta av förändringarna.

**Hur visar Paulus brev till Timotheos och Kolosserna hans förnyade relation till Johannes Markus och en ny tillit till denna unga predikant? Kol. 4:10, 11; 2 Tim. 4:11.**

Även om detaljerna i Paulus försoning med Johannes Markus kan vara knapphändiga är Bibelns berättelse tydlig. Johannes Markus blev en av apostelns pålitliga medarbetare. Paulus rekommenderade klart Johannes Markus som sin medarbetare till församlingen i Kolossai. I slutet av sitt liv uppmanade han Timotheos starkt att ta med sig Johannes Markus till Rom eftersom denne var ”till god hjälp i mitt arbete” (2 Tim. 4:11). Paulus verksamhet berikades av den unge predikanten, som han helt klart hade förlåtit. Muren mellan dem hade rivits ner, och de kunde arbeta tillsammans för evangeliet. Vad det än hade varit mellan dem och hur berättigad Paulus än kan ha trott sin tidigare inställning vara mot Johannes Markus, låg allting nu bakom honom.

`Hur kan vi lära oss att förlåta dem som sårat oss eller gjort oss besvikna? Varför ingår ändå inte alltid i förlåtelsen en fullständig återupprättelse av en tidigare relation? Varför behöver den inte alltid göra det?`

