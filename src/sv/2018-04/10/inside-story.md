---
title: Missionsnytt
date: 07/12/2018
---

#### Förbryllande Bibeln

Zelindo var känd i Östtimor som en bråkstake. Han älskade att dricka och röka och spela hasardspel. Han skaffade sig tatueringar och startade ett eget gatugäng. Varje söndag gick han i kyrkan, men han kände sig olycklig där.

Han var 21 år när han plötsligt fick en oemotståndlig lust att läsa Bibeln. Han ägde inte någon Bibel, så han textade sin syster som bodde i Surabaya, en indonesisk stad som låg 140 mil västerut.

”Kan du köpa en Bibel och skicka den till mig?” skrev han.

Två veckor senare fick han paketet. Det tog honom en månad att läsa hela Bibeln från Första Moseboken till Uppenbarelseboken. Men han hade inte förstått någonting av det han hade läst. Han läste Bibeln en andra och tredje gång men fortfarande utan att förstå någonting.

Då böjde han knä och bad: ”Gud, jag vill förstå, men jag vet inte hur. Var snäll och sänd din helige Ande för att hjälpa mig.” Sedan läste han Bibeln för fjärde gången och bad att den helige Ande skulle hjälpa honom när han öppnade boken. Till hans förvåning lade han nu märke till många nya och intressanta saker.

I tre år gick han i kyrkan varje söndag och läste Bibeln varje kväll. Han gifte sig och öppnade två butiker. En dag kom en adventist som heter Thomas Lopas in i en av Zelindos butiker och sålde honom Mark Finleys bok ”The Almost Forgotten Day” (Dagen som nästan blivit glömd). Zelindo fick en chock när han läste i boken att lördagen är den bibliska sabbaten. Thomas hade skrivit sitt telefonnummer på baksidan av boken. Zelindo ringde honom och bad honom att komma tillbaka till affären.

När Thomas kom krävde Zelindo omedelbart att få veta varför boken påstod att lördagen är vilodagen och inte söndagen. Thomas svarade bara: ”Läs Bibeln och låt den helige Ande leda dig fram till svaret.”

Zelindo höll ju på att läsa igenom Bibeln igen. När han hade hunnit fram till Nya testamentet läste han: ”Efter sabbaten, i gryningen den första veckodagen, kom Maria från Magdala och den andra Maria för att se på graven” (Matt. 28:1). Där hade han svaret. Bibeln beskriver söndagen som den första dagen i veckan. Nästa lördag var det stängt i båda Zelindos butiker, och han gick i kyrkan.

Zelindo hade läst Bibeln många gånger innan han blev döpt i Adventkyrkan. Fyra år senare är han aktiv medlem i sin församling i Östtimor och har hjälpt många människor att lära känna Jesus. En del av de missionsgåvor som vi gav 2015 till särskilt utvalda projekt användes till att bygga Adventistsamfundets första skola i Östtimors huvudstad Dili. Tack för era gåvor!