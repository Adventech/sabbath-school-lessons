---
title: Återupprättelse och enhet
date: 06/12/2018
---

`Läs Matt. 18:15–17. Vilka tre steg ger Jesus för att hjälpa oss att lösa konflikter när vi har blivit förorättade av någon annan församlingsmedlem? Hur kan vi tillämpa dessa ord på vår nuvarande situation?`

När Jesus gav de här råden i Matt. 18 var hans önskan att hålla personliga konflikter mellan medlemmar inom en så liten grupp som möjligt. Hans avsikt var att de två inblandade helst skulle lösa problemet själva. Det är därför han säger: ”Om din broder har gjort dig någon orätt, så gå och ställ honom till svars i enrum. Lyssnar han på dig har du vunnit tillbaka din broder” (Matt. 18:15). Ju fler som blir inblandade i en konflikt mellan två individer, desto mer oenighet kan skapas, och desto mer kan det påverka gemenskapen mellan de övriga troende. Människor tar ställning, och stridslinjer dras. Men när kristna försöker lösa sina meningsskiljaktigheter privat och i den kristna kärlekens och ömsesidiga förståelsens anda, skapas ett klimat av försoning. Atmosfären är den rätta för den heliga Anden att verka bland dem när de strävar efter att lösa sina meningsskiljaktigheter.

Ibland har personliga vädjanden om en konfliktlösning ingen effekt. Då uppmanar Jesus att vi tar två andra med oss. Detta andra steg i försoningsprocessen måste alltid följa efter det första steget. Syftet är att föra människor samman, inte driva dem ännu längre från varandra. Den eller de två som följer med den drabbade kommer inte för att bevisa denna persons åsikt eller för att tillsammans klandra motparten. De kommer i kristen kärlek och medkänsla som rådgivare och förebedjare för att delta i processen att föra samman de två som kommit ifrån varandra.

Det finns tillfällen då inga försök att lösa ett problem fungerar. Då ger Jesus rådet att ta upp saken inför församlingen. Han menar självklart inte att man ska avbryta sabbatsgudstjänsten med en fråga om en personlig konflikt. En lämplig plats att ta upp saken, om de två första stegen inte bidragit till någon försoning mellan de två parterna, är församlingsstyrelsen. Återigen är Jesus syfte försoning. Det är inte att klandra den ena eller rentvå den andra.

”Tillåt inte motvilja att mognatill illvilja. Låt inte såret skava och bryta ut i förgiftade ord, som smittar lyssnarnas sinnen. Låt inte bittra tankar fortsätta att fylla ditt sinne och den andras. Gå till din broder och tala i ödmjukhet och uppriktighet med honom om saken” (Ellen White: _Gospel_ _Workers_, s. 499).

