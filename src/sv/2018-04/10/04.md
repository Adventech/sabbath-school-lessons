---
title: Andliga gåvor för enheten
date: 04/12/2018
---

`Som vi sett i ett tidigare studium hade församlingen i Korinth djupa problem. Vilka principer skissar Paulus i 1 Kor. 3:5–11; 12:1–11 och 2 Kor. 10:12–15 för helande och återupprättelse, som är så viktiga för församlingens enhet?`

I dessa avsnitt skissar aposteln viktiga principer för församlingens enhet. Han påpekar att Jesus använder olika arbetare för att utföra olika uppgifter i hans församling, även om var och en arbetar tillsammans för att bygga upp Guds rike (1 Kor. 3:9).

Gud kallar oss till samarbete, inte till att tävla. Varje troende har fått en andlig gåva av Gud för att samverka i arbetet för Jesus kropp och för samhället (1 Kor. 12:11). Det finns inga större eller mindre gåvor. Alla är nödvändiga i Kristus församling (1 Kor. 12:18–23). Våra gudagivna gåvor är inte till för någon självisk uppvisning utan givna av den heliga Anden till att tjäna evangeliets spridning.

Alla jämförelser med andra är okloka, eftersom de kan få oss att känna missmod eller arrogans. Om vi tänker att andra är ”bättre” än vi, känner vi oss nedslagna när vi jämför oss med dem och kan lätt bli missmodiga i vad vi än gör. Å andra sidan kan vi känna oss högmodiga om vi tror att vårt arbete för Jesus är effektivare än andras, och det är den sista känsla någon kristen borde odla.

Båda attityderna handikappar vår effektivitet för Jesus och den gemenskap vi har med varandra. När vi arbetar inom den sfär av inflytande som Jesus har gett oss finner vi glädje och tillfredsställelse när vi vittnar om honom. Vårt arbete kompletterar andra medlemmars ansträngningar, och Kristus församling gör då stora framsteg för hans rike.

`Kan du tänka på någon vars andliga gåvor gjort dig avundsjuk? (Inte alltför svårt, eller hur?) Hur ofta har du samtidigt känt dig stolt över dina gåvor i motsats till andras? Saken är den att det Paulus är orolig för är en alltid närvarande verklighet bland fallna människor. Hur kan vi, oavsett åt vilket håll vi faller, lära oss de osjälviska inställningar som är nödvändiga för att vi ska uppnå enhet i Jesus?`

