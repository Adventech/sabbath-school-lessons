---
title: Missionsnytt
date: 05/10/2018
---

#### Att känna de rätta personerna 

I Myanmar är det viktigt att känna de rätta personerna. Det är inte vem du är eller vad du har som gör skillnad. Det är vem du känner som räknas i detta asiatiska land. Det är det som är nyckeln till att få många praktiska saker att fungera, inte minst på det officiella planet.

Men samfundets ledares nätverk verkade inte fungera för dem när de behövde tillstånd för att bygga en större skola i huvudstaden Yangon.  Elevantalet hade växt till 650 barn, och skolan höll till i två små byggnader som hade använts sedan 1975. Lärarna hade inget annat val än att sluta ta emot fler nya elever.

Samfundsledarna hade ansökt hos Yangons stadsmyndigheter om tillstånd att bygga en ny skola. Men ingen tycktes vara villig att engagera sig och godkänna projektet. Ledarna tog kontakt med personliga bekanta i regeringspartiet. Men ingenting hände.

I USA hade Generalkonferensen redan förstått behovet av en ny skola och godkänt en begäran från Södra Asien-Stilla havet divisionen, som inkluderar Myanmar-unionen, att välja byggandet av en ny skola till ett av årets särskilda missionsprojekt 2012. Pengarna samlades in, men samfundsledningen i Myanmar lyckades fortfarande inte att få en av sina kontakter i stadsförvaltningen att godkänna projektet. Tre år gick.  

Sedan blev det unionsmöte, och en ny ledningsgrupp valdes. De nya ledarna hade inte några bekanta alls i stadsförvaltningen. Situationen verkade hopplös. Då uppmuntrade divisionens föreståndare, Samuel Saw, som själv kommer från Myanmar, samfundsledningen att tänka på ett helt annat sätt. ”Visst saknar ni nätverk, och ni känner inte de rätta personerna”, sa han. ”Men vi har Gud. Om vi frågar honom, löser han detta.” Samuel föreslog att ledarna skulle be och sedan lämna in en ny ansökan om bygglov.

Ledarna följde hans råd. När de gick till stadskontoret togs de emot av en kvinna i receptionen. Hennes ansikte lyste upp när hon hörde att de representerade Yangon Adventist Seminary, som grundskolan och gymnasiet heter.

”Ni är från den skolan!” utbrast hon. ”Jag studerade där. Jag gillade era värderingar och utbildningen så mycket att två av mina barn studerar där nu.”

När hon fick höra om planerna på en ny skolbyggnad sa hon genast att hon skulle se till att alla nödvändiga dokument godkändes och skrevs under. ”Jag ska hjälpa er”, lovade hon. Och hon höll sitt löfte. Inom kort hade arbetet börjat. Och skolan invigdes vid en ceremoni år 2017. Divisionens ordförande, Samuel Saw, deltog i ceremonin och kallade byggandet av en ny skola för ett underverk.

”Vi kanske saknar kontakter hos myndigheterna, men på vår sida har vi ändå den allra viktigaste kontaktpersonen av alla – det vill säga Gud”, avslutar han.

.

