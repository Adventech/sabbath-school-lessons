---
title: Mer oenighet och separation
date: 02/10/2018
---

`Läs 1 Mos. 11:1–9. Vad hände här som förvärrar problemet med separationen och oenigheten?`

Händelser som Bibeln berättar om efter floden är byggandet av Babels torn, språkförbistringen och förskingringen av människorna, som fram till dess hade talat ett och samma språk. Kanske var några av Noas ättlingar attraherade av skönheten hos landet mellan Eufrat och Tigris och den bördiga jorden när de bestämde sig för att bygga en stad åt sig och ett högt torn i Shinars land, vår tids södra Irak (1 Mos. 11:2).

Arkeologin har visat att** **Mesopotamien har varit en tätbefolkad region sedan den tidiga historien. Bland dessa folk fanns sumererna som uppfann konsten att skriva på lertavlor. De byggde välkonstruerade hus och var mästare i att producera smycken, verktyg och hushållsredskap. Utgrävningar har också visat många tornliknande tempel som helgats åt olika gudar.

Noas ättlingar som bosatte sig i Shinars land glömde snart bort Noas Gud och de löften som han hade gett att han aldrig mer skulle förstöra jorden genom en flod. Att bygga Babels torn såg de som ett monument över deras överlägsna visdom och skicklighet. Deras längtan efter att bli kända och beryktade, göra sitt namn känt (1 Mos. 11:4), var ett motiv för deras byggprojekt. ”I enlighet med Guds syfte skulle människorna ha bevarat enheten genom den sanna religionens band. När avgudadyrkan och polyteism bröt denna inre andliga enhet förlorade de inte bara den religiösa enheten utan också broderskapets ande. Ett projekt som tornet, för att med hjälp av yttre medel bevara den förlorade inre enheten som hade gått förlorad, skulle aldrig ha lyckats” (_The SDA Bible Commentary,_ vol. 1, s. 284, 285).

Adams och Evas fall splittrade människosläktets enhet och Guds ursprungliga plan. Det resulterade i förvirring i tillbedjan, den vitt utbredda ondskan och omoralen över jorden, och ytterst till att mänskligheten splittrades i många olika kulturer, språk och raser som ofta har stått mot varandra.

`Vilka praktiska steg kan vi ta för att bidra till att hela skillnader mellan raser, kulturer och språk som skadar oss även i församlingen?`

