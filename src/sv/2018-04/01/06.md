---
title: Guds utvalda folk
date: 04/10/2018
---

När Gud kallade Abraham till att bli hans tjänare valde Gud åt sig själv ett folk som skulle representera honom i världen. Denna kallelse och utvaldhet var en handling av Guds kärlek och nåd. Guds kallelse till Israel var central för hans plan för att återupprätta hela mänskligheten efter förödelsen och oenigheten som syndafallet hade orsakat. Den heliga historien är ett studium av Guds verk mot denna återupprättelse, och en viktig del i den planen var förbundet med nationen Israel.

`Varför kallade Gud Israel för sitt folk enligt 5 Mos. 7:6–11? Varför valde han Abrahams efterkommande som sitt folk?`

Guds kärlek till mänskligheten är det centrala i valet av Israel som hans folk. Gud instiftade ett förbund med Abraham och hans efterkommande för att bevara kunskapen om Gud genom hans folk och förverkliga mänsklighetens återlösning (Ps. 67:3). Ändå är det en överlägsen kärlekshandling att Gud utvalde Israel. Abrahams efterkommande hade inget att skryta över för att få göra anspråk på Guds oförtjänta kärlek. ”Det var inte för att ni är ett större folk än andra som Herren fäste sig vid er och utvalde er – ni är ju det minsta folket av alla” (5 Mos. 7:7).

Det är en främmande och omvänd ordning av värden som Gud använder för att välja sitt folk. Medan människor ser på makt, vishet och självförtroende när de väljer ledare väljer Gud inte de starka och mäktiga för att tjäna honom utan dem som inser sin svaghet, dåraktighet och ringhet, så att ingen får någon ära inför honom (1 Kor. 1:26–31).

Men se på det privilegium de hade: ”Gud ville göra sitt folk, Israel, till ett minnesmärke som skulle hedra honom. Folket hade fått alla slags andliga fördelar. Ingenting som kunde forma karaktären höll Gud borta från dem, ingenting som skulle göra dem till hans representanter.

Deras lydnad för Guds lag skulle få dem att se ut som underverk av välstånd och framgång inför en förundrad värld. Han som kunde ge dem vishet och kunskap i allting skulle fortsätta att vara deras lärare och skulle hedra och upphöja dem genom att de lydde hans lagar. Om de var lydiga skulle de bevaras från de sjukdomar som drabbade andra länder, och de skulle välsignas med intellekt och förstånd. Guds härlighet, hans majestät och makt, skulle uppenbaras genom deras framgång i livet. De skulle vara ett rike av präster och furstar. Gud gav dem alla möjligheter att bli jordens mäktigaste folk” (Ellen White: _Såningsmannen_, s. 232).

**Vilka paralleller kan vi finna mellan det som Gud gjorde för det forna Israel och hans kallelse till dem och vad han har gjort för oss och kallelsen som han ger till oss som adventister? Ta med era svar till studiegruppen på sabbaten.**

