---
title: Abraham, far till Guds folk
date: 03/10/2018
---

De tre stora monoteistiska världsreligionerna, judendomen, kristendomen och islam, ser tillbaka på Abraham som sin far. För kristna är denna koppling en andlig relation. När Abraham kallades att lämna sitt land i Mesopotamien sades det till honom: ”I dig ska jordens alla släkten bli välsignade” (1 Mos. 12:3, _FB_; se även 1 Mos. 18:18; 22:18). Den välsignelsen kom genom Jesus.

`Läs Heb. 11:8–19; Rom. 4:1–3 och Gal. 3:29. Vilka egenskaper hos Abrahams tro nämner dessa texter, och hur förhåller de sig till tanken om kristen enhet? Vad kan vi alltså finna där som hjälper oss idag att förstå vilken viktig komponent den kristna enheten borde vara?`

Som far till alla troende ger Abraham oss några grundläggande saker som är centrala för den kristna enheten. Den första är att han lydde Gud. ”I tro lydde Abraham när han blev kallad. Han drog bort till ett land som skulle bli hans, och han drog bort utan att veta vart han skulle komma” (Heb. 11:8). För det andra satte han sitt hopp till Guds löften. ”I tro slog han sig ner i det utlovade landet som i ett främmande land och bodde i tält liksom Isak och Jakob, som hade fått del i samma löfte. Ty han väntade på den stad med fast grund som Gud själv har planlagt och byggt” (Heb. 11:9, 10). För det tredje trodde han att Gud skulle ge honom en son och att hans efterkommande en dag skulle bli lika många som stjärnorna. På grund av detta gensvar rättfärdiggjorde Gud honom genom tro (Rom. 4:1–3). För det fjärde litade han på Guds frälsningsplan. Det största provet på Abrahams tro kom när Gud bad honom att offra Isak på Moriaberget (1 Mos. 22:1–19; Heb. 11:17–19).

Gamla testamentet beskriver Abraham som Guds vän (2 Krön. 20:7; Jes. 41:8). Hans liv och tro, hans orubbliga lydnad och förtröstan på Guds löften gör honom till ett exempel på vad våra kristna liv borde vara.

`Tänk på dina handlingar och ord under de närmaste dagarna. På vilka sätt kan du försäkra dig om att det du säger och gör återspeglar hurdan din tro verkligen är?`

