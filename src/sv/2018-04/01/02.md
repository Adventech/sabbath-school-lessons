---
title: Kärlek som enhetens grund
date: 30/09/2018
---

Ett tydligt budskap som flödar ut ur skapelseberättelsen i Första Mosebokens två första kapitel är att i slutet av skapelseveckan rådde det harmoni överallt. Guds slutord att allting var ”mycket gott” (1 Mos. 1:31) syftar inte bara på estetisk skönhet utan också på frånvaron av allt ont och all oordning när Gud avslutade sin skapelse av den här världen och människorna som skulle befolka den. Guds ursprungliga syfte med skapelsen omfattade en harmonisk samexistens och ömsesidig relation mellan alla livsformer. Det var en vacker värld som han hade skapat åt människofamiljen. Allting var fullkomligt och värdigt sin Skapare. Guds ideal och ursprungliga syfte för världen var harmoni, enhet och kärlek.

`Läs 1 Mos. 1:26, 27. Vad säger dessa verser om hur unik människan är jämfört med den övriga skapelsen som den beskrivs i 1 Mos. 1 och 2?`

1 Mos. säger att Gud skapade människan till sin avbild, något som inte sägs om någonting annat i skapelseberättelsen. ”Gud sade: ’Vi skall göra människor som är vår avbild, lika oss ... ’ Gud skapade människan till sin avbild, till Guds avbild skapade han henne. Som man och kvinna skapade han dem” (1 Mos. 1:26, 27). Teologerna har diskuterat i århundraden den exakta naturen av denna avbild och själva Guds natur, men många avsnitt i Bibeln presenterar Guds natur som kärlek.

`Läs 1 Joh. 4:7, 8, 16. Hur kan dessa verser hjälpa oss att förstå hur vi ursprungligen var skapade och hur detta kan ha påverkat den ursprungliga enheten som fanns vid skapelsen?`

Gud är kärlek, och eftersom människor också kan älska (och göra det på sådana sätt som den övriga skapelsen på jorden definitivt inte kan), måste förmågan att älska ingå i att vi är skapade till hans avbild. Men kärleken kan bara finnas i relationen till andra. Vad annat det än kan vara som ingår i att vi är skapade till Guds avbild ingår alltså förmågan att älska, och älska djupt.

