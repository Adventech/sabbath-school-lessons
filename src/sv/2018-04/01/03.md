---
title: Syndafallets konsekvenser
date: 01/10/2018
---

Syndafallets konsekvenser var enorma. Adams och Evas olydnad började lösa upp harmonin mellan alla livsformer. Dessvärre startade den också oenigheten, osämjan och splittringen mellan människor som finns även idag. Disharmonin syns genast i hur Adam och Eva försökte skylla syndafallet på andra (1 Mos. 3:12, 13). Sedan dess har det bara blivit värre.

`Läs 1 Mos. 3:16–19 och 4:1–15. Vad står det där som visar syndens resultat och hur den påverkade den harmoniska värld som Gud hade skapat?`

Adams olydnad blev källan till många händelser och konsekvenser som med tiden har drabbat Guds skapelse. Själva naturen började lida av syndens konsekvenser. Även mänskliga relationer påverkades. Kain och Abel, två bröder som skulle ha älskat och tagit hand om varandra, blev främlingar eftersom den ena ville följa sina egna själviska böjelser i stället för att följa Guds föreskrifter för tillbedjan. Detta främlingskap resulterade i våld och död. Kains reaktion var dock mer riktad mot Gud än mot Abel. Han kände sig arg på Gud (1 Mos. 4:5), och denna vrede ledde till illvilja mot Abel. Olydnad söndrade de mänskliga relationerna ytterligare.

”Herren såg att ondskan på jorden var stor; människornas uppsåt och tankar var alltid och alltigenom onda” (1 Mos. 6:5). Denna ondska ledde ytterst till syndafloden och den oerhörda förödelse av Guds ursprungliga skapelse som den orsakade. Men inte ens då övergav Gud människosläktet, utan han lämnade en rest, Noa och hans familj, som fick börja om.

Efter floden gav Gud ett löfte till Noa och hans familj. Regnbågen på himlen skulle alltid påminna dem om hans omsorg och löften, godhet och nåd (1 Mos. 9:12–17; Jes. 54:7–10). Gud instiftade ett förbund med Noa och återupprättade sin ursprungliga plan för en enad människofamilj som skulle vara trogen mot honom och hans Ord.

`På vilka sätt medför synd disharmoni? Vilka val kan du göra just nu för att återupprätta harmonin med dem som dina val kan påverka på ett kraftfullt sätt?`

