---
title: Missionsnytt
date: 26/10/2018
---

#### Tomma ord, eller ett löfte att lita på?

I kyrkan hade pastorn läst Malaki 3:10 som säger: ”Kom med hela tiondet till förrådshuset, så att det finns mat i mitt hus. Sätt mig på ett sådant prov, säger Herren Sebaot, då kommer jag att öppna himlens fönster och låta ymnig välsignelse strömma ner över er.” Var det bara tomma ord, tänkte Pheara som då var 19 år. Eller var det ett löfte som Gud verkligen hade gett? Och skulle han hålla det? Pheara bestämde sig för att testa det.

När kollekten togs upp lade Pheara en 1.000-rielsedel i korgen. Den var värd ungefär två kronor. Men han tog en stor risk eftersom det var alla pengarna som han ägde. Nästa dag fick han 10.000 riel av sin storebror Phirun. Det var oväntat, eftersom Phirun ibland gav honom pengar vid en speciell högtid som t. ex. nyår, men aldrig annars.

Men kanske borde Pheara pröva Gud en gång till. Nästa sabbat la han en till 1.000-rielsedel i kollektkorgen.  Den här gången hade han 5.000 riel i fickan. Men han behövde alltsammans om han skulle ha tillräckligt med bensin till sin motorcykel under veckan. 4.000 riel skulle vara för lite.

”Men det visade sig att jag inte alls hade för lite pengar”, berättar Pheara. ”Under veckan fick jag pengar av vänner och släktingar och hade alltid råd att tanka.”

Några veckor senare hade församlingen ett julprogram, och Pheara hade inbjudit 15 vänner. Men han skulle bli tvungen att skjutsa dem till kyrkan på sin motorcykel, tre i taget. På en vända blev han stoppad av polisen. Ingen av hans passagerare bar cykelhjälm som lagen kräver i Kambodja. Polisen bad honom att visa ägarbeviset på motorcykeln. Pheara ringde till sin bror som ägde cykeln och fick höra att brodern hade tappat bort beviset för länge sedan. Nu blev Pheara orolig. Skulle polisen konfiskera motorcykeln och anklaga honom för stöld?

”Då kom jag ihåg att pastorn hade lärt mig att be”, säger Pheara.

En annan polis kom fram och frågade vad som hände. Pheara förklarade situationen. Då sa polisen: ”Tja, du får betala 20.000 riel i böter och sedan fortsätta på din väg.”

Pheara hade inga pengar. Men han hade en gammal dator i sin ryggsäck. Han hade försökt sälja datorn i flera veckor men hade inte haft någon framgång. Han lämnade motorcykeln hos polisen och gick till en pantbank som låg i närheten. Affärsinnehavaren gav honom 40.000 riel för datorn, och Pheara kunde betala böterna. Naturligtvis lånade han hjälmar av församlingsmedlemmar in-nan han hämtade resten av sina vänner.

Ett av detta kvartals särskilda missionsprojekt är att bygga ett aktivitetscentrum åt Phearas församling. Idag leder Pheara datorkurser som är en del av församlingens verksamhet. Han ser fram emot att hålla dem i den nya lokalen. Tack för era gåvor som hjälper människor som Pheara att nå ut till sina samhällen!

