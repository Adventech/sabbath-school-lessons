---
title: Studiehjälp
date: 26/10/2018
---

Ellen White: ”The Spirit of Unity”, s. 179–188 i _Testimonies for the Church_, vol. 9.

”Jesus godkände ingen åtskillnad beroende på nationalitet eller ställning eller utbildning. De skriftlärda och fariséerna ville få lokala och nationella fördelar av alla himlens gåvor och utesluta resten av Guds familj i världen. Men Jesus kom för att riva ner alla skiljemurar. Han kom för att visa att hans gåva av nåd och kärlek är lika fri som luft, ljus eller regnskurar som uppfriskar jorden.

Med sitt liv upprättade Jesus en religion utan samhällsklasser, en religion där judar och hedningar, fria och slavar, är förenade i ett gemensamt broderskap, lika inför Gud. Inga frågor om policy påverkade honom. Han gjorde ingen skillnad mellan grannar och främlingar, vänner och fiender. Det som tilltalade honom var en själ som törstade efter livets vatten” (Ellen White: _Testimonies for the Church_, vol. 9, s. 190, 191).

**Samtalsstart:** Tänk på vilka nära vänner du har. Vad är det som förenar dig med de vännerna?

**Förbön:** Be att Gud ska låta kärleken växa i er församling.

**Samtalsfrågor:**

`1. Fundera över följande: ”I fjärde kapitlet av Efesierbrevet uppenbaras Guds plan så klart och enkelt att alla hans barn kan ta till sig den sanningen. Här uttrycks det tydligt vad som behövs för att bevara enheten i hans församling, och därmed ge resten av världen en sund religiös erfarenhet” (Ellen G. White Comments, _The_ _SDA Bible Commentary_, vol. 6, s. 1117). Vad i Ef. 4 tycker du pekar på församlingens enhet? Vad kan vi göra för att garantera den enheten?`

`2. Enhet är beroende av ödmjukhet och underordnande. Om vi är stolta, säkra på våra synpunkter och inställningar och inte vill lyssna på andra har vi ingen chans att nå enhet. Hur kan vi lära oss att bli ödmjuka och att underordna oss varandra?`

`3. Hur kan vi ha enhet även när vi inte är överens om allting?`

**Sammanfattning**

I sitt brev till efesierna ger Paulus många råd om vad det innebär för kristna att vara ”i Kristus”. Frälsningen i Jesus förvandlar våra liv rent konkret. Alla våra mänskliga relationer, inklusive relationen mellan trossyskonen i församlingen, förvandlas genom Kristus kraft i våra liv. Denna förvandling är avgörande för att vi ska ha enhet.

