---
title: Mänskliga relationer i Kristus
date: 25/10/2018
---

Kristen tro är en religion som bygger på relationer: relation med Gud och med varandra. Det är meningslöst att säga sig ha en djup relation med Gud om den relationen inte påverkar ens relationer till andra. Kristen tro kan inte levas i ett vakuum. De principer om enhet som Paulus lyfter fram i sitt brev till efesierna gäller också hur vi förhåller oss till andra.

`Läs Ef. 5:15–21. Vad säger Paulus i v. 21? Vad är sambandet mellan att underordna sig och enhet?`

Paulus uppmanar oss att underordna oss varandra. Det syftar på den inställning av ödmjukhet och eftertänksamhet som vi bör ha mot andra. För de flesta av oss är detta inget som kommer naturligt, utan det är ett resultat av Andens liv i våra hjärtan. Det är en gåva av samma Ande som förenar oss i Kristus. Från det perspektivet är underordnande en inre egenskap som uttrycker vår vördnad för Kristus och hans offer för oss.

`Läs Ef. 5:22–6:9. Hur kan relationerna hemma och på arbetsplatsen påverkas av ett ömsesidigt underordnande?`

Enheten i församlingen beror till viss del på enheten hemma. Paulus betonar att den enhet, kärlek och respekt som borde finnas mellan man och hustru är tänkt som ett exempel på Kristus kärlek till församlingen, en självuppoffrande kärlek. En kristuslik respekt förutsätts därför både hemma och i församlingen, av män och hustrur och församlingsmedlemmar. Samma egenskap ska också visa sig i relationen mellan barn och föräldrar och mellan anställda och arbetsgivare (tjänare och deras herrar). En sådan harmoni och fredlighet bör genomsyra både våra hem och vårt församlingsliv. 

`Vilka principer kan du ta med dig från dagens bibeltexter som kan hjälpa dig att bättre förstå hur du borde agera (beroende på din situation) mot en familjemedlem eller en medarbetare?`

