---
title: Riva skiljemuren
date: 22/10/2018
---

Några av de djupaste klyftorna mellan människor orsakas av skillnader mellan etniskt ursprung, nationalitet och religion. I många samhällen visar identitetshandlingarna ens etnicitet eller religion, och detta ligger ofta till grund för privilegier eller restriktioner som människor får leva med i vardagen. Vid krig och konflikt utlöser dessa skillnader ofta förtryck och våld.

`I Ef. 2:11–22 antyder Paulus att det finns en bättre väg för den kristna gemenskapen. Hur påverkar enheten i Kristus våra skillnader? Vad revs ner genom Jesus död på korset?`

Paulus påminner efesierna om hur deras liv var innan de tog emot Guds nåd i Kristus. Etniska, kulturella och religiösa skillnader skapade fiendskap mellan folkgrupper. Men de goda nyheterna är att vi i Kristus är ett enda folk med en gemensam Frälsare och Herre. Alla tillhör vi Guds folk. ”Men nu, tack vare Kristus Jesus, har ni som en gång var långt borta kommit nära, genom Kristi blod” (Ef. 2:13).

I det gamla templet i Jerusalem fanns en mur för att skilja av de delar av templet som bara etniska judar hade tillgång till. På muren fanns en inskrift som under dödshot förbjöd främlingar att gå längre in. Det var den föreskriften som Paulus anklagades för att ha överträtt när han gick in i templet efter en av sina missionsresor. Paulus hade nämligen tagit med sig en efesier vid namn Trofimos in till den judiska delen (Apg. 21:29). I detta brev hävdar Paulus att Jesus ”är vår fred, han har med sitt liv på jorden gjort de två lägren till ett och rivit skiljemuren, fiendskapen” (Ef. 2:14). 

I Jesus är alla troende Abrahams ättlingar och omskurna till hjärtat. Den fysiska omskärelse som Gud gav Abraham pekade fram emot den andliga omskärelse som de troende skulle få i Kristus (se 5 Mos. 10:16). ”I honom har ni också blivit omskurna, men inte som människor gör det, utan genom att bli av med den syndiga kroppen – det är omskärelsen genom Kristus” (Kol. 2:11).

`Läs på nytt Ef. 2:11–22. På vilka sätt ser vi den verklighet Paulus skriver om i vår egen församling? Vilka utmaningar har vi?`

