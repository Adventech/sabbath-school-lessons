---
title: Församlingens ledare och enheten
date: 24/10/2018
---

”Var och en av oss har fått just den nåd som Kristus har velat ge honom” (Ef. 4:7). Frälsningen är en gåva som ges till alla som vill ta emot den. Samtidigt ges några andliga gåvor till vissa människor för ett specifikt syfte.

`Läs Ef. 4:11. Vilka ledaskapsgåvor ger Gud församlingen?`

`Vad är Guds syfte med att ge specifika ledarskapsgåvor till församlingen, enligt Ef. 4:12? Hur förhåller sig dessa gåvor till varandra?`

Alla kristna är arbetare och tjänare för Gud och evangeliet. Jesus befallning i Matt. 28:19, 20 gäller alla kristna: att gå, göra lärjungar av alla folk, döpa och undervisa. Det arbetet ges inte bara till några få privilegierade, som pastorer och evangelister, utan till alla som bär Jesus namn. Ingen kan säga att de inte behöver ta del i arbetet att sprida evangelium, och ingen församlingsledare kan säga att det är en uppgift enbart för dem. Avsikten med ledarskapsgåvorna är att utveckla församlingen. Församlingsledarna behöver utveckla, främja och uppmuntra enhet.

Paulus listor med ledarskapsgåvor visar att de även är till för att utrusta Guds folk för att nå de förlorade. Några i församlingen har fått ett speciellt ansvar att hjälpa andra att fullfölja sin uppgift och tjänst för Jesus och bygga upp Kristus kropp, ”tills vi alla kommer fram till enheten i tron och i kunskapen om Guds son, blir fullvuxna och når en mognad som svarar mot Kristi fullhet” (Ef. 4:13). Jesus ledarskapsstil är ett bra exempel på hur även vi bör utföra vårt arbete. Jesus kom för att tjäna andra, inte för att bli tjänad (Matt. 20:25–28). Vi behöver göra likadant. 

Som människor har vi en stark tendens att vilja vara oberoende och inte ansvariga inför någon, speciellt vi här i västvärlden. Men Paulus påminner oss om att ingen kristen är ensam i den här världen. Vi är en trosgemenskap, med andliga ledare, som ska uppmuntra varandra under vår gemensamma färd. Tillsammans är vi alla delar av Kristus kropp.

`Vilka andliga gåvor har du, och hur använder du dem för att skapa enhet i din församling?`

