---
title: Välsignelser i Kristus
date: 21/10/2018
---

`Läs Ef. 1:3–14. Vad har vi enligt Paulus fått i Kristus?`

Jesus efterföljare har mycket att prisa Gud för. Genom Jesus har Gud valt att adoptera oss som söner och döttrar så att vi kan vara hans representanter i världen. Paulus använder många bilder för att beskriva vår nya relation till Gud. Bilden av adoption lyfter på ett särskilt sätt fram temat om enhet. I Kristus har vi blivit adopterade och tillhör Guds familj. Bilden av familjen hänvisar också till Guds förbund med Israels barn. Enligt Paulus är hedningar som tar emot Jesus som Messias också Guds barn, arvingar till de löften som Israel fick (Rom. 8:17; Gal. 4:7). En sådan relation med Jesus är en förmån som är grundläggande för all kristen enhet. Texten lyfter också fram att Gud alltid har önskat att hela mänskligheten ska återförenas i Kristus. Att känna Jesus innebär ingen särställning i Guds familj: alla är vi Guds barn, lika älskade och kära.

Det kan vara förvirrande att i detta avsnitt läsa om förutbestämmelse (Ef. 1:5, 11). Löftet om att Gud har utvalt oss till att bli räddade verkar antyda att Gud också har utvalt några att gå förlorade. Men en sådan tankegång är inte biblisk. Gud hade frälsningsplanen redo innan världen ens hade skapats eftersom han vill att alla ska räddas. ”Så älskade Gud världen att han gav den sin ende son, för att de som tror på honom inte skall gå under utan ha evigt liv” (Joh. 3:16; se även 1 Tim. 2:6; 2 Pet. 3:9). Gud vet i förväg vilka som kommer att ta emot hans erbjudande om räddning, men det är inte samma sak som att någons beslut är förutbestämt. På grund av vad Jesus har gjort för oss gäller erbjudandet om räddning alla människor. Frågan är: _Vad svarar vi på detta erbjudande?_ Gud tvingar ingen att bli räddad. 

”I det himmelska rådet förberedde man för att människorna inte skulle gå under, trots olydnad och överträdelse av lagen. Istället skulle de genom tron på Jesus som sin ställföreträdare och borgen, få möjlighet att bli Guds utvalda, förutbestämda till adoption som barn till Jesus Kristus själv, precis så som han mest av allt önskade. Gud vill att alla människor ska räddas. Han har gjort allt för att göra det möjligt, genom att låta sin ende son betala lösensumman för mänskligheten. De som går under gör det för att de vägrar att bli adopterade som Guds barn genom Jesus Kristus” (Ellen G. White Comments, _The_ _SDA Bible Commentary_, vol. 6, p. 1114).

