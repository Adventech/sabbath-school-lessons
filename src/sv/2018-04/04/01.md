---
title: Nyckeln till enhet
date: 20/10/2018
---

### Veckans huvudtexter
Ef. 1:3–14; Gal. 4:7; Ef. 2:11–22; 4:1–6, 11; Matt. 20:25–28; Ef. 5:15–6:9.

> Nyckeltext
> ”Och han har yppat sin viljas hemlighet för oss, det beslut om Kristus som han hade fattat från början och som skulle genomföras när tiden var inne: att sammanfatta allting i Kristus, allt i himlen och på jorden” (Ef. 1:9, 10).

Efesos var en knutpunkt för affärslivet och inflytandet i Mindre Asien. I församlingen i Efesos fanns det både judar och andra folk, kort sagt människor från alla sociala sammanhang. Ett så brokigt medlemskap kunde lätt ha skapat lika många konflikter som det fanns i resten av samhället. Det enda som höll dem samman var Jesus och enheten i hans kropp. Enheten bland Jesus efterföljare är därför ett centralt tema i Paulus brev till efesierna.

Enligt Paulus har enhet två dimensioner: enhet i församlingen, där judar och hedningar förenas i Kristus kropp; och enhet i universum, där allting i himlen och på jorden förenas i Jesus.

Själva källan till enhet är alltså Jesus. Paulus använder ofta uttrycken ”i Kristus” eller ”med Kristus” i det här brevet för att visa vad Gud har gjort för oss och för universum genom Jesus liv, död och uppståndelse. Guds mål med frälsningsplanen är att återförena allting genom Kristus. Den fullständiga enheten visar sig först vid tidens slut.

