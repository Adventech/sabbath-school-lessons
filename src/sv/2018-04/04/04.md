---
title: Enhet i en kropp
date: 23/10/2018
---

Paulus är praktisk i sina inspirerade ord till efesierna. Enheten som finns mellan judar och hedningar, mellan folk från olika kulturella och etniska bakgrunder, är ingen myt eller teori. Den är en verklighet som uppmanar oss att ”leva värdigt” vår kallelse (Ef. 4:1).

`Hur ska kristna leva värdigt sin kallelse enligt Ef. 4:1–3?`

Det är det praktiska resultatet av dessa goda egenskaper och nåden i de kristnas liv som hjälper dem att ”sträva efter att med friden som band bevara den andliga enheten” (Ef. 4:3). Alla dessa kännetecken grundar sig på kärlek (1 Kor. 13:1–7). Det är genom att aktivt visa kärlek som relationerna mellan bröder och systrar bevaras och fred och enhet i den kristna gemenskapen växer, både i och utanför församlingen. Genom enheten i församlingen kan andra få möjlighet att på ett unikt sätt se Guds kärlek. Att på detta sätt visa Guds kärlek är extra viktigt i en tid av stridigheter, splittring och krig.

`Läs Ef. 4:4–6. Vilket viktigt tema finns där?`

Paulus uttrycker här ett djupt intresse för enhet i församlingen. Han börjar med en uppmaning till enhet (Ef. 4:1–3), följt av sju saker som enar dem som tror (Ef. 4:4–6). Enhet är både någonting som de troende redan har (Ef. 4:4–6) och någonting som man ständigt behöver arbeta för och sträva efter (Ef. 4:1–6). Det är också ett mål för framtiden (Ef. 4:13). 

”Aposteln manar sina bröder att med sina liv visa den sanningens kraft som han har presenterat för dem. Genom mildhet och godhet, uthållighet och kärlek, skulle de visa vem Jesus är och de välsignelser som hans frälsning ger. Det finns bara en kropp, en Ande, en Herre, en tro. Som lemmar i Kristus kropp ges alla troende liv genom samma ande och samma hopp. Splittring i församlingen vanärar tron på Jesus inför världen och ger sanningens fiender tillfälle att rättfärdiga sin sak. Paulus vägledning finns inte bara till för församlingen på hans tid. Gud planerade att den skulle sändas till oss. Vad gör vi för att bevara enheten med friden som band?” (Ellen White: _Testimonies for the Church_, vol. 5, s. 29). 

`Vilka val kan du göra för att ditt liv ska vara ”värdigt er kallelse”?`

