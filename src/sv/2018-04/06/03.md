---
title: Guds hus
date: 05/11/2018
---

En annan bild av Guds folk i Nya testamentet är Guds hus eller husfolk. Det är en bild som handlar om stenar och byggnader och som understryker den komplexa och ömsesidiga naturen hos de mänskliga relationerna i församlingen. Petrus hänvisar till de kristna som ”levande stenar” (1 Pet. 2:5). Denna bild omfattar också kvaliteter som beständighet och fasthet.

`Läs Ef. 2:19–22. Vilka nyckeltankar betonar Paulus i denna text? Vad säger denna bild oss om församlingens enhet?`

I denna text förenar Paulus två bilder av församlingen: en orubblig/stadig, ett hus eller en byggnad; och en levande/dynamisk, ett husfolk.

En sten är inte särskilt värdefull i sig, men när den förenas med andra stenar blir den till en byggnad som kan klara livets stormar. Ingen kristen kan vara en ensam sten utan han eller hon behöver förenas med andra i en gemenskap som Guds husfolk. För att en sammanslutning ska vara stadig måste den stå på en fast grund. Jesus är denna grund och ”hörnstenen” i Guds hus (se även 1 Kor. 3:11). Församlingen skulle också upphöra att existera om den inte gör Jesus till en hörnsten för sin verksamhet. Församlingen handlar verkligen om Jesus, hans liv, död, uppståndelse och återkomst. Församlingen utgör de troendes gemenskap och är enad för att förmedla de goda nyheterna om Jesus till världen. Församlingens agenda är Jesus: vem han är, vad han har gjort för oss och gör i oss, och vad han erbjuder alla som tar emot honom som sin Herre och Frälsare.

Bilden av ett husfolk är mycket meningsfull. Den vilar på de relationer människor har sinsemellan. Den är en välkänd bild av far och mor, bröder och systrar. Banden mellan familjemedlemmarna kan vara starka, och de medföljande lojaliteterna överskrider ofta alla andra yttre band. Lojalitet är en stor del av enheten, för hur kan det finnas någon enhet utan lojalitet över huvud taget?

Hur förhåller sig denna bild till församlingen? Församlingsmedlemmarna är också en del av en stor familj. Vi är sammankopplade, inte bara därför att vi tillhör den mänskliga familjen genom vår gemensamma förfar Adam, utan också därför att vi är släkt med Jesus, den andre Adam, genom vår gemensamma erfarenhet av en ”ny födelse”. Därmed är vi förenade med varandra, inte bara på grund av läromässiga sanningar som är gemensamma för oss utan också i erfarenheten att vi är omvända och har ett nytt liv i Jesus.

`Sorgligt nog har inte alla haft denna fantastiska erfarenhet i sin egen familj. Därför betyder denna bild kanske inte mycket för dem. Men hur kan vi som församling bli den familj som dessa människor aldrig har haft?`

