---
title: Guds folk
date: 04/11/2018
---

`Läs 1 Pet. 2:9; 2 Mos. 4:20 och 5 Mos. 4:20; 7:6. Vad säger dessa verser om Guds folks speciella ställning?`

Församlingen handlar om människor, men inte vilken sorts människor som helst. Församlingen är Guds folk, det folk som tillhör Gud, som betraktar Gud som sin Fader och Frälsare och som är återlösta av Jesus och lyder honom. Denna bild understryker tanken att Gud har haft ett folk på jorden ända sedan frälsningsplanen introducerades, och att det finns en kontinuitet mellan Israel i Gamla testamentet och församlingen i Nya testamentet. Ända sedan Adams tid och från patriarkerna före och efter syndafloden, och från Abraham, har Gud haft ett förbund med sitt folk för att de ska representera hans kärlek, nåd och rättvisa för världen.

Guds folk kallas ”ett utvalt släkte”, ”kungligt prästerskap” och ”heligt folk”. Dessa uttryck antyder att de har avskilts för ett speciellt syfte: att ”_förkunna hans storverk_. Han har kallat er från mörkret till sitt underbara ljus” (1 Pet. 2:9). Detta är också ett eko från en beskrivning av Guds nådefulla karaktär, som den beskrivs i 2 Mos. 34:6, 7. ”Gud skaffade sig en församling som sin särskilda egendom för att dess medlemmar skulle återspegla hans dyrbara karaktärsegenskaper i sina egna liv och förkunna hans godhet och nåd för alla” (_The SDA Bible commentary_, vol. 7, s. 562).

`Läs 5 Mos. 7:6–8. Vad var det som fick Gud att välja Abrahams ättlingar som sitt folk? På vilket sätt är detta tillämpbart än idag?`

Kanske kan vi fråga oss själva: Vilket land förtjänar att benämnas som ”ett heligt folk” idag (en annan bild av församlingen)? Inget. Alla nationer och etniska grupper består av människor som inte förtjänar Guds kärlek och nåd. Även om Bibeln uppmanar oss att vara ett heligt folk lär den också att valet och upprättandet av Israel grundade sig helt på Guds kärlek och inte på några förtjänster som människor kunde komma med till honom. Utformningen av Guds folk är en kärleksfull skapelsehandling, och trots synd och avfall på nationell nivå höll Gud sitt löfte till Abraham att genom hans säd, Jesus, skulle han frälsa sitt folk. Så som valet av Guds folk var en handling av hans nåd så är deras frälsning också en nådehandling. Detta tema påminner oss om våra gemensamma rötter i Guds oförtjänade nåd.

`Varför behöver vi alltid hålla framför oss den heliga sanningen att vår frälsning vilar endast på vad Jesus har gjort för oss och inte på vad vi någonsin kan göra för oss själva, även om vi är ”Guds folk”?`

