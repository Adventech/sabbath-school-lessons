---
title: Den heliga Andens tempel
date: 06/11/2018
---

En annan bild av en byggnad som Paulus använder är ett tempel åt Gud eller den heliga Anden. Det är en bild av en kostsam och värdefull byggnad. Vid sidan om 1 Kor. 6:19 där bilden syftar på den troendes egen kropp som den heliga Andens tempel använder Paulus i 1 Kor. 3:16, 17 bilden för den heligaste och dyrbaraste konstruktionen i forna Mellanöstern, Guds tempel. 

`Läs 1 Kor. 3:16, 17. Vad betyder det att församlingen är den heliga Andens tempel? Vad varnar han för i vers 17?`

Uppenbarligen tänker Paulus inte på ett fysiskt tempel eller en plats för Guds boning när han hänvisar till församlingen. Metaforen syftar på en kollektiv enhet: tillsammans utgör de kristna i Korinth den heliga Andens tempel, och i andlig bemärkelse bor Gud bland dem.

För Paulus bor Gud i den kristna gemenskapen, därav hans varning att den som försöker förstöra denna gemenskap kommer att drabbas av domens konsekvenser. De troendes enhet är kärnan i denna gemenskap och Guds närvaro i detta tempel. Även om denna text ofta används i betydelsen att man tar hand om sin fysiska kropp (något de kristna ändå förväntas göra) är det inte Paulus specifika poäng här. Hans budskap var en varning för dem som ville förstöra församlingens enhet.

Tidigare i kapitlet hänvisade Paulus till något som han betraktar som en utmaning för den enheten: ”det finns ofördragsamhet och strid hos er” (1 Kor. 3:3). Dessa attityder och beteenden är verkliga hot för den kristna enheten och får Gud att dra bort sin närvaro från sitt tempel. Med andra ord kan konflikter i församlingen förstöra Guds tempel. Därför vill han att medlemmarna lägger undan de attityder och beteenden som hotar enheten.

När konflikter tär på församlingen är Paulus uppmaning till korinthierna fortfarande tillämpbar idag: ”Men i vår herre Jesu Kristi namn uppmanar jag er, bröder, att vara överens och inte dela upp er i olika läger, utan återigen stå eniga i tankar och åsikter” (1 Kor. 1:10).

`Ofördragsamhet och strid är inte problem som församlingen bara mötte på Paulus tid. Vi möter dem också idag. Vilken roll spelar var och en av oss när vi försöker ta oss igenom dessa problem på sätt som skyddar vår enhet?`

