---
title: Fåren och Herden
date: 08/11/2018
---

Läs Joh. 10:1–11. Vilka delar av denna liknelse om församlingen som fårhjord talar om enhet? Se även Ps. 23.

I den moderna världen med stora städer har det blivit mycket ovanligt att se någon form av djurhållning. De flesta vet väldigt lite om relationen mellan får och herden. Men när Jesus berättade denna liknelse förstod människorna honom väl. När han sade: ”Jag är den gode herden” kände de genast igen och värdesatte hans hänvisning till Ps. 23:1: ”Herren är min herde”. Bilden var inte bara tydlig utan också full av känslomässigt värde som gjorde den levande. I den forna och även i den nutida kulturen i Mellanöstern är herdarna kända för sin hängivna omsorg om fåren, oavsett utmaningar. Bibelns bild av en herde har blivit en av de käraste bilderna för att beskriva Guds karaktär och hans relation till sitt folk.

Bilden av Guds folk som får är en intressant bild. Ett intryck vi ofta har av fåren är deras oskyldiga och försvarslösa natur. Därför är de beroende av en god herde för skydd och ledning. De betraktas ärligt talat som dumma. Ibland går får oavsiktligt förlorade, och herden söker dem och leder dem tillbaka till fållan. Lamm behöver ofta bäras och kräver extra omsorg. Tålamod och förståelse behövs i fårskötseln. På många sätt är detta en perfekt bild för församlingen. Församlingsmedlemmen har inget att frukta utan allting att vinna i en relation till Herden.

I den här liknelsen betonade också Jesus hur viktigt det var för fåren att lyssna till herdens röst. När omständigheterna så kräver är det möjligt att skydda några fårhjordar genom att sätta dem i samma hage eller fålla. Hur kan de senare skiljas åt? Allt som behövs är att herden står vid grinden till hagen och kallar. Hans får känner igen hans röst och kommer till honom. ”När han har släppt ut sina får går han före dem, och fåren följer honom därför att de känner igen hans röst” (Joh. 10:4). Att lyssna till Herdens röst är avgörande för församlingen. Guds folks enhet och trygghet är faktiskt beroende av deras närhet till honom och direkt relaterat till att de lyder hans röst.

`Människor vill vanligtvis inte bli beskrivna som får. Men varför är en sådan liknelse så lämplig för oss? Vad borde denna bild säga oss om vårt behov av Herden och lydnad för hans röst?`

