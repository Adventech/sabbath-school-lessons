---
title: Kristus Kropp
date: 07/11/2018
---

Kanske är Kristus kropp den mest kända bilden av församlingen och den som talar starkast om enheten mellan dess olika delar. ”Ty liksom kroppen är en och har många delar och alla de många kroppsdelarna bildar en enda kropp, så är det också med Kristus … Ni utgör Kristi kropp och är var för sig delar av den” (1 Kor. 12:12, 27).

Kroppen är en enhet som består av många olika delar, var och en med olika funktioner och ansvar. Samma sak gäller för församlingen som Kristus kropp.

`Läs 1 Kor. 12:12–26. Hur tillämpar sig denna bild av en kropp med många lemmar på din lokala församling? Hur tillämpar den sig på en världsvid organisation som Adventistsamfundet?`

Paulus undervisning i 1 Kor. 12 berör den djupa verkligheten att äkta kristen enhet inte bara finns _i_ olikheten och säkerligen inte _trots_ olikheten, utan snarare _genom_ olikheten. Vi bör inte vara förvånade över att det är den heliga Anden som är källan till dessa uttryck för olikhet. Människokroppen är förenad på ett häpnadsväckande sätt samtidigt som den består av många olika delar. Detta är också idealet för Kristus kropp. Genom sina olikheter uttrycker den helheten och mångfalden i Kristus kropp.

Bilden talar direkt till oss som samfund. Under några årtionden har Adventistsamfundet vuxit enormt. Samfundet består av människor från nästan alla tänkbara bakgrunder, kulturer och miljöer. Våra etniska, nationella, kulturella, utbildningsmässiga skillnader och åldersskillnader får inte tillåtas splittra oss i Kristus. Om något borde dessa olikheter formas av den heliga Anden så att de blir en kraft till enhet och visar sanningen att trots dessa olikheter är vi alla ett i Kristus. 

Som vi har sett är vi alla lika vid korsets fot, oavsett vilka vi är och varifrån vi kommer. När världen runt omkring oss blir mer och mer fragmenterad behöver församlingen visa att det går att uppnå enhet mitt i olikheter. Guds folk kan visa evangeliets helande och försonande kraft.

Fascinerande nog talar Paulus om för oss hur detta ideal kan uppnås. ”Kristus är kyrkans huvud – han som också är frälsare för denna sin kropp” (Ef. 5:23). ”Och han är huvudet för kroppen, för kyrkan” (Kol. 1:18). När varje troende är andligt sammankopplad med Kristus får hela kroppen därmed näring av samma mat. Vi kan inte överbetona hur viktigt det är att vi studerar Guds Ord, lyder vad vi lär oss i Ordet och gemensamt ber för enheten i Kristus kropp. 

