---
title: Schismen i Korinth
date: 10/10/2018
---

Tyvärr upphörde inte oenigheten bland Guds folk på Nya testamentets tid heller.

Till exempel är de fyra första kapitlen i Paulus första brev till korinthierna en vädjan om enighet. När Paulus var i Efesos hörde han att olika splittringar hade drabbat församlingen i Korinth. Därför börjar han sitt brev med en längre utläggning om församlingens enhet och behovet att undvika splittring. Paulus är bekymrad över denna utveckling och försöker ge inspirerade råd för att lösa denna olyckliga situation.

`Vad verkar enligt 1 Kor. 1:10–17 ha varit orsaken till oenighet, deras splittring och bråk?`

Paulus blev bekymrad för sina trossyskon i Korinth när någon från Chloes husfolk berättade för honom om dessa splittringar och bråk bland dem. I sina inledningsord visar han hur djupt orolig han var: ”Men i vår herre Jesu Kristi namn uppmanar jag er, bröder, att vara överens och inte dela upp er i olika läger.” Hans lösning var att de skulle ”återigen stå eniga i tankar och åsikter” (1 Kor. 1:10). Vad det än var som orsakade denna oenighet och splittring ville Paulus att det skulle upphöra.

Paulus påminner korinthierna om att de kristna är kallade till att följa Jesus, inte någon människa, hur duktig och begåvad den personen än må vara. De verkade ha delat upp sig i olika grupper, men aposteln sade bestämt ifrån att sådana delningar inte var i enlighet med Jesus vilja. Han deklarerade att den kristna enhetens centrum är Jesus och hans offer på korset (1 Kor. 1:13).

Kristen enhet finner sin källa i sanningen som den finns i Jesus och honom som korsfäst, och inte i någon annan, oavsett hur ”värdig” mentor eller predikant eller ledare den personen kan vara. Vid korsets fot är vi alla lika. Vi är döpta till Jesus som är den enda som kan rena oss från synd. Men vi behöver arbeta mot denna enhet i Jesus i praktiken.+

Vad detta bör säga oss adventister är att vi inte kan ta enheten i tro och uppdrag för given. Splittring och bråk kan underminera vårt samfund idag om inte Jesus kärlek och herravälde förenar oss i honom.

`Hur kan vi undvika den sortens faror som Paulus bemötte här? Varför behöver vi alltid vara försiktiga med hur mycket lojalitet vi ger någon människa förutom Jesus?`

