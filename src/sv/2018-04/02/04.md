---
title: Den hebreiska nationens splittring
date: 09/10/2018
---

Avfallets väg och dess onda konsekvenser kom inte över en natt. Men de felaktiga val och beslut som blev allt fler under flera århundraden ledde till slut till några fruktansvärda konsekvenser för Guds folk.

`Läs berättelsen om Rehabeam i 1 Kung. 12:1–16. Vad orsakade denna fruktansvärda splittring bland Guds folk?`

”Om Rehabeam och hans oerfarna rådgivare hade förstått den gudomliga viljan beträffande Israel, skulle de ha lyssnat till folkets begäran om bestämda reformer i regeringens administration. Men när tillfälle gavs för dem under mötet i Sikem, lyckades de inte dra slutsatser om orsak och verkan, och försvagade därför för alltid sitt inflytande över en stor del av folket. Deras klart uttryckta beslut att för alltid bevara och förstärka det förtryck som införts under Salomos regering stod i direkt motsats till Guds plan för Israel, och gav folket en fullt tillräcklig anledning att tvivla på uppriktigheten i deras motiv. I detta okloka och okänsliga försök att utöva makt, avslöjade kungen och hans valda rådgivare stoltheten över sin ställning och sin auktoritet” (Ellen White: _Prophets and Kings_, s. 90).

`Vad säger följande texter om behovet av visdom för att man ska kunna fatta rätta beslut? Var finns källan till sann visdom?`

**Ords. 4:1–9**

**Ords. 9:10**

**Jak. 1:5**

Berättelsen om Rehabeam och hans förhastade och okloka beslut att utöka tvångsarbetet för hans folk är en sorglig händelse i kungariket Israels historia. Kungen sökte råd hos två grupper av rådgivare, men hans slutgiltiga beslut att följa de mindre erfarna unga männen i hans egen ålder ledde till en katastrof för riket som hans far Salomo och farfar David hade byggt upp under de föregående 80 åren. Rådet att kungen skulle skrämma folket genom att deklarera att han var hårdare än sin far var ett dåraktigt råd. De unga rådgivarna trodde inte att det var en lämplig ledarstil för en kung att vara sympatisk mot folkets begäran om mindre krävande arbete. Han borde hellre, menade de, presentera sig själv som en våldsam och grym ledare. I slutändan visade han sig vara en förtryckare som inte förtjänade sitt folks lojalitet och trohet. Därmed delades Guds folk på ett sätt som aldrig borde ha hänt och som aldrig var Guds plan för dem.

