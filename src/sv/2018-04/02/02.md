---
title: ”Vänd tillbaka, ni trolösa barn”
date: 07/10/2018
---

Israels folks historia är full av berättelser om olydnad och anarki, som åtföljdes av omvändelse till Gud och lydnad, och sedan åter mer olydnad och konflikter. Detta mönster upprepas om och om igen. Varje gång de medvetet följde hans vilja blev de välsignade med fred och liv. Varje gång de var olydiga och följde sina egna vägar blev deras liv ett elände, fullt med krig och konflikter. Redan innan Israel kom in i landet som de hade blivit lovade hade Gud förutsagt detta mönster och erbjudit en lösning för att de skulle kunna undvika sådana fruktansvärda konsekvenser för deras tillvaro.

`Läs 5 Mos. 28:1–14. Vilka välsignelser skulle Israel få om de lydde Guds vilja?`

`Läs Jer. 3:14–18. Vad lär vi oss från Guds uppmaning till Israel att de behöver ångra sig och vända om? Vad säger det om Guds kärlek till och tålamod med sitt folk?`

Det häpnadsväckande i Jeremias bok är hur Gud visar att han är kärleksfull, nådig och generös mot sitt folk trots deras uppror, splittring och avguderi. Gud uppmanar ständigt sitt folk att vända om till honom och ångra sina onda gärningar. Om och om igen utlovar Gud återupprättelse och hopp för framtiden.

”Vänd tillbaka, Israel, du avfälliga, säger Herren, jag skall inte se på er med ovilja, ty jag visar mildhet, säger Herren. Min vrede varar inte för evigt. Men du måste inse din skuld, du har satt dig upp mot Herren, din Gud, och löpt hit och dit efter främmande gudar under alla grönskande träd och inte lyssnat till mig, säger Herren” (Jer. 3:12, 13).

Jeremias ord uttalades i en tid då de flesta inte brydde sig om Guds Ord. Även om en del reformer hade påbörjats på kung Josias tid kände de flesta ingen andlig maning att fortsätta i trogen lydnad för Gud. Deras synder och själviska liv orsakade andlig och politisk kollaps. Ju mer de drog sig från att göra Guds vilja, desto mer fruktansvärda var deras framtidsutsikter. Ändå vädjade Gud till dem genom profeten Jeremia. Gud hade en bättre framtid i tankarna för dem, och han längtade efter att få leda dem tillbaka till välgång, enhet och hälsa. Men det kunde endast göras om de levde genom tro och allt vad sann tro innebär.

`Vad har skillnaden mellan lydnad och olydnad betytt i ditt eget liv?`

