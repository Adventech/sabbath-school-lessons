---
title: Vargar ska komma
date: 11/10/2018
---

`Läs Apg. 20:25–31. Vad varnade Paulus de äldste i Efesos för? Vad skulle de göra för att förhindra att det hände?`

Under sin verksamhet mötte Paulus ofta motstånd, och han visste att det skulle bli svårt att bevara evangeliets renhet. I sitt avskedstal till de äldste i Efesos använde han sig av liknelsen om väktarna i Hes. 33:1–6 för att tala om för dessa ledare att de också hade ansvaret för att skydda evangeliet. De skulle vara trogna herdar för sina församlingar.

Paulus användning av uttrycket ”farliga vargar” för att beskriva falska lärare (Apg. 20:29) påminner om Jesus likartade varning att falska lärare skulle förklä sig till får (Matt. 7:15). Dessa falska lärare framträdde kort efter att Paulus hade uttalat sin varning, och de jagade de troende i de församlingar i Asien som Paulus hade grundat. I Ef. 5:6–14 och Kol. 2:8 ser vi några av Paulus varningar till församlingar i Mindre Asien.

I sitt andra brev till Timotheos varnar Paulus också honom, som är ansvarig för församlingen i Efesos, för villoläror i församlingen och gudlöshet i den sista tiden.

`Läs 2 Tim. 2:14–19 och 3:12–17. Vad säger Paulus till Timotheos om hur de falska lärarna ska bemötas för att enheten i församlingen ska kunna bevaras?`

För det första skulle Timotheos kunna sin Bibel, så att han ”rätt utlägger sanningens ord” (2 Tim. 2:15). Motsatsen till dessa meningslösa dispyter och spekulationer är att rätt förstå och undervisa det ord som Gud har gett. Bibelns sanningar ska tolkas rätt, så att ingen del av den sätts i motsatsförhållande till hela den bild som presenteras i Bibeln, och också för att förhindra feltolkningar som kan få någon att mista sin tro på Jesus. Frågor som är irrelevanta eller sekundära ska underordnas principerna i Guds Ord som faktiskt förbereder de troende för att leva ett segerrikt liv i Jesus. Paulus andra maning till Timotheos själv är att han ska undvika ”deras gudlösa prat” (2 Tim. 2:16). Triviala och spekulativa ämnen ska inte vara en del av Timotheos undervisning om han ska betraktas som en värdig och trogen förkunnare. Dessa typer av samtal leder bara till mer gudlöshet och stärker inte de kristnas tro (2 Tim. 2:16). Bara sanningen leder till gudaktighet och harmoni bland de troende. Orsaken till att Timotheos behöver undvika och mana sitt folk att undvika sådana villfarelser är att de sveper över församlingen som en sjukdom (2 Tim. 2:17). Till slut är lydnaden för Guds Ord motsatsen till falsk undervisning (2 Tim. 3:14–17) som kan hota församlingens enhet.

`Hur kan vi som församling skydda oss själva från liknande slags människor som kan föra in splittring bland oss genom falsk undervisning?`

