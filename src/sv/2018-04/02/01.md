---
title: Oenighetens orsaker
date: 06/10/2018
---

### Veckans huvudtexter
5 Mos. 28:1–14; Jer. 3:14–18; Dom. 17:6; 1 Kung. 12:1–16; 1 Kor. 1:10–17; Apg. 20:25–31.

> Nyckeltext
> ”Att frukta Herren är början till vishet, att känna den Helige är insikt” (Ords. 9:10).

Gamla testamentets profeter uppmanade gång på gång Israels folk att de skulle lyda Guds föreskrifter. Olydnad och likgiltighet ledde till avfall och oenighet. Lydnad för Guds lagar skulle vara ett medel att bevara folket från syndens naturliga konsekvenser och helga dem bland många främmande folk. Att följa Guds vilja skulle skapa harmoni bland folket och stärka deras gemenskap så att de kunde stå emot inflytandet från hedniska och onda gudstjänstvanor som omgav dem från nästan alla håll. Guds avsikt för sitt folk var att de skulle vara heliga och vara vittnen för de omgivande nationerna.

När Herren hade befriat folket från Egypten sade han till dem genom Mose: ”Jag lär er nu stadgar och föreskrifter, så som Herren, min Gud, har befallt mig, för att ni skall lyda dem i det land ni kommer till och tar i besittning. Ni skall följa dem och lyda dem för att andra folk skall se er vishet och insikt. När de hör alla dessa stadgar kommer de att säga: ’Detta stora folk är verkligen ett vist och insiktsfullt folk!’ ” (5 Mos. 4:5, 6).

Om hans folk hade förblivit troget skulle det utan tvekan ha blivit rikt välsignat och blivit till välsignelse för andra. Men otrohet leder till mängder av problem, varav oenighet bara är ett.

