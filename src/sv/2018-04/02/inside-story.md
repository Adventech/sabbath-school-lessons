---
title: Missionsnytt
date: 12/10/2018
---

#### Livets vatten

Detta är berättelsen om hur en liten vänlig handling banade väg för Adventistsamfundet att bygga en skola i Myanmar i en by där människor var fientligt inställda till adventister.

En grupp på 32 studentmissionärer från Hong Kong Adventist College i Hongkong och Korean Advanced Preparatory Academy i Sydkorea besökte i januari 2016 ett flyktingläger på gränsen mellan Thailand och Myanmar. De skulle stanna en vecka. Ungdomarna kom för att undervisa skolbarn i musik, för att lägga ett betonggolv i en förskola och för att hitta andra sätt att hjälpa flyktingar. 

I början av veckan följde en studentmissionär från Hongkong med två missionärer från Thailand och deras fotograf över gränsen till Myanmar. De åkte motorcykel i en timme för att nå en liten by där det fanns 14 familjer. Tanken var att ta reda på människornas situation och behov, förklarar Tranqui (utalas chrann-KEE), en av de thailändska missionärer som var med på resan. 

I byn upptäckte besökarna att byborna hade en daglig kamp för att hämta dricksvatten. Den närmaste vattenkällan var en reservoar som låg en kilometer bort, och byborna gick fram och tillbaka med hinkar. Studentmissionären, Janiz Ingrid Ching Li, blev rörd av deras situation. 

När Janiz kom tillbaka till flyktinglägret berättade hon för de andra studentmissionärerna om det hon hade upplevt i byn. Ungdomarna bestämde sig då för att donera 50.000 thailändska baht (ungefär 13.000 kr) för att lägga en vattenledning från reservoaren till byn. Pengarna var det som fanns kvar av de medel som eleverna hade samlat in tidigare för att bekosta sin missionsresa.

När arbetet med vattenledningen blev klart en månad senare var ungdomarna redan hemma i Hongkong och Sydkorea. Tranqui mejlade bilder av arbetet till dem, och de blev mycket glada. ”Men den nya vattenledningen skulle ge mer än bara vatten”, berättar Tranqui. ”Den banade vägen för barnen i byn att ta emot livets vatten.”

Byborna var inte kristna, och de hade inte velat ha något med kristendomen att göra. Men när de upplevde en vänlig handling som utfördes av kristna ville de gärna ha en skola för sina barn. I juni 2016 startade Adventistsamfundet en skola i byn. Skolan har idag 40 elever, och alla barnen som bor i byn och som är i skolåldern deltar. Det kommer även några elever från närliggande byar.

”Nu är människorna i byn glada”, säger Tranqui. ”De har ett vattensystem och en adventistskola tack vare studentmissionärernas vänlighet.”

Tranqui tar fortfarande uppdrag vid gränsen mellan Thailand och Myanmar. Han är också lärare vid Adventist International Mission School i Korat i Thailand som kommer att få del av detta kvartals missiongåva till stöd för särskilda projekt.

