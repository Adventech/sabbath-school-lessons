---
title:  Na Tamata e a Vakadrukai
date:   30/06/2024
---

`Wilika na Cakacaka 12:12. Gaunisala cava e tukuni Marika kina na Vola ni Cakacaka?`

Era lewe vuqa na tamata era vakabauta ni ko Joni Marika e a vola na iVola ni Marika. E se cauravou voliga ko Joni Marika ena gauna e a talanoataki tiko kina na kenai talanoa ena Cakacaka 12, rauta tiko na yabaki AD 44 ki na 46. Ena Cakacaka 12 eda raica kina ni ko Marika e luvena e dua na marama vutuniyau na yacana ko Meri. Ko Meri e dautokona sara na lotu ena nonai yau. E a cakava ena nona vale na masumasu. Ena rawa ni ko wilika na masumasu oqo ena Cakacka 12. Era lako mai na lewe ni lotu ki na nona vale mera masumasu ni oti na nona biuti Pita ki vale ni veivesu ko Eroti. Qai dro mai vale ni veivesu ko Pita. Oti sa qai mate ena dua na mate vakaloloma ko Eroti. E sega sara ni dua na nona tikina ko Marika enai talanoa oqo. Ia eda vulici koya enai matai ni gauna eke. E muri eda na qai wilika kina na ka me baleta na nonai sema vata kei Panapasa kei Saula.

`Wilika na Cakacaka 13:1–5, 13. E a tekivu vakacava na nona cakacaka ko Joni Marika vata kei Saula kei Panapasa? Na cava e qai yaco e muri, ni sa cakacaka tiko vata kei rau ko Marika?`

Na Cakacaka 13 e tukuna ki veikeda nai matai ni lakolako erau a cakava ko Saula kei Panapasa ena AD 46. Ko Luke, o koya e vola na iVola ni Cakacka e sega ni tukuna e dua na ka me baleti Joni Marika me yacova na tikina e 13. Oti sa qai kaya ko Luke ni sa lesu tale ki Jeruisalemi ko Joni Marika.

E sega ni tukuna ko Luke na vu ni nona sa lesu tale ko Joni Marika. Sa na rawa ga nida veinanuyaka ena noda vakasama na vuna. Ko Ellen G. White e kaya, “Sa tubu cake na rere nei Marika. Sa yalolailai. Ena so na gauna e sega ni dausolia vakaoti na yalona ki na cakacaka ni Kalou. E se sega ni matau ki vua na veigauna dredre e a sotava ena vuku ni cakacaka ni Kalou. E vakasinaiti lomana ena rere ka sa yali na nonai nuinui ena vuku ni veika vakarerevaki kei na dredre”—_The Acts of the Apostles_, page 169, adapted. Vakalekaleka, sa yaco me dredre mai na veika vei Marika. Oya na vuna e sa via lako kina ki vale.

`Ena so beka na gauna ko sa dauvakataki Joni Marika ena gauna sa dauyaco kina na bula me dredre vakalevu? Ena rairai beka ko sa na vakasuka mai na dua na ka se malumalumu ena nomu lako vata tiko kei na Kalou baleta ni ko rere. Na cava ko vulica mai na ka ko lako curuma oya?`