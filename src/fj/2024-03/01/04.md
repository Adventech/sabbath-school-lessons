---
title:  Na Daukautukutuku
date:   02/07/2024
---

`Wilika na Marika 1:1–8. Ko cei e tukuna tiko na veitikina oqo, ka cava na ka era tukuna ka cakava na tamata oqo?`

Na veitikina oqo e tukuni iratou tiko e lewe tolu na tamata: Jisu Karisito (Marika 1:1), Kalou ko Tamada (Marika 1:2 e solia ki veikeda na idusidusi me baleti Koya), kei Joni na Dauveipapitaisotaki. Ko Joni na dautukutuku ka dauvunau.

Ena Marika 1: 2, 3, eda wilika kina e dua na mala ni tukutuku mai na Veiyalayalati Makawa ia e lako mai na tolu na tikina duidui ni Veiyalayalati Makawa. Lako Yani 23:20; Aisea 40:3; kei Malakai 3:1. Ko Marika e wakia vata na tolu na tikina oqo me vakaraitaka ki veikeda na ka ena yaco enai talanoa me baleta na bula nei Jisu.

`Wilika na Lako Yani 23:20; Aisea 40:3; kei Malakai 3:1. Na n aka e tautauvata ena veitikina oqo?`

Na Lako Yani e vosa tiko me baleta na agilosi ena tala mai Vua na Kalou me na liutaki ira na Isireli ki na Vanua Yalataki. Na Aisea e tukuna ki veikeda na gaunisala ena basika kina na Kalou ena vanua dravuisiga kei na gaunisala ena vakarautaki ki vei Koya. Na Malakai e vosa tiko me baleta e dua na dautukutuku e na lako mai liu ni bera na Turaga. Na tikina tolutolu oqo eratou vosa tiko me baleta e dua nai lakolako.

Aisea 40:3 e vakaraitaka ki veikeda na cakacaka nei Joni na Dauveipapitaisotaki. Ena ivola nei Marika ni Turaga ko Jisu e sa lako tiko ena dua nai llakolako. Nai lakolako oqo ena yaco sara ki na kauveilatai na vanua me na lako mate kina ena vukuda.

Ia e vuqa sara na ka me na yaco ni bera ni qai laki mate ko Jisu ena kauveilatai. Ena Marika 1, e sa qai tekivu ga nai lakolako nei Jisu. Ena qai talanoataka tiko ki vei keda ko Marika.

Ena Marika 1:2, 3, e veisureti tiko ko Joni ki vei ira na tamata mera veivutunitaka na nodrai valavala ca ka lesu mai ki Vua na Kalou (Marika 1:4). Ko Joni e vakaisulutaki koya me vakataki Ilaija, na dautukutuku ni Kalou (veidutaitaka vata kei na 2 Tui 1:8). Ena Marika 1:7, 8, e tukuna tiko ko Joni na Dauveipapitaisotaki na Nona na lako mai e dua e kaukauwa cake sara mai vei koya. O Koya oqo ena cakava e vuqa sara na ka mai na ka e cakava rawa ko Joni. Sai Koya ko Jisu . Ko Joni e vosa tiko me baleti Jisu, “Ia na wa ni nonai vava kau sa sega ni yaga meu cuva sobu meu sereka” (Marika 1: 7, 8). Na tikina oqo e vakaraitaka ni ko Joni e kila tiko ni ko Jisu e uasivi cake mai vua na tamata. Ko Jisu e Kalou.