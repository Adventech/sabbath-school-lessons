---
title:  E sa Bula Tale
date:   21/09/2024
---

### Wilika ena Macawa Oqo
Marika 15: 42–16: 6; Marika 16:1–8; 1 Koronica 15:1–8; Marika 16: 9–20; Marika 16:14–20.

> <p>Wiligusu</p>
> “A sa kaya vei iratou ko koya, Dou kakua ni rere: dou sa vakasaqarai Jisu na kai Nasareci, ko koya ka lauvako ki na kauveilatai: sa tu cake tale ko koya: sa sega eke: raica na tikina era a vakotora kina” (Marika 16: 6).

Na mate nei Jisu ena kauveilatai e sa vakavuna me ratou sa vakayali kina na nodratou inuinui kei na vakabauta na tisaipeli. Ena gauna butobuto oqo ko iratou na itokani nei Jisu eratou sa duileqataka talega na nodratou dui bula (Joni 20:19).

Na Marika wase 16 sai koya nai otioti ni wase ena iVola nei Marika, eda na vulica kina na ka e a yaco ni oti na mate nei Jisu.

Matai, meda na raica mada na gauna e a yadra mai kina ko Jisu mai na mate. Eda na vulica talega na vuna eratou lako mai kina ki na Nonai bulubulu ko iratou na yalewa ena mataka ni Siga Sade oya. Era lewe vuqa na tamata Lotu Vakarisito ena vakayagataka na tucake tale mai na mate ena mataka oya me tokona na kena maroroi na Siga Sade ni Siga Tabu. Na Lotu ni Kavitu ni Lesu Vakarua mai e sa dauvakavuqa na nodra levea na kena veitalanoataki vakalevu na siga ni tucake tale mai na mate. Na siga ni tucake tale sai koya na gauna e a yadra mai kina ko Jisu mai na mate. Eda na qai raica na vuna e dodonu meda marautaka kina na tucake tale ena Siga Sade, kevaka sara madaga era vakayagataka era lewe vuqa na Lotu Vakarisito mera vakatavuvulitaka kina na vakanananu lasu me baleta na Siga ni Vakacecegu.

Karua, eda na qai vulica ena Siga Moniti kei na Tusiti na vakanananu ena matai ni tikina ena Marika 16.

Katolu, ena Siga Vukelulu kei na Lotulevu eda na qai raica kina na vo ni tikina ena Marika 16. Ena laki cava na noda vuli ena dua na veisureti ki veikeda meda wasea nai Tukutuku Vinaka me baleti Jisu ena veivanua kecega.