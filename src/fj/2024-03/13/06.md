---
title:  Lako, Tukuna ki Vei ira Kecega e Vuravura
date:   26/09/2024
---

`Wilika na Marika 16:14–20. Na cava e tukuna ko Jisu ki vei iratou na Nona tisaipeli ena gauna sa basika kina ki vei iratou? Na cava nai balenale ni Nona vosa ki veikeda ena gauna oqo`

E a cudruvi iratou na Nona itokani ko Jisu ena vuku ni nodratou yalo kaukauwa ka sega ni vakabauta na Nona ivakadinadina. Na leqa vata ga oqo e tu veikeda ena gauna oqo, se vakaevei? Mevaka eda sa raica oti, ko iratou na Nona tisaipeli eratou a tiko vata kei Jisu vakatamata. Ena veigauna kece eratou raica tiko na veicakacaka mana e daucakava tiko ko Jisu. Ia e berabera na nodratou vakabauta na veika e dautukuna ki vei iratou (Maciu 28:17; Joni 20:24–29).

Sa qai rawai iratou na Nona tisaipeli ko Jisu me ratou vakadinata ni sa bula ko Koya. E solia ki vei iratou nai vakadinadina kaukauwa ni sa yadra mai na mate. Oti sa qai tukuna ki vei iratou na Nona itokani ko Jisu me ratou wasea nai tukutuku vinaka me baleti Koya. Sa dodonu ki vei iratou na Nona tisaipeli me ratou lako ki na veivanua kecega e vuravura ka tukuna nai tukutuku vinaka ki vei ira na tamata kecega. Oti sa qai vakamacalataka ko Jisu na ka ena yaco ena gauna eratou na cakava kina na cakacaka oqo: ko ira na tamata era na vakabauta era na vakabulai. Ko ira na tamata era na sega ni vakabauta nai tukutuku vinaka era na yali.

E vosa tale tikoga ko Jisu me baleta eso nai vakatakilakila eratou na cakava ko ira na Nona tisaipeli ena gauna eratou na kacivaka kina na itukutuku vinaka. Eratou na vakasevi ira na tevoro. Eratou na vosataka na vosa tani eso. Eratou na vakabulai ira na tauvimate. Ena Marika 16:18, e sa yalataka talega kina ko Jisu ni na taqomaki iratou na Nona tisaipeli mai na ca. Eso na tamata era nanuma ni vosa ni yalayala oqo e sa solia ki vei ira na Lotu Vakarisito na galala mera tauri ira na gata ena rawa ni vakamatei ira. Ia ko Jisu e sega ni solia ki vua e dua na tamata na galala me tomika cake na gata e dauveivakamatei. Na ka e yalataka ko Jisu na veitaqomaki mai na ca ena gauna era sa cakava kina na Nona cakacaka na Nona itokani. Wilika nai talanoa ena Cakacaka 28:3–6 me baleta na Nona a taqomaki Paula na Kalou ena gauna a kati koya kina na gata e dauveivakamatei. Ko Paula e vukei ira tiko na tamata eso ena gauna e kati koya kina na gata. Ko Paula e sega ni tomika cake na gata me ivakadinadina ni nona vakabauta.

Io, nai Vola Tabu e sega ni vakatavuvulitaka ni tamata Lotu Vakarisito era na taqomaki ena veigauna taucoko mai na mosi. Ena so na gauna na tamata Lotu Vakarisito ena sotava na veika rarawa ena vuku ni nodra vakabauta. Sa dodonu ki vei ira mera yalomalumalumu. Na nodra yalomalumalumu, na rarawa sai vakadinadina ni nodra vakabauta.

Ni oti ga na vosa nei Jisu ki vei iratou na Nona tisaipeli, sa lako cake ki lomalagi (Marika 16:19). E sa laki dabe tiko ena yasa imatau ni Kalou. Na vanua oqo e sa vakaraitaka ni sa tu vei Jisu na vakatulewa taucoko mai lomalagi kei vuravura. Na Kalou sa solia ki vei Jisu na vakatulewa oqo baleta ni sa qaqa enai valu vata kei na ca. Raica nai otioti ni tikina, Marika 16:20. Ko ira Nona itokani era sa lako ki na veivanua kecega. Ia era sega ni lako duadua. Na Turaga e tiko vata kei ira. Ko Jisu sa yalatala ni na tiko vata kei keda ena gauna oqo ni da tomana tiko na cakacaka eratou a tekivutaka.