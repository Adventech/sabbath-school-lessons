---
title:  Sa Vakaraitaki Koya ko Jisu ki vei Meri kei ira na Tamata Tale Eso
date:   25/09/2024
---

`Wilika na Marika 16:9–20. Na cava na ka era tukuna ki veikeda na veitikina oqo me baleta na italanoa ni tucake tale nei Jisu? Nanum ani tucake tale sai koya na gauna e yadra mai kina ko Jisu mai na mate.`

Ena Marika 16:9–20, e a raici Jisu kina ko Meri na yalewa ni Makitala enai bulubulu. Sa rairai talega vei rau e lewe rua na tagane ena yasa ni vanua. Oti sa qai solia ko Jisu ki vei iratou na lewe tinikadua na Nona itokani na cakacaka me ratou cakava ena vuku ni Nona matanitu. Ko Maciu, Luke, kei Joni eratou vola talega na ka vata ga e yaco ena Marika 16:9–20. Ena Maciu 28:1, 9, kei 10, e raici Jisu kina ko Meri na yalewa ni Makitala enai bulubulu (wilika talega na Joni 20:11–18; veidutaitaka vata kei na Luke 8:2). Ena Luke 24:13–35, e lewe rua na tagane e rau raici Jisu ena isauka ni vanua. Ena Maciu 28:16–20, E solia kina ko Jisu ki vei iratou na lewe tinikadua na Nonai tokani na cakacaka me ratou cakava ena vuku ni Nona matanitu (wilika talega na Luke 24:36–49; Joni 20:19–23).

Ko Meri na yalewa ni Makitala nai matai ni tamata e raici Jisu ni sa bula ni oti na kauveilatai (Joni 20:11–18). Eso tale na yalewa era raici Jisu talega (Maciu 28:8–10). Ko sa raica, ni ko ira na yalewa nai matai ni tamata mera raici Jisu ni sa bula? Nai tukutuku oqo e rui ka bibi. Ena gauna vakaivolatabu, ko ira na tagane era sega ni dau dokai ira na yalewa nira vakadinadina. Oya na vuna, kevaka e dua e bulia ga e dua nai talanoa me baleta na tucake tale nei Jisu, era na kaya ni tagane oya e imatai ni tamata me raici Jisu. Ia e sega ni o koya oya na ka e a yaco. Ko Meri na yalewa ni Makitala, nai matai ni vakadinadina. E sega ni tagane se dua vei iratou na itokani nei Jisu. E lako ko Meri ka tukuna nai tukutuku vinaka me baleti Jisu ki vei iratou na tisaipeli nei Jisu. Ia eratou a sega ni vakabauti Meri. De rairai era nanuma ni sega ni dina nai talanoa. Se o koya e ca sara, eratou na sega beka ni vakabauti koya baleta ni o koya na yalewa.

Ko ira na vuku ni Vola Tabu era vakabauta na italanoa ni tucake tale. Era kaya ni sa rawa ki veikeda meda vulica e vuqa sara na ka mai vua na yalewa enai talanoa oqo. Mevaka eda sa raica oti, ni ko iratou na yalewa oqo eratou imatai ni tamata eratou raici Jisu. Ni dua e tovolea me bulia ga nai talanoa ni ko Jisu e vakaraitaki Koya taumada ki na tagane. Oya na ka era na namaka na tamata ena gauna oya. Ia ko Jisu e vakidacalataki ira kece ena gauna sa vakaraitaki Koya taumada kina ki na yalewa.

`Na cava e vola ko Marika me baleti iratou na tisaipeli ena Marika 16:14?`

Ko Marika e tukuna ki veikeda na veika me baleti iratou na tisaipeli eratou cakava ma me ratou rairai ca kina. Ena sega ni cakava rawa na ka oya ko Marika kevaka e bulia ga nai talanoa ni tucake tale mai na mate. E muri, eratou sa qai kacivaka na tisaipeli nai tukutuku vinaka ni sa bula tale ko Jisu. Na yaloqaqa ni nodratou kacikacivaki e sai vakadinadina kaukauwa ni ratou sa tukuna tiko na ka dina.