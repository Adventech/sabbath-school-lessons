---
title:  Ko Iratou na Yalewa enai Bulubulu
date:   24/09/2024
---

“Ko iratou na yalewa eratou a tucake tu ena kauveilatai nei Jisu eratou sa waraka tikoga me oti na Siga ni Vakacecegu. Ena Siga Sade ena mataka caca sara eratou sa lako na yalewa ki nai bulubulu nei Jisu. Eratou a kauta na waiwai boi vinaka sau levu me ratou walia kina na yagoi Jisu. Eratou sega ni vakanananu tiko ko iratou na yalewa oqo me baleta na yadra tale nei Jisu mai na mate. Ka ni rarawa tiko na lomadratou. Eratou vakananuma tiko na yalewa na yalololoma nei Jisu kei na Nona vosa ni loloma. Ia eratou sega tiko ni nanuma na Nona vosa, ‘Au na raici kemudou tale.’ Joni 16: 22.”—Ellen G. White, _The Desire of Ages_, page 788.

`Wilika na Marika 16:1–8. Na cava na ka e yaco ena tikina oqo? Na cava na ka eratou a cakava taumada na yalewa?`

Ni qai tekivu ga nai Vola nei Marika, ko ira era wilika era sa kila ni ko Jisu na iVakabula. Ia nai vola vakataki koya, nai matai ni tamata me kacivaka ni ko Jisu nai Vakabula ko Pita (Marika 8: 29). (Io, ni bera ko Pita, era a tiko na tevoro e lomadra na tamata era kacivaka tiko ni ko Jisu nai Vakabula). Na ka e tukuna ko Pita e sega ni yaco me yacova na veimama ni vola.

Ena loma ni Vola nei Marika, e tukuna tiko kina ko Jisu me kakua ni dua e tukuna se ko cei ko Koya se talanoataka na gaunisala e vakabulai ira kina. Ena Marika 1:44, e tukuna ko Jisu ki vua e dua na tamata paralase, e dua na tamata e tauvi mate ni kuli ni yago vakarerevaki sara, me kakua ni tukuna ki vua e dua na tamata ni a vakabulai koya. Ena Marika 5:43, a tukuna kina ko Jisu ki vei Jairo kei na watina me rau kakua ni tukuna ki vua e dua ni a vakayadrati luvedrau goneyalewa mai na mate. Ena Marika 7: 36, e tukuna kina ko Jisu ki na dua na ikumukumu mera kakua ni tukuna ki vei ira na tamata na Nona a vakabula e dua na tamata didivara ka leqa tale tikoga na nona vosa. Sa qai vakaroti ira na Nona itokani mera kakua ni tukuna ki vei ira na tamata ni o Koya nai Vakabula (Marika 8: 30; wilika talega na Marika 9: 9). E tukuna ko Jisu ki vei ira mera kakua ni tukuna e dua na ka me na rawa kina ki Vua me vakaotia na Nona cakacaka ki Vua na Kalou ena kena gauna mevaka na ka e a tukuna ko Taniela ni na vaka-kina (wilika na Taniela 9:24–27).

Eratou a cici tani mai na ibulubulu na yalewa ni oti na nodratou sa rogoca nai tukutuku ni sa bula ko Jisu. Taumada eratou a sega ni tukuna e dua na ka me baleta na ka sa yaco. Ia eratou a sega ni qai galuvaka tiko vakabalavu.

Ni sa vakarau me mai cava na iVola nei Marika, eda na wilika “era sa lako yani, ka vunau e na veiyasana kecega, a sa cakacaka vata kei ira na Turaga, a sa vakadinadinataka na vosa e na veivakatakilakila sa muri” (Marika 16: 20). Na ka vuni se ko cei ko Jisu sa sega ni qai ka vuni tale. Mai tini na iVola nei Marika ena nodra sa vunau na Nona itokani ena veivanua kece.