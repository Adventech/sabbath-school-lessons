---
title:  'Nai Talanoa ena Loma ni dua Tale nai Talanoa: Wase 2'
date:   18/07/2024
---

`Na cava na ka e vakavuna mera nanuma kina na lewe ni matavuvale nei Jisu ni sa lialia? Wilika na Marika 3:20, 21 me sauma.`

Eratou nanuma na lewe ni matavuvale nei Jisu ni sa lialia. Na cava na vuna? Baleta ni sa rui osooso ko Jisu ka sega na gauna me vakacegu kina me kana. Sai koya oya na vuna eratou sa lako yani kina na lewe ni matavuvale nei Jisu meratou vakamaluataki Koya. Oti nai talanoa oqo, ka tekivu nai karua ni talanoa me baleti ira na iliuliu ni lotu era a beitaki Jisu ni cakacaka vata tiko kei na tevoro (wilika na vuli ena noa).

Ena dua na sala e sega ni namaki, erau mai veisemati kina na imatai ni talanoa kei na ikarua ni talanoa. Ko iratou saraga na lewe ni matavuvale nei Jisu eratou sa vakabauta na ka ca me baleti Koya, mevaka ga na ka era cakava nai liuliu ni lotu vaka-Jiu. Ko iratou na lewe ni matavuvale nei Jisu eratou kaya ni sa lialia. Ko ira nai liuliu ni lotu era kaya ni ko Jisu sa cakacaka vata tiko kei na tevoro.

`Na cava na ka eratou vinakata na lewe ni matavuvale nei Jisu? E sauma vakacava ko Jisu? Wilika na Marika 3:31–35 me sauma na taro`

Eda na rairai nanuma ni talanoa oqo e sega ni matata. Kevaka e lako mai ko tinamu se dua na wekamu me mai raici iko, ena dodonu mo na mai raici ira. Ia na cava na leqa? Na leqa oya ni ko iratou na lewe ni matavuvale nei Jisu eratou sega tiko madaga ni kila nai naki ni Kalou ena Nona bula. E kila tu ko Jisu na tikina oya. Ena veitikina oqo, e solia kina ki veikeda ko Jisu e dua nai balebale vou ni matavuvale. Ko ira ga era talairawarawa ki Vua na Kalou era sa taci Jisu, ganena, ka tinana. Ko Jisu na luve ni Kalou. Ko ira na tamata era doka ka talairawarawa ki Vua na Kalou era sa yaco mera matavuvale ni Kalou.

Na talanoa e rua e sa vakaraitaka ki veikeda na bibi ni dina vakaivolatabu. Enai matai ni talanoa, e kaya kina ko Jisu ni matavuvale e sa tawase ena sega ni rawa ni na vaka tikoga oya. Ena gauna eda raica taumada kina nai talanoa e rua oqo, eda na rairai nanuma beka enai karua ni talanoa ni sa tatawasewase na matavuvale nei Jisu. Ia e sa qai vukei keda ko Jisu meda kila na cava e kaya tiko na veitikina oqo ena gauna e solia kina ki veikeda nai balebale vou ni vosa matavuvale. Na matavuvale dina nei Jisu sai ira na tamata era muria na Kalou ka talairawarawa ki Vua (wilika na Luke 12:53; Luke 14:26).

E vuqa na gauna ena volaitukutuku makawa ni lotu, ko ira Lotu Vakarisito era sega ni duavata kei ira na wekadra. Oqo e dua na ka mosimosi. Na Marika 3:31–35 ena vukei keda meda kila ni tiko talega ena gauna nei Jisu na leqa vata ga oya. E kila ko Jisu na cava na ka ena yaco ena gauna sa sega ni kilai iko kina e dua na wekamu. Ia ko Jisu ena rawa ni solia na vakacegu kei na yalololoma ki na tamata e vakila ni tiko duadua.