---
title:  'Nai Talanoa ena Loma ni dua Tale nai Talanoa: Wase 1'
date:   17/07/2024
---

`Wilika na Marika 3:20–35. Nai sema cava ko raica rawa mai vei rau nai talanoa ena veitikina oqo?`

Ena vola nei Marika nai matai ni talanoa e tiko ena loma ni dua tale na italanoa (Sandwich Story) e kunei ena Marika 3:20–35. Nanuma ni talanoa ka vakatokai na Sandwich Story e dua nai walewale ni talanoa e vakayagataka o koya e volavola oya ena nona tekivutaka e dua nai talanoa sa bera ni oti e sa talanoataka tale edua nai talanoa ena loma ni matai ni talanoa. Ena qai laki vakacavara ga o koya nai matai ni talanoa ni sa oti nai karua ni talanoa.

Nai matai ni talanoa e sa baleti ira tiko na lewe ni matavuvale nei Jisu era sa nanuma tiko mera sa vakagalalataki Koya baleta nira kaya na tamata ni sa lialia (Marika 3:21). Nai karua ni talanoa e sa baleti ira na Farisi mai Jeruisalemi. (Ni kua eda na raica kina nai karua ni talanoa, e kune tiko ena Marika 3:22–30.)

Ena Marika 3:22, era kaya kina na liuliu ni lotu ni tiko ko Setani vei Jisu. Era beitaki Jisu nai liuliu ni lotu ni cakacaka vata tiko kei na tevoro me vakaseva tani na tevoro. Sa qai sauma ko Jisu na veivakasewasewani oqo ena dua na taro. E tarogi ira nai liuliu, “Ena rawa vakacava vei Setani me cemuri Setani?” (Marika 3:23). Ko Setani e sega ni veisaqasaqa vata ga kei koya. Ena rawa beka vei Setani me na qaqa kevaka e vakavuna tiko na veisei ena nona matanitu? E sega. E vosa talega ko Jisu me baleta na vesu ni dua na tamata kaukauwa ni bera ni qai butako ena loma ni nona vale. Enai yaloyalo oqo, ko Jisu e vakatauvatanitaki vata kei na dua na daubutako e curuma na vale nei Setani. E laki vesuki Setani ka vakabulai ira na kaivesu.

`Wilika na Marika 3:28–30. Na cava e dua nai valavala ca ena sega ni vosota rawa na Kalou? Na cava na vuna ena sega ni vosota rawa kina ko Jisu nai valavala ca oqo?`

Edua nai valavala ca ena sega ni vosota na Kalou sai koya nai valavala ca ki Vua na Yalo Tabu. Nai valavala ca oqo e okati kina, na noda kaya ni cakacaka ni Yalo Tabu sai koya saraga na cakacaka e cakava tiko na tevoro. Raica mada na Marika 3:30. Ko sa raica na vuna e kaya kina ko Jisu na ka e cakava ena tikina 28 kei na 29? E tukuna ko Jisu na ka e cakava baleta na nodra tukuna tiko ko ira nai liuliu ni lotu ni ko Jisu e vakasinaiti ena yalovelavela. Ko Jisu e vakasinaiti dina tu ena Yalo Tabu. Kevaka ko kaya ni cakacaka ni Yalo Tabu e mai vua na tevoro, ko sa sega tiko ni vakarorogo ki Vua na Yalo Tabu. E sega ni dua e lomana na Kalou ena via muri Setani se nonai vakasala.

`Ena so beka na gauna ko daunuiqawaqawa de ko sa cakava tiko nai valavala ca ena sega ni vosota rawa na Kalou? E vakaraitaka vakacava ki vei iko na ka ko lako curuma ni ko sega ni cakava tiko nai valavala ca oqo? Na cava na vuna e laki yaco kina na nomu lomaleqa se taqaya mei vakadinadina ni ko sega ni cakava tiko nai valavala ca vakarerevaki oqo`