---
title:  Vakabulai ni Dua na Tamata Paralase
date:   14/07/2024
---

`Wilika na italanoa ni tamata paralase ena Marika 2:1–12. Na tamata paralase e dua e sega ni vakayavalata rawa na ligana kei na yavana. Na cava na ka e vinakata na tamata paralase ena gauna era kauti koya kina ki vei Jisu ko ira na nonai tokani? Na cava na ka e qai solia ki vua ko Jisu?`

Na tamata paralase e sega ni lako rawa. Sai koya oya na vuna eratou a colati koya kina na nonai tokani ki na vale e tiko kina ko Jisu. Eratou a basuka na delavuvu ni vale ka tukuci koya sobu na tamata paralase oqo ki vei Jisu. Na Marika 2:5 e tukuna ki veikeda ni a raica ko Jisu na nodratou vakabauta na lewe va na itokani ni tamata paralase oqo. Ena rawa vakacava ni da raica na vakabauta? Eda na raica na vakabauta me vaka saraga na noda raica na loloma. Era na vakatakila ki veikeda na tamata na nodra loloma ena nodra na cakava na veika vinaka ki veikeda. E tautauvata ga ena noda cakava e dua na ka baleta nida vakabauta, Ko iratou na lewe va nai tokani oqo eratou vakaraitaka na nodratou vakabauta ki vei Jisu ena nodratou kauta mai ki Vua na nodratou itokani tauvimate

Nai matai ni ka e cakava ko Jisu ki vua na tamata paralase oqo oya na Nona vosota na nonai valavala ca. Na tamata oqo e sega ni bau tukuna e dua na ka enai talanoa taucoko. Ia ko ira nai liuliu ni lotu e vuqa sara na ka era tukuna, ia era vakasolokakana voliga. Era rarawataka na Nona a tukuna ko Jisu ni sa rawa ki Vua me vosota na nonai valavala ca. Na Kalou duadua ga ena rawa ni vosota nai valavala ca. E kila vakavinaka tu ko Jisu na vakatitiqa kei na vakanananu ca e tu e lomadra.

Kevaka sa rawa ki vei Jisu me cakava me lako rawa na tamata paralase, na cakacaka mana oqo e sai vakadinadina ni ko Jisu na Kalou ka rawa talega ki Vua me vosota nai valavala ca.

`Wilika na Maika 6: 6–8. E vakamacalataka vakacava na veitikina oqo na ka e a yaco ena kedra maliwa ko Jisu kei ira nai liuliu ni lotu vaka-Jiu?`

E cala tiko na nodra vakanananu na Farisi me baleti koya na Kalou. Era sega ni via ciqoma ni Kalou e solia na kaukauwa ki vei Jisu me cakava na cakacaka mana. Sai koya oya na vuna era sega tiko kina ni kila na ka e vakatavulici ira kina na cakacaka mana me baleti Jisu. Sa qai solia ki vei ira nai liuliu ko Jisu nai vakadinadina ni o Koya e lako mai Vua na Kalou. E vakaraitaka ki vei ira ni kila na vakatitiqa ni lomadra. Oti sa qai vakabula na tamata paralase ko Jisu ena kedra maliwa me vakaraitaka ki vei ira ni Kalou e talai Koya mai ki vuravura me iVakabula

`Ko ira nai liuliu ni lotu vaka-Jiu era kauwaitaka vakalevu na nodra lawa mai na nodra kauwaitaki Koya na Kalou. Eda cakava tale tikoga na ka oya? Na cava eda na rawa ni cakava meda na levea kina na dai oqo? Me vaka ni da Lotu Vakarisito, na cava na ka bibi duadua ena dodonu meda kauwaitaka tiko?`