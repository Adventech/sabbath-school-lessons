---
title:  Na Turaga ni Siga ni Vakacecegu
date:   16/07/2024
---

Ena Marika 2: 23, 24, era beitaki ira na tisaipeli nei Jisu ko ira nai liuliu ni lotu ena nodra vakacacana na Siga ni Vakacecegu. Ko ira na Jiu e levu sara na lawa me baleta na cakacaka. Ko ira nai liuliu nodra na Jiu era biuta vakaivola e 39 na ka mera na kakua ni cakava na Siga ni Vakacecegu. Dua tiko vei ira sai koya na ka eratou a cakava na tisaipeli nei Jisu.

`E sauma vakacava ko Jisu na ka era bitaka tiko na iliuliu ni lotu? Wilika na Marika 2:23–28 me sauma.`

E a sauma ko Jisu enai talanoa me baleti Tevita. Ko Tevita a lako ki na vale ni Kalou ka kania na madrai vakatabui e kedra ga na bete se nai liuliu vakayalo. E kaya ko Jisu kevaka sa vakatarai Tevita na Kalou me kania na madrai vakatabui, sa rawa talega ki vei ira na tisaipeli nei Jisu mera betika na sore ni sila ka kania ena nodra lako curuma tiko na veiloga ni sila. E kaya talega ko Jisu ni o Koya na Kalou e tauyavutaka na Siga ni Vakacecegu me ka ni veivakalougatataki ki vei ira na tamata. Ko Jisu na Turaga ni Siga ni Vakacecegu.

`Marika 3:1–6. E vakaraitaka vakacava ki veikeda nai talanoa oqo nai vakavuvuli nei Jisu ni Kalou e tauyavutaka na Siga ni Vakacecegu me ka ni veivakalougatataki ki na tamata?`

Vakadua tale, e sa laki vakaqaqai ko Jisu vei ira na Farisi me baleta na Siga ni Vakacecegu. (Ko sa raica nira sega vakadua ni veibataka na siga cava e Siga Tabu? Ko ira nai liuliu era valuti Jisu tiko me baleta na gaunisala me maroroi kina) Era na beitaki Jisu ni vakacacana na Siga Tabu kevaka e veivakabulai ena Siga ni Vakacecegu. Sa qai tarogi ira nai liuliu ko Jisu ena dua na taro. Na sau ni taro e vakaraitaka ni cakacaka vinaka kei na veivakabulai e ka bibi. Sa rawa ki veikeda meda cakava na cakacaka vimaka ka veivakabulai ena Siga ni Vakacecegu. Eda sega ni vakacacana na Siga ni Vakacecegu ni da cakava na veika oqo.

Oti sa qai vakabulai koya na tamata paralase ko Jisu. Sa dua na ka na nodra cudru ko ira na Farisi. Era sa qai nakita mera sa vakamatei Jisu. Ko ira nai liuliu ni lotu vataga era beitaki Jisu tiko ni vakacacana na Siga Tabu era sa cala nira vakacacana na Siga ni Vakacecegu ena nodra sa nakita mera vakamatei Koya.

`Na cava na ka e vakatavulici keda kina nai talanoa eda wilika tiko me baleta na tabu ni Siga ni Vakacecegu? E dredre sara vakacava na maroroi ni Siga ni Vakacecegu ena gauna oqo? Na cava e eso na leqa e daubasika ena noda vakatatabu?`