---
title:  Sa Sureti Livai ko Jisu me Muri Koya
date:   15/07/2024
---

`Ko cei ko Livai? Na cava na vu ni nodra cudru nai liuliu ni lotu vaka-Jiu ena Nona sureti Livai ko Jisu me muri Koya? Wilika na Marika 2:13–22 me sauma na taro.`

Ko ira na daukumuni vakacavacava ena gauna nei Jisu, era Jiu, ia era cakacaka tiko ena matanitu ko Roma. Ko ira na Jiu mai Jutia era sega ni dautaleitaki ira na daukumuni vakacavacava, baleta nira sega ni daucakacaka vakadodonu. Ena nodra daulavaka e levu sara nai lavo mai vei ira na tamata. Ka vuqa sara vei ira era sa vutuniyau ena nodra dui vanua. E dua nai vola vaka-Jiu e kaya, “Kevaka e sa curuma e dua na vale na daukumuni vakacavacava, na veika kece e loma ni vale e sa duka”

Sa sega kina ni dodonu ki veikeda meda kidroataka na nodra sega ni vinakati Jisu nai liuliu ni lotu ena Nona sureti Livai, e dua na daukumuni vakacavacava, me yaco me dua na Nona tisaipeli Era vinakata talega ko ira nai liuliu ni lotu mera kila se cava na vuna e kana vata tiko kina kei ira na daukumuni vakacavacava ko Jisu nira tamata ivalavala ca

E sauma vakacava ko Jisu na nodra taro? Ko Jisu e kaya ni ko ira na tamata tauvimate era gadreva na vuniwai ka sega ni ko ira era bula vinaka. Ko Jisu na vuniwai vakayalo. O Koya duaduaga ena rawa ni vakabula na yalo sa tauvimate tu. Oya na vuna e dodonu kina ki vua na vuniwai me lako ki vei ira na tamata era tauvimate ka ra gadreva na nona veivuke, se vakacava?

Na Marika 2:18–22 e tekivutaka e dua nai talanoa vou. Enai talanoa oqo, era tarogi Jisu kina nai liuliu ni lotu me baleta na lolo. Na lolo sai koya na nona vakuai koya e dua na tamata mai na kakana ena loma ni dua na gauna. Era via kila nai liuliu ni lotu na cava na vuna era sega tiko kina ni lolo ko ira na tisaipeli nei Jisu, baleta ni ko Joni na Dauveipapitaisotaki kei ira na nona tisaipeli era lolo tiko. E sauma vakaiyaloyalo ko Jisu na vakatataro ena dua nai talanoa. Enai talanoa e veidutaitaka kina ko Jisu na Nona tiko vata kei ira na Nonai lawalawa ena dua na kana ni vakamau. E kaya kina ko Jisu ni ko ira na sureti era sega ni lolo, era kana Ia e sa qai kaya kina ko Jisu ni na yaco na gauna ena vakagalalataki kina na tagane vakawati (E vosa tiko ko Jisu me baleta na Nona na mate ena kauveilatai.) Ena gauna sa na yaco mai kina na siga oya, sa na qai levu sara na gauna era na lolo tiko kina na Nona tisaipeli.

Vakuria ko Jisu ena rua tale na vosa vakaiyaloyalo e veidutaitaki kina na Nona ivakavuvuli kei na nodra ivakavuvuli na Farisi: Nai vakavuvuli nei Jisu e tautauvata kei na dua na tiki ni isulu vou se dua na waini vou. Ko na sega ni cula nai sulu vou ki na dua na kote makawa se livia na waini vou ki na dua na tavaya kuli ni manumanu makawa me maroroi kina. Na kote makawa kei na tavaya kuli ni manumanu makawa sai koya na vosa vakatautauvata ni nodra ivakavuvuli na iliuliu ni lotu vaka-Jiu. Na kote makawa kei na tavaya makawa e vakaraitaka ki veikeda ni nodra itovo na iliuliu ni lotu e sa yaco me ca vakalevu. Ena ca sara vakalevu nai tikotiko kevaka ena sega ni qarauni.