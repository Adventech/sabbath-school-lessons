---
title:  Na ka Vuni ni Qaqa nei Jisu
date:   10/07/2024
---

`Wilika na Marika 1:35–39. Na cava e tukuna ki ve ikeda ko Marika ni a cakava ko Jisu? Na cava na ka vuni ni rawaka nei Jisu?`

Ko Jisu e dauyadra ena mataka caca ni bera ni cabe na matanisigaka me lako kina dua na vanua e vakanomodi, na vanua me tiko duadua ga kina me masu. Na Marika 1:35 e vakaraitaka ki veikeda ni masu e dua tiko nai tavi bibi. E kaya ki veikeda ko Marika ni sa dautucake ko Jisu ka lako. Na vosa kece oqo ena vosa va-Kiriki e vakaraitaka ki veikeda nai cavacava ni ka e caka. Na ka kece e cakava ko Jisu e vakaotia talega. Ia na vosa oqo ”me masu” ena vosa va-Kiriki me tukuna e dua na ka e caka tikoga ena veigauna. Na ka dina ga e via kaya tiko ko Marika ni ko Jisu e masu ka dautomana tikoga na nona daumasu. E sega ni daucegu na Nona daumasu. E masu ena veigauna. E tukuna talega ki veikeda ko Marika ni sa daulako ena mataka lailai sara ko Jisu. E vinakata ko Marika meda kila ni ko Jisu e daumasu taudua ena vuqa na gauna. Ko Jisu e dua e daumasu (wilika na Maciu 14:23; Marika 6:46; kei na Joni 17). Na daumasu e dua tiko na ka vuni ni Nona qaqa ko Jisu ena Nona cakacaka ki Vua na Kalou.

`Wilika na Luke 6:12. Na cava e vakatavulici keda kina na tikina oqo me baleta na bula ni masu nei Jisu?`

Eso na tamata lotu Vakarisito era daumasu walega ena mataka. Eso tale era daumasu walega ena bogi. E sega ni dua na leqa ni masu ena gauna vata ga ena veisiga. Ia meda na qarauna me na kakua ni yaco na noda masu me lala, se yaco me ivakarau tu ga ni ka. Ena rawa vakacava nida solia na nodai gu kei na bula vou ena masu?. Se eda na rawa ni masu vakabalavu ena gauna eda daumasu kina. Na ka bibi duadua me nanumi ni sega ni na gadrevi meda masu ena kenai valavala ga eda daucakava se ena gauna vata ga ena veisiga. Ena rawa ni da veisautaka na gauna kei na gaunisala eda masu kina.

Ko Pita kei ira na nonai tokani eratou sega ni lako vata kei Jisu ki na vanua ni Nona masu. De rairai e sa kila tiko ko Pita kei iratou na nona ilawalawa na vanua ni Nona masu baleta e muri eratou qai laki raici Jisu kina. Eratou laki tukuna ki vei Jisu ni ko ira na tamata era sa vakasaqarai Koya tiko. Na cakacaka mana a cakava ko Jisu ena vica na siga sa oti e rui talei. Era sa mani nanuma kina na tamata me sa tomana tikoga ko Jisu na Nona veivakabulai kei na Nona veivakatavulici ki vei ira. Ia nai sau ni taro nei Jisu e veivakurabuitaki. “Sa qai kaya ko Jisu, ‘Tou lako ki na veikoro sa voleka, meu vunau talega kina: ni sai koya ga oqona ka kau sa lako mai kina” (Marika 1: 38).