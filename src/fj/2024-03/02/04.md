---
title:  Ko Jisu e Veivakabulai ena Siga ni Vakacecegu
date:   09/07/2024
---

`Wilika nai talanoa ena Marika 1:29–34. Gaunisala cava e vukea kina na matavuvale nei Pita ko Jisu? Na lesoni vakayalo cava eda na rawa ni vulica mai nai talanoa oqo?`

Ni sa oti na veivakatavuvlici nei Jisu, e sa biubiu sara mai vale ni lotu. E dua nai kumukumu lailai era a qai muri Koya. Nai kumukumu oqo e okati tiko kina ko Pita, Adriu, Jemesa kei Joni. Era sa qai mai lako sara vata kei Jisu nai kumukumu lailai oqo ki na vale nei Pita. E kea, era sa mani nakita sara mera sa na tiko e kea ena vo ni Siga ni Vakacecegu ena nodra marautaka tiko na kakana kei na veitauraki vakaveitokani.

Ia, eratou mani ciqoma e dua nai tukutuku ca, ni vugoi Pita e sa tauvimate. Ena gauna koya na tauvimate dewa e sa dauvakamatea na tamata, kevaka era na sega ni vinaka. Era sa mai tukuna ki vei Jisu na tamata ni sa tauvimate levu tu na vugoi Pita. Sa mani lako sara ko Jisu ki na nonai davodavo na marama tauvimate ka taura na ligana ka vakaturi koya cake. Ena gauna vata ga oya e sa bula vinaka kina. E a duri cake na so-kalou ki vei Jisu kei ira na Nona tisaipeli. Nai talanoa oqo sa dua nai vakaraitaki kaukauwa ni lawa bibi vakaivolatabu. Ko Jisu e vakabulai keda me rawa nida qaravi ira talega na tamata tani eso.

Ena ivola nei Marika, ko Jisu e sa dauveivakabulai vakavuqa ena tatara ni ligana (wilika na Marika 1:41; Marika 5:41). Ena veigauna tale eso, ko Jisu e vakabulai ira na tamata ni sega ni tarai ira (wilika na Marika 2:1–12; Marika 3:1–6; Marika 5:6–13).

E se sega ni vakacavari na cakacaka nei Jisu ena siga oya. Ni dromu oti na matanisiga era lewe vuqa na tamata era sa qai lako mai ki na vale nei Pita mera vakabulai. Era lako mai baleta ni ra sa raica se rogoca na ka me baleta na tevoro e a vakaseva taumada ko Jisu e vale ni lotu ena Siga ni Vakacecegu. Ko sa raica ni ko Marika e sega ni tukuna ki veikeda nira a sega ni laki raici Jisu ko ira na tamata ena vale nei Pita ena vuku ni Siga ni Vakacecegu? Ko Marika e namaki ira tiko era na wilika na nonai vola mera na kila taumada na Siga ni Vakacecegu. Nai tukutuku oqo e vakaraitaka ki veikeda ni ko ira era wilika na nonai vola era maroroya tiko na Siga Tabu.

Ko Marika e kaya ni koro taucoko era a lako mai ki na mata ni vale nei Pita ena yakavi oya (Marika 1:33). E rairai ni a tiko vakabalavu sara ko Jisu e kea me vakabulai ira na tamata kece oya.

“Ena veiauwa kece era lako mai na tamata mera vakabulai ka lako yani. E sega ni dua e kila se na tiko tale e kea o koya me veivakabulai tale ni mataka. Na Nona siko ko Jisu e sa dua dina na ka marautaki vei ira mai Kapenaumi. Ko ira na tamata era vakavinavinakataka na Kalou ena vuku ni Nona yalololoma. Na reki sa vakasinaita na lomai Jisu. . . .

“E a cakacaka tikoga ko Jisu me yacova ni sa vakabula nai otioti ni tamata e kea. Ena gauna era sa lako kina na lewe vuqa, sa bogilevu sara na vanua. Sa tekivu me sa vakanomodi na vale nei Pita. Sa mai cava na siga balavu ka marautaki. Sa gadreva ko Jisu me sa vakacegu. Ia ena gauna era sa moce tu kina na tamata ena loma ni korolevu, sa lako ki na dua na vanua e vakanomodi nai Vakabula me masu, _The Desire of Ages_, page 259, adapted.