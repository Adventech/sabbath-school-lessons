---
title:  Na Siga ni Vakacecegu ena Nanuma na Tamata Kecega
date:   08/07/2024
---

`Wilika nai talanoa ena Marika 1:21–28. Na cava n aka e a yaco ena nodra vale ni lotu na Jiu mai Kapenaumi? Na dina vakaivolatabu cava eda vulica mai na italanoa oqo?`

Era lewe vuqa sara na lewe ni Lotu Vakarisito era na rawa ni kaya ki vei iko na nodra a lako curuma e dua na ivakarau ni bula vakayalo bibi ena nodra bula. De na yaco mera na kaya ki vei iko na gauna era sa digitaka kina mera sa muri Jisu. Se na siga era a papitaisotaki kina. Se era na kaya ki vei iko me baleta e dua nai vunau kaukauwa era sa vakila kina ni sa voleka sara na Kalou e lomadra. E vuqa sara na veika e lako curumi vakaoqo e rui kaukauwa o koya eda na dauvakananumi ira voli. Era na rawa ni veisautaka vakadua na noda bula.

De rairai o koya oya na ka era vakila na tamata mai Kapenaumi ena gauna era lako kina ki vale ni lotu mera laki rogoci Jisu ni vakavuvuli tiko. “A ra sa kurabui e na nonai vakavuvuli; ni sa vakatavulici ira me vaka e dua sa tu vua na lewa, ka sega ni vakataki ira na vunivola” (Marika 1:22). Ena gauna e veivakatavulici tiko kina ko Jisu , sa tekivu me qoqolou e dua na tamata. Sa tiko vua e dua na tevoro ka sa kailavaka mai, “Ule! a cava vei kedatou, i Jisu na kai Nasareci? ko sa lako beka mai me rawai keitou? au sa kilai iko, na nona Le Dua Yalosavasava na Kalou” (Marika 1:24). Sa qai cemuria na tevoro ko Jisu.

Vakasamataka mada na vosa ni tevoro. Na cava na ka era kaya ki veikeda?

Matai, na tevoro e kila se ko cei ko Jisu. Ko Jisu na “Le Dua Yalosavasava na Kalou” Eda na namaka na veika savasava ena loma ni lotu, ka sega ni veika e ca. Nai talanoa oqo e vakaraitaka ki veikeda ni ivalu ni vinaka kei na ca e ka dina. Era na sega beka ni kilai Jisu ko ira na tamata enai talanoa se ko cei o Koya, ia na tevoro e kila.

Tarava, vakasamataka mada na vosa nei Jisu ki vua na tevoro. Sa na rawa nida kila na cava na vuna e vakarota kina na tevoro ko Jisu me biuta na tamata oya. Ia, na cava talega na vuna e kaya kina ko Jisu ki vua na tevoro me kakua ni vosa” (Marika 1:25)? Ena tikina oqo, e vakatakila kina ki veikeda ko Marika e dua nai vakanananu bibi: ko Jisu e kaya ki vua na tevoro kei ira na tamata mera kakua ni kacivaka se ko cei dina ko Koya. Era vakatoka ko ira na vuku ni Vola Tabu ni vakanananu oqo e Nona ka vuni nai Vakabula.

Na cava na vuna e sega ni vinakati ira kina na tamata ko Jisu mera tukuna ki vua e dua ni o Koya nai Vakabula? Baleta nira namaka tiko na Jiu nai Vakabula ena mai vakabulai ira mai vei ira na kai Roma, ka sega ni valavala ca. Na vakanananu lasu me baleta nai Vakabula ena vakadredretaka na Nona cakacaka ka biuti Koya ena dua na vanua vakarerevaki sara. Me vaka eda na raica, ko Jisu ena sega ni vunitaki Koya rawa. Na dina me baleti Jisu e dua tiko na tikina bibi ni Tukutuku Vinaka. Ena gadrevi ki vei ira na tamata mera kila se ko cei ko Jisu. Ena gadrevi talega mera na digitaka se na cava nai balebale ni Nona na lesu tale mai ki vei ira.