---
title:  Ena Rawa ni ko Maroroya na ka Vuni?
date:   11/07/2024
---

`Wilika na Marika 1:40–45. Na cava era kaya na veitikina oqo me baleti Jisu? E vakaraitaka vakacava na Nona loloma ki vei ira na dravudravua, na gadreva na ka, kei ira na tamata era nanuma na Jiu nira sega ni yaga?`

A lako mai ki vei Jisu e dua na tamata e tauvi vukavuka se tauvi mate ni kuli. Sa vakabauta na tamata oqo ni na rawa ni vakasavasavataki koya ko Jisu. Na Vunau ni Soro 13 e kaya ni mate oqo, na vukavuka, e sega ni savasava kina edua na tamata e tauvi vukavuka ka me vakatikitiki tani mai vei ira na tamata (V/Soro 13:45, 46).

Na mataqali vukavuka e ca sara e vakatokai ena gauna oqo na Hansen’s disease. E rairai ni tauvi koya tiko na tamata oqo na mataqali vukavuka vaka-koya. Ko Ellen G. White e tukuna ki veikeda ni mate e tauvi koya tiko na tamata oya e rui ca sara: “Na mate oya e cakava e vuqa sara na ka vakasisila ki na yago ni tamata oya. Na vuca ni yagona e sa rui vakaloloma ka vakarerevaki nida raica. Ena gauna era raica kina na tamata era rere. Era na tovolea ena nodrai gu mera na lako tani mai vua. . . . Ko Jisu e tara ena ligana na vukavuka. Vakasauri, sa tekivu me veisau na vukavuka. Sa mavo mai na kuli ni yagona kei na nona nave. Sa yaco me kaukauwa mai na nona masala ka sa rawa ni vakila talega na ka ena nona nave. Sa yali na yagona kaukauwa sarukaica. Sa serau mai na yagona mevaka e dua na gone lailai bulabula.”—_The Desire of Ages_, page 263.

Na cava na vuna e tara kina na vukavuka ko Jisu? Ko Marika e tukuna ki veikeda, “A sa yalololoma ko Jisu, ka dodoka na ligana, ka tarai koya, ka kaya vua, Au sa vinakata; mo savasava mai” (Marika 1:41). Na lawa nei Mosese e kaya ni tatara vakaoqo ena dodonu me na tawasavasava kina ko Jisu me yacova na yakavi bogi. Ko Mosese e kaya kevaka e dua e tara e dua na ka e sega ni savasava sa dodonu ki vei koya me na laki vakasilimi koya ena wai me na rawa ni savasava tale (veidutaitaka vata kei na V/Soro 13–15). Ia ko Marika e tukuna ki veikeda ni tatara nei Jisu e sa vakabula na tamata tauvimate ka sa kauta tani na vukavuka. Ko Jisu e sega ni dukadukali ni tara na tamata oya.

Sa qai talai koya yani na tamata oqo ko Jisu ki vua na bete. Sa tukuna ki vua na tamata oya me solia nai solisoli a vakarota ko Mosese ena Vunau ni Soro 14. Ena veigauna taucoko e vakaraitaka tiko kina ko Marika ni ko Jisu e tokona nai vakavuvuli nei Mosese (Marika 7:10; Marika 10:3, 4; Marika 12:26, 29–31). Vakatauvatani Jisu kei na Nona tokona na lawa vata kei na ka era cakava na nodra iliuliu na Jiu. Ena Marika 7, 10, kei na 12, ko ira nai liuliu era voroka na lawa nei Mosese. Na sega ni duavata ena vuku ni lawa ena kedrau maliwa ko Jisu kei ira na nodra i liuliu na Jiu e sa vakamacalataka na vuna e vakarota kina na vukavuka ko Jisu, ena Marika 1:44, me kakua ni tukuna ki vua e dua ni vakabulai koya ko Jisu. E sa kila ko Jisu nira sa cudruvi Koya tiko na bete. De ra na qai lasu ni sega ni bula dina ena vukavuka. Ia o koya na vukavuka e a sega ni talairawarwa ki vei Jisu. Sa qai tukuna ki vei ira na tamata kecega ni sa vakabulai koya ko Jisu. Vakasauri, sa sega tale ni qai curuma tale yani na loma ni koro ko Jisu me cakava na cakacaka ni Kalou ena dua na gauna.