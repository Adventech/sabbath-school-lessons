---
title:  Muri Au mai
date:   07/07/2024
---

`Wilika na Marika 1:16–20. Ko cei e a sureta ko Jisu me muri Koya? Era sauma vakacava na veisureti nei Jisu?`

Me vaka eda sa raica oti ena nona, ni Marika wase 1 e sega ni vola e vuqa sara na vosa e a tukuna ko Jisu. Ia na Marika 1:17 e tukuna ki veikeda na vosa a tukuna ko Jisu ki vei rau na dauqoli, ko Saimoni kei Adriu na tacina. E muri sa qai vakayacani Saimoni ko Jisu me ko Pita. Erau a tucake tu ko Saimoni kei Adriu ena baravi ni waitui ko Kaleli ena nodrau viritaka tiko na nodrau lawa ki wai me rawata eso na ika.

Ko Marika e sega ni vola e dua na ka me baleta na waqa ni siwa, ka sa kenai vakaraitaki oya ni sega ni levu na nodrau ilavo na veitacini, Saimoni kei Adriu. Ena Marika 1:19, 20, ko Jemesa kei Joni e rau tiko ena loma ni waqa vata kei tamadrau kei na so talega na tamata cakacaka. Na waqa vata kei na tamata cakacaka e sa vakaraitaka ni ko Jemesa kei Joni erau sa marautaka tiko na levu ni nodrau rawaka ni vakatauvatani vata kei Saimoni kei Adriu. Ia ko Luke e tukuna ni ko Pita e sega na nona waqa (wilika Luke 5:1–11). De rairai na vuna e sega ni tukuna tiko kina ko Marika na waqa baleta ni vinakata me rawa nida raica ni dua na veitacini e dravudravua ka dua tale na veitacini e vutuniyau. Ia ko Jisu e sureti rau ruarua na dravudravua kei na vutuniyau me muri Koya.

Ko Jisu e sureti rau ruarua na veitacini me ratou Nona tisaipeli. E Kaya ko Jisu ki vei Pita kei Adriu kevaka e rau na muri Koya, ena vakatavulici rau merau gonedau ni tamata ka sega ni ika.

`Wilka nai talanoa ena Marika 1:16–20. Na cava ko nanuma ni vu ni nodratou biuta na ka kece ko Pita, Adriu, Jemesa kei Joni ka muri Jisu ena gauna vata ga oya?`

Ko Joni e tukuna e vuqa sara nai tukutuku me baleta nai talanoa oya (wilika Joni 1:29–42). Ko iratou na veitacini oqo eratou daumuri Joni na Dauveipapitaisotaki tiko. Eratou sa rogoca mai kina na nona kacivaka tiko ko Joni ni ko Jisu na “Lami ni Kalou o Koya sa kauta tani nai valavala ca ni kai vuravura” (Joni 1:29). E muri eratou sa qai tiko vata voli kei Jisu. Na cava na ka e tukuna ki veikeda na itukutuku oqo me baleti iratou na veitacini? Eratou sega ni vakariri me veitomani kei Jisu. Eratou vakasamataka mada vakavinaka e liu na Nona veisureti.

Na cava na vuna e sega ni solia kina ki veikeda ko Marika e vuqa nai tukutuku me baleta nai talanoa oqo? De rairai e vinakata ko Marika me vakaraitaka ki veikeda na kaukauwa ni veisureti nei Jisu. Ko Jisu e sureti iratou na veitacini meratou tomani Koya. Eratou kaya io, ka sa veisau vakadua na nodratou bula

`Na cava na ka ko sa biuta me muri Jisu? (Na cava e kaya na nomu isau ni taro me baleti iko kevaka ko sega ni nanuma rawa e dua na ka?)`