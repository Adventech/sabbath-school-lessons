---
title:  Sa Biu na Yagoi Jisu ki nai Bulubulu
date:   19/09/2024
---

`Wilika na Marika 15:42â€“47. Na cava na ka e cakava ko Josefa na kai Aramacea ki vei Jisu? Era tiko mai vei ko ira na itokani nei Jisu ena gauna oqo? E bibi sara mada vakacava na isolisoli nei Josefa?`

Na tamata mate e na dodonu me buluti. E dua na tagane na yacana ko Josefa na kai Aramacea e a lako ki vei Pailato. Ko Josefa e dua na lewe ni mataveilewai dokai vei ira na Jiu. Nanuma, ni oqo na mataveilewai nodra na Jiu. Ko Josefa e dua na tamata vutuniyau, e kilai Pailato na kovana mai Roma. Oqo eda sa kila kina na vuna e doudou kina ko Josefa me lako ki vei Pailato ka kerea mai kina na yagoi Jisu. E tarai na lomada ena gauna eda wilika kina na nona vinakata ko Josefa me laki maroroya na yagoi Jisu ni sa mate. Ia ena dodonu meda na taroga, evei ko ira na itokani nei Jisu yalodina ena gauna oqo?

Na Marika 15:43 e tukuna ki veikeda ni a kerea na yagoi Jisu ko Josefa. Ia e a kurabui ko Pailato ni rogoca ni sa mate oti ko Jisu (Marika 15: 44). Sa mani vakarota nai liuliu ni sotia era a vakoti Jisu ki na kauveilatai me soli tukutuku mada ki vua. E a tarogi koya ko Pailato se sa mate dina ko Jisu. Na turaganivalu oqo sa mani tukuna ni ko Jisu sa mate.

Nai tukutuku oqo e rui bibi. Baleta ena gauna mai muri eso na tamata era na kaya ni ko Jisu e sega ni mate dina ena kauveilatai. O Koya e cibati Koya ga. Na nona itukutuku na turaga ni valu ki vei Pailato sai vakadei ni tukutuku lasu me baleti Jisu ni cibati Koya ga. Io ko Jisu e mate dina ka sega ni cibati Koya walega. Kevaka e dua na ka era na kila na sotia ni Roma, era na kila na gaunisala mera vakamatea kina e dua na tamata ca.

E a kauta mai ko Josefa e dua na isulu ka mai ologa kina na yagoi Jisu. Sa qai laki biuta na yagona ena dua na bulubulu e buli ena vatu. Nai bulubulu oqo e ka levu vinaka ka na rawa ni lako voli kina e dua na tamata (Marika 16:5). Ko Marika e tukuna ki veikeda ni rau lewe rua na yalewa e rau a raica na vanua e biuta kina na yagoi Jisu ko Josefa. Koi rau na yalewa oqo ko Meri na yalewa ni Makitala kei Meri na tinai Jisu vata kei Salome eratou a raica na Nona mate ko Jisu ena kauveilatai. Ko iratou tolutolu na yalewa oqo eratou a lako ki na ibulubulu ena mataka caca ni Siga Sade meratou laki lumuta na yagoi Jisu (Marika 16:1).

Na cava na vuna e tukuni iratou kina na yalewa oqo ko Marika? Ko iratou oqo nai vakadinadina. Eratou a raici Josefa ni a biuta na yagoi Jisu enai bulubulu. Eratou a qai lako tale ki nai bulubulu ka raica ni sa lala tu. Ka sai iratou na yalewa oqo eratou ivakadinadina bibi ni Nona sa tucake tale ko Jisu, se yadra mai na mate.