---
title:  Vakoti ki na Kauveilatai
date:   17/09/2024
---

`Wilika na Marika 15:21–38. Na veivakalolovirataki kei na veika mosimosi cava o koya eda sega ni namaka eda wilika tiko ena veitikina oqo? Eda raica ni veivakadiloi sai koya e dua na ka e yaco ka sega ni vaka na ka eda nanamaki tu kina. E veicalati na ibalebale ni ka e caka tiko mai na noda nanuma.`

Ena iwase ni talanoa oqo, e galu ko Jisu. Ko ira na tamata era vinakata mera vakamatei Koya era sa vakatulewa tiko, me yacova ni sa vesu ko Jisu. E a cakava e vuqa sara na ka ko Jisu me vukei ira kina na tamata. Ia oqo era sa cakava ga na tamata na veika era vinakata mera cakava ki Vua ka saqati Koya. Ko Jisu e dua na dauvunau kaukauwa ka bulabula vinaka. Ia nai moku era cakava ki Vua na sotia e sa vakavuna me malumalumu kina. Era sega ni solia ki Vua na sotia e dua na kakana. Era sega ni vakatarai Koya me moce. Na veika kece oqo e sa laki vakavuna na malumalumu nei Jisu. Ena vuku ni ka oya, e sa na dodonu kina ki vua e dua na vulagi me na colata na kauveilatai. Ena kauveilatai, era luvata tani na sotia nai sulu nei Jisu ka sa yaco me nodra. Era vakawirimadigitaka se ko cei me nona nai sulu (veidutaitaka vata kei na Same 22:18).

Na mate ena kauveilatai e dua na mate e sega ni dau dra sara vakalevu. E vakayagataki na vako me vesuka e dua na tamata ki na kauveilatai (veidutaitaka vata kei na Joni 20:24–29). Na vako oqo e lako curuma na ilokiloki ni ligana e ra, na vanua e sega kina na sala ni dra lelevu. (ena vosa vaka-Iperiu kei na va-Kiriki na vosa liga ena rawa ni kenai balebale ruarua na ligana e cake kei na ligana e ra. Ko ira na sotia era sega ni vakota na qeteqete ni ligai Jisu baleta ni sega ni tu kina na kaukauwa me na taura na bibi ni yago ena kauveilatai. Na ivako e qaqia na nave e cici tiko ena loma ni ligai Jisu ka vakavuna me mosi vakalevu sara. Sa dredre Vua me cegu. Me rawa ni cegu vakavinaka, ena dodonu ki vei Jisu me na biligi Koya cake ena Yavana sa lauvako tu ka dreta na ligana. Na ka e caka oqo e sa vakavuna me mosi vakalevu sara ki vei Koya. Sa dauvakavuqa na nodra mate na tamata ena kauveilatai baleta nira sa oca kei na sivia ni mosi ena nodra tovolea mera laveta cake tiko na yagodra mera cegu rawa.

Ena loma ni vola kece nei Marika, e tukuna tiko kina ko Jisu ki vei ira na tamata mera kakua ni tukuna ki vua e dua se ko cei ko Koya. Oya na vuna e sega ni vakayagataka kina ko Jisu na veiyaca tale eso mevaka: “Turaga,” “Luve ni Kalou” se Vakabula. Ia ena kauveilatai, na ka vuni nei Jisu me baleti Koya sa sega ni qai vunitaki rawa. Sai ira na Farisi era vakayagataka tiko na veiyaca eso me baleti Jisu. Era kaya, “E vakabulai ira na tani, ia e sega ni vakabulai Koya rawa” (Marika 15: 31). Na vosa “vakabulai” e kenai balebale talega “vakabula” kei na vakagalalataki ni dua mai na veika rerevaki” ena vosa va-Kiriki. Ko sa raica na veivakadiloi ni nodra vosa. Ena gauna era cavuta kina na veivosa oqo, ko ira nai liuliu era vakaraitaka ki vei ira kecega na tamata nira kila ni ko Jisu nai Vakabula. Ko Jisu e veivakabulai ka kauti ira tani na tamata mai na veika rerevaki. Na veika e caka tiko oqo e daucakava ga na i Vakabula.