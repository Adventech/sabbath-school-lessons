---
title:  Na Gauna Rerevaki Ni Tiko Yavavala
date:   04/09/2024
---

`Wilika na Marika 13:19. Na cava nai balebale ni tikina oqo?`

Me vaka eda sa vulica oti ena noa, na Marika 13:14 e vosa tiko me baleta na “Ka vakasisila e dauveivakarusai” [Marika 13:14]. Ena Marika 13:19, sa tekivu me vunautaka kina ko Jisu e dua na ulutaga vou. Sa tekivu me vosa ko Jisu me baleta na gauna dredre ni veivakatovolei sa tu mai liu. Oqo ena dua gauna lolovira ni rarawa ena bula ni tamata.

Me vaka ga na ka e kaya ko Marika 13:14 e vukei keda meda vakananuma na Taniela 7 kei 8. Ena wase ruarua oqo, na kaukauwa ni ileu lailai e vakararawataki ira na tamata ni Kalou. “ena dua na gauna ka so tale na gauna ka dua na tiki ni gauna” (Taniela 7:25) se 1,260 na siga. Nai tukutuku me baleta na gauna e tautauvata kei na 1,260 na yabaki dina (T/Lekutu 14:34; Isikeli 4: 6). Na gauna oqo e tekivu ena A.D 538 ka laki cava ena A.D 1798. Ena 1798, a vakatala kina ko Napolioni e dua na nona turaganivalu me laki vesuka na tui tabu. Ena loma ni 1,260 na yabaki a vakararawataki ira ka vakamatei ira na tamata era sega ni duavata kei na gaunisala e vakatulewataka tiko kina na matanitu se na lotu na kaukauwa ni leu-lailai.

`Wilika na vakarerevaki ni gauna ni veivakararawataki ena Marika 13:20–23. Nai nuinui cava e solia tiko na Kalou ki vei ira na Nona tamata ena loma ni gauna oqo? Nai vakasala cava e solia na Kalou ki vei ira na Nona tamata ena gauna sa na vakarau me mai cava kina na gauna oqo?`

Na Marika 13: 20 e kaya ni gauna oya ena vakalekalekataki ena vukudra na tamata ni Kalou. Nai tukutuku ni veitabagauna e sa vakaraitaka tu ni veileqaleqati oqo ena oti ena dua na gauna e sa na tekivutaki oti kina na Lotu Vuki Tani mai Urope. Ena vuku ni ka oya, na gauna ni veivakararawataki ena vakalekalekataki, mevaka ga na vosa ni yalayala nei Jisu. Era lewe vuqa na tamata era sa mai duavata kei na veimatalotu vuki tani. Sa malumalumu mai na ileu-lailai. Ia ena yaco me na kaukauwa tale, ni da wilika na Vakatakila 13.

Ena Marika 13:21–23, e sa veivakasalataki kina ko Jisu ena dua tale na ka rerevaki ena gauna mai muri: ko ira na parofita vakailasu se daukautukutuku kei na ivakabula vakailasu. Ko ira na veiparofita vakailasu oqo kei na ivakabula vakailasu ena vakacala e lewe vuqa na tamata ni bera ni lesu mai ko Jisu. Sa vakasalataki ira na Nonai tokani ko Jisu mera qarauni ira.

Ena gauna e solia kina na Nona ivakasala ko Jisu ki vei ira na Nonai tokani me baleta na ivakabula (karisito) vakailasu, ni se qai ka vou ga na Lotu Vakarisito. Ni oti e 2,000 na yabaki, eda sa raica ni sa yaco me ka dina na vosa nei Jisu. Gaunisala cava ena dodonu me vukei keda kina na Nonai vakasala ki veikeda meda vakabauta kina vakalevu na Vola Tabu?