---
title:  Na lesoni
date:   01/09/2024
---
E Rua na Tiki ni Siliva (Marika 12:41–44)

`Wilika na Marika 12:41–44. E vica e solia na yada? Na cava e tukuna ko Jisu me baleta na nona soli lailai?`

Na vale ni soro mai Jeruisalemi e dua tiko na vale totoka. Era lewe vuqa na tamata era kauta mai kina na nodra isolisoli. E tiko kina e 13 na kato ni solisoli ena vanua e vakatokai na Rara ni Yalewa volekata ga na vale ni soro. Na Rara ni Yalewa sai koya e dua na vanua ena yasa ni vale ni soro e vakatarai mera daucuru vakatabakidua ga kina na yalewa. E a dabe koto ko Jisu ena Rara ni Yalewa ena gauna e raica kina e dua na yada ni sa lako ki na dua vei ira na kato ni solisoli. E biuta e rua na “lepta” na ilavo kopa e lailai walega na ka e yaga kina. Nai sau ni tamata cakacaka ena gauna oya, e dua na denarius ena dua na siga (rauta tiko e $1.55) .Na nonai solisoli na marama oqo e rauta tiko ni 1/32 na tiki ni denarius. Na nonai solisoli na yada oqo e lailai sara.

Na nonai solisoli na yada oqo e tarai kina na lomai Jisu. Era lewe levu na tamata vutuniyau era solia e levu sara nai lavo ena kato ni solisoli. Ko Jisu e sega ni vakacaucautaka na nodra solisoli ena gauna era solia kina. Ia e vakacaucautaka na nona isolisoli na yada. E tukuna ko Jisu ni yada oya e solia vakalevu sara mai vei ira era soli. E yaco vakacava? Ko Jisu e tukuna ni ko ira na kena vo era solia nai vovo ni nodra ilavo. Ia na yada e solia na veika kece e taukena. Ko ira na kena vo e vuqa sara na ka se vo tiko vei ira ni oti na nodra soli. Ia na yada e solia na ka kece e tu vua me na bula tiko kina. Na nonai solisoli e uasivi dina kevaka madaga e sega ni levu nai lavo.

Nai talanoa oqo e vakatavulici keda ena dua na lesoni bibi ena kena vakatulewataki na veika kece e solia ki veikeda na Kalou. Eda sega ni solia baleta ni vinaka na noda iliuliu. Na veiliutaki ena vale ni soro ena gauna nei Jisu e rui ca vakalevu. Raici Kaiafa kei Anasa mada. Ko ira na tamata vakaoqo, eso nai liuliu ca duadua ena volaitukutuku kei Isireli. E sa kila tale tu ga ko Jisu. Ia e sega ni tukuna ko Jisu mera sa kakua ni soli ko ira na tamata ena vuku ni nodra ca na tamata vakaoqo..

Sa nodra itavi nai liuliu na kena vakatulewataki vakamatau na Nona ilavo na Kalou me dokai kina ko Koya. Ia kevaka e sega, sa dodonu meda tokona tikoga na cakacaka ni Kalou e vuravura oqo ena noda isolisoli. Na Kalou ena vakalougatataka na noda soli ka, me vaka ga na Nona a vakalougatataka na yada oya.

Vakacava kevaka eda na sega ni solia na noda ilavo ki na lotu ena vuku ni nodrai tovo ca na nai liuliu? Eda sa vakaraitaka tiko ni vu ni noda solika e sa baleta tiko na nodra itovo nai liuliu ka sega ni baleta na noda vakavinavinakataka na Kalou. Ena so na gauna era cala kina na noda iliuliu, eda na sega beka ni vinakata meda solia nai katini kei na noda isolisoli ki na lotu. Nai katini sai koya na 10 na pasede ni lavo kece eda taukena. Ia na Kalou e vinakata meda solia tiko na noda ikatini kei na solisoli ki na lotu. Oya na Nona ituvatuva.