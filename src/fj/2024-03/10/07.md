---
title:  Kuri ni Vakasama
date:   06/09/2024
---

Wilika na Ellen G. White, “On the Mount of Olives,” in _The Desire of Ages_, pages 627–636.

“Eda sega ni kila na siga ena lesu tale mai kina ko Jisu. Sai koya oya na vuna e sa dodonu kina ki veikeda meda vakatawa ka waraki Koya. ‘Ko ira na dauveiqaravi oqo era na vakalougatataki ena gauna e sa na lesu tale mai kina ki vale na nodra turaga, baleta ni sa raici ira na nona dauveiqaravi ni ra sa vakarau tu ka waraki koya tiko’ Luke 12:37. Ko ira nai tokani Jisu era waraka tiko na Nona na lesu tale mai na Turaga era sega ni na dabe tikoga ka sega ni cakava tiko e dua na ka ena nodra wawa tiko. Na lako mai nei Jisu e sa dodonu me sa vakasinaita tu na lomada ena veidokai vei Koya. E sa dodonu ki veikeda meda doka ka talairawarawa ki na Nonai vunau. E sa dodonu meda rerevaka na Nona cakacaka vakaturaga ni lewa ena vuku ni noda ivalavala ca. Sa dodonu meda cakacaka vakaukauwa ena nodra vukei na tamata mera kila nira na valavala ca kevaka era na biliga tani na isolisoli ni yalololoma ni Kalou. Sa dodonu ki veikeda meda vakatawa ka waraka na Turaga. Sa dodonu meda vakasavasavataka na lomada kei na vakanananu mai na ivalavala ca. Eda vakasavasavataka na lomada kei na yaloda ena gauna eda sa talairawarawa kina ki na dina vakaivolatabu. Sa dodonu ki veikeda meda vakarau vakavinaka ka cakacaka vakaukauwa ki Vua na Turaga. Na noda lomana na Kalou ena tubu cake tikoga baleta nida sa kila ni sa voleka ni lesu tale mai ko Jisu. Ena vuku ni ka oya eda na cakacaka kina vakaukauwa ena nodra vakabulai na tamata tani tale eso. O ira era cakava tiko na veika oqo sai ira na dauveiqaravi yalodina ka ena vuku ni Kalou era solia na kedra kakana ena kena gauna dodonu’ Luke 12:42. Ko ira na dauveiqaravi yalodina oqo era na kacivaka tiko ki vei ira na tamata na dina vakaivolatabu o koya e gadrevi vakalevu tiko ena nodra gauna. Ena sala vata ga oya, ko Inoke, Noa, Eparama, kei Mosese era kacivaka na dina ena nodra dui gauna. Ko ira na dauveiqaravi yalodina nei Jisu Karisito era bula tiko ena gauna oqo era na kacivaka talega nai tukutuku ni veivakasalataki ena nodra gauna.”—Ellen G. White, _The Desire of Ages_, page 634.

**Taro ni Veiwasei**:

`Wilika tale nai talanoa ni yada a solia na veika kece a tu vua (Marika 12:41–44). Na cava na kenai balebale ki veikeda ena gauna oqo meda soli me vaka oqo?`

`Na cava na vuna e seg ani tarova kina na Kalou na kena saqati tiko na Nona lotu enai otioti ni 2,000 na yabaki? Ena vukei keda vakacava na veivaluvaluti e sa roboti vuravura ena kedrau maliwa na Kalou kei Setani ena kena saumi na veitaro oqo?`

`Na cava eso na ivakatakilakila ni Nona na Lesu Tale mai ko Jisu? O koya e vei e vakadeitaki iko vakalevu ni sa voleka dina mai ko Jisu?`

`Ena gauna eda na mate kina, eda na moce tu me yacova ni sa lesu tale mai ko Jisu. Ko ira na tamata era na sogota na matadra, na cava na ka ga e tarava era kila? Era na raici Jisu. E vukei keda vakacava na dina vakaivolatabu oqo meda kila ni lesu tale mai nei Jisu e sa voleka tikoga ena veigauna?`