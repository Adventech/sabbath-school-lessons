---
title:  Nai Vakataotioti ni Gauna
date:   31/08/2024
---

### Wilika ena Macawa Oqo
Marika 12:41–44; Marika 13:1–13; Marika 13:14–18; Marika 13:19; Marika 13:24–32.

> <p>Wiligusu</p>
> “Ia era na qai raica na Luve ni tamata ni sa lako mai e na veio, e na kaukauwa levu kei nai ukuuku. 27 Ena qai talai ira na nona agilose ko koya, ka vakasoqoni ira vata na nona digitaki mai na mata ni cagi e va, mai nai yalayala kei vuravura kei nai yalayala kei lomalagi” (Marika 13:26, 27).

E tekivutaki na lesoni ena macawa oqo ena dua nai talanoa lekaleka me baleta e dua na yada, ni vakarau me mai cava na Marika 12. E vakayagataka ko Jisu nai talanoa oqo me vakatavulica e dua na lesoni kaukauwa. Na vo ni noda lesoni ena macawa oqo e sa baleta tiko na Marika 13. Na wase ni vola oqo e vosa tiko me baleta na ka ena yaco ki vei Jeruisalemi kei na kena vale ni soro ena gauna sa tu mai liu kei ira na Nona tamata ni Kalou ena ivakataotioti ni gauna. Na Maciu 24, kei na Luke 21 e rau vosa tale tikoga ena ulutaga oqo.

Na Marika 13 e vukei keda meda kila ni veika ena yaco oqo ena tekivu ni oti ga vakalailai na Nona sa lesu tale ki lomalagi ko Jisu ka na laki cava ena gauna sa na lesu tale mai kina enai karua ni gauna. Meda kakua ni nanuma ni tukutuku oqo e sa baleta ga na veigauna sa oti. Meda kakua talega ni nanuma ni veika oqo e sa baleta tiko na veika e sa tu sara mai liu ena sega ni yaco walega oqo.

Na vakatavuvuli ni Turaga me baleta na veika ena yaco ena ivakataotioti e sa isau ni taro eratou a taroga ki Vua na Nona tisaipeli. Sa dauvakayagataka vakawasoma ko Jisu na nodratou vakatataro me vakatavulica kina na veidina bibi vakaivolatabu me baleta na veika era gadreva tu na tamata Lotu Vakarisito mera kila ena vuku ni nodra bula vakayalo. E vosa tiko ko Jisu me baleta na veika ena yaco ena gauna mai muri ka vakatavulici iratou na Nona itokani ena gauna oya kei na gauna oqo ena gaunisala mera vakarau kina ena vuku ni veika e sa roro tiko mai.