---
title:  Ena Sega ni Vo e Dua na Vatu me Veitaqataqai
date:   02/09/2024
---

`Wilika na Marika 13:1–13. Na cava na ka e yacovi iratou nai tokani nei Jisu ena gauna e tukuni kina ki vei iratou na ka ena yaco ki na vale ni soro? Na cava na ka e vakatavulici keda kina na sau ni taro nei Jisu me baleta nai vakataotioti ni gauna?`

Me vaka eda sa kaya oti ena noa na vale ni soro e dua dina na vale totoka. Ko Josifasi, e dua na dauvolaitukutuku makawa vei ira na Jiu ena gauna nei Paula, e kaya ni gaunisala e vakatokai na Royal Walkway se Gaunisala ni Tui, ena yasa ni vale ni soro ki na ceva e duri tu kina e 162 na duru balabalavu. Na levu ni dua na duru e tautauvata ni ratou tu vata e wavokita e tolu na tamata, ratou veitauriliga wavokita na duru. (wilika na Antiquities, 15.11.5, §§413–414.) Ko Jisu e kaya ni vale ni soro ena basuraki sobu ki ra. Eratou na nanuma na itokani nei Jisu kevaka sa na vakarusai na vale ni soro e sa na voleka talega ni oti ko vuravura.

“E a vakaraica na vale ni soro ko Jisu. Na cava na ka e vakasamataka tiko? Ko ira na wekana dina era sa cati Koya. Io, na vale ni soro e sa totoka dina, ia ko Jisu e rui loma bibi. E kaya, ‘Au sa raica na veika kece ena yaco. Sa totoka na vale. Ko nanuma ni na sega ni dua na tamata ena rawa ni vakarusa na kena bai vatu. Ia rogoca na noqu vosa, ena yaco mai na siga, “ena sega ni vo e dua na vatu me veitaqataqai, ena talaraki sobu kecega” Marika 13:2—Ellen G. White, _The Desire of Ages_, page 627,.

Ena Marika 13:4, e dua nai kumukumu lailai, Pita, Jemesa, Joni, kei Adriu, eratou a tarogi Jisu ena gauna cava ena vakarusai kina na vale ni soro. Eratou via kila talega na cava nai vakatakilakila me vakaraitaka ni sa vakarau yaco na veika oqo.

Ena Marika 13:5–13, sa vakasalataki ira kina na Nona tisaipeli ko Jisu me baleta na ka ena yaco ni ratou cakava tiko na cakacaka ni Kalou ena gauna sa na lako oti kina ki lomalagi. Ko iratou na Nona tisaipeli eratou na vukea na Kalou ena kena tauyavutaki ka vakatuburi na Nona lotu e vuravura. Na nodratou cakacaka ena sega ni ka rawarawa.

Ko ira na meca ni Kalou era na valuti ira na Nona itokani ka vakararawataki ira. Eso vei ira ena vakamatei ena vuku ni nodra vakabauta. Tukuna ko Jisu ki vei Pita, Jemesa, Joni, kei Adriu ni gauna oqo sa voleka sara. E tukuna talega ko Jisu ki vei iratou meratou na kakua ni lawaki ena gauna sa na yaco kina na veika ca. Ko Jisu ena tala mai na Yalo Tabu me vukei ira. Na Yalo Tabu ena solia ki vei ira na vosa mera tukuna ena kena gauna dodonu, ena gauna sara madaga era na sega ni tokoni tiko kina mai vei ira na wekadra se nodra itokani.

Ko Jisu e sega ni vinakati ira na nonai tokani ena gauna oya kei na gauna oqo mera rerevaka na gauna sa tu mai mada. Sa dodonu meda vakatawa ka waraka na Turaga. Na Yalo Tabu ni Kalou ena taqomaki keda ka na liutaki keda ena gauna ni rarawa sa tu oqo e matada.