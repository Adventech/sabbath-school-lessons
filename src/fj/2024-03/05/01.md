---
title:  Na Cakacaka Mana Vakavolivolita na Wasawasa ko Kaleli
date:   27/07/2024
---

### Wilika ena Macawa Oqo
Marika 4:35–41; Marika 5:1–20; Marika 5:21–24; Marika 6:1–6; Marika 6:34–52.

> <p>Wiligusu</p>
> “A sa sega ni vinakata ko Jisu, ka sa kaya ga vua, Mo lako ki na nomudou, vei ira na wekamu, ka tukuna vei ira na levu ni veika sa cakava vei iko na Turaga, ka ni sa lomani iko.” (Marika 5:19).

E vuqa sara na cakacaka nei Jisu ki Vua na Kalou e a vakayacora vakavolivolita na drano ko Kaleli. Na wasawasa ko Kaleli e dua na drano vakaitamera. E voleka tiko ni 13 na maile na kena balavu ka 8 na maile na kena raba. Ka drano levu duadua ena yasayasa oya. Era lewe levu era vakaitikotiko volekata ga ka sa rawata tale tikoga mai kina na nodra bula.

E mai tini na Marika 4 enai talanoa ni nodratou a soko takosova na wasawasa ko Kaleli ko Jisu kei iratou na Nona ilawalawa. Eratou a qai sotava kina e dua na cagi kaukauwa, sa qai vakarota kina ko Jisu na cagi kei na wasawasa me maravu. Na Marika 6 e mai tini talega ena dua nai talanoa me baleta na wasawasa ko Kaleli. Ena gauna oqo e a lako kina ko Jisu ena dela ni wai me lako ki vei iratou na Nonai tokani eratou tiko e loma ni waqa. Ena loma ni rua nai talanoa koya me baleta na ka e a yaco ena drano, e tukuna kina ki veikeda ko Marika na levu ni cakacaka mana e a cakava ko Jisu e vanua. E tukuna talega ki veikeda ko Marika me baleta na imatai ni gauna e vakatalai iratou yani kina na Nonai tokani meratou laki vunau. Eda na vulica tiko na veitalanoa oqo ena macawa oqo.

Na veitalanoa oqo e sa vakaraitaka se ko cei dina ko Jisu. Ko Jisu e vakamaravutaka na cagi kaukauwa, E cemuria tani na tevoro. E vakabula na yalewa a tara na Nonai sulu. E vakayadrata na goneyalewa a sa ciba. E vakania na lewe 5,000 na tamata ena dua na madrai lailai kei na so na ika. E lako e dela ni wai. Na veicakacaka mana oqo e sa vukei ira na Nonai lawalawa mera kila, ni ko Jisu na Luve ni Kalou