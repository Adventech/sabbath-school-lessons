---
title:  Nai Vakabula e Sega ni Dua e Namaka
date:   01/08/2024
---

`Wilika na Marika 6:34–52. Na leqa cava e tiko vei Jisu kei iratou na Nona tisaipeli? Eratou walia vakacava na leqa?`

Ni ratou sa lesu tiko mai ena vunau na Nona itokani, eratou sa qai lako vata kei Jisu ki na dua na vanua e vakanomodi ena yasa ni drano ko Kaleli me vakacegu. Ia e rauta nira lewe 5,000 na tamata era sa yaco rawa ki kea ni bera ni ratou qai yaco yani kina. E raica ko Jisu ni ko ira na tamata era sa vaka na sipi e sega na nodra ivakatawa. E sa qai vakatavulici ira ena siga taucoko.

Ni sa yakavi era sa kaya sara ki vei Jisu na Nonai tokani me vakatalai ira yani na lewe vuqa oqo mera laki vakasaqara na kedra kakana. Qai kaya ki vei iratou na Nona ilawalawa meratou vakani ira na lewe vuqa. Wilika na veitalanoa ni ka eratou a qai cakava ko Jisu kei iratou na Nona tisaipeli ena Marika 6:35–38. Na veivosaki oqo e vakaraitaka ki veikeda ni ko iratou na tisaipeli eratou vakasamataka tiko nai wali me sotavi kina na leqa ni sega ni veivuke na Kalou. Ia sa qai cakava ko Jisu e dua na cakacaka mana me walia kina na leqa oya ena Nona vakayagataka e lima nai buli madrai kei na rua na ika mera vakani kina na lewe vuqa.

Nai talanoa oqo e vukei keda meda kila na vakanananu cala e tiko vei ira na Jiu me baleta nai Vakabula. Era na namaka tiko na Jiu e dua nai Vakabula me na mai vakagalalataki ira mai vei ira na kai Roma. Era vakabauta ni veivakagalalataki oqo mai Roma ena yaco kina na vakacegu. Kevaka era na rogoca ko ira na kai Roma ni ra lewe 5,000 na tamata era soqoni tiko ena vanua dravuisiga, era na nanuma ni ko Jisu e sa via bulia tiko e dua na mataivalu me valuta na vakatulewa nei Roma (vakatauvatana kei na Joni 6:14, 15; Cakacaka 21:38).

Ko Jisu e sega ni cakava na ka era namaka na tamata me na cakava nai Vakabula. E sega ni kauti ira na lewe vuqa mera laki valuti Roma. E vakatalai ira era muri Koya tiko mera lako ki na nodra dui veivale. Oti sa qai lako cake ko Jisu ki na ulunivanua me laki masu.

Ko ira na Jiu era namaka tiko e dua nai Vakabula me vakagalalataki ira na Isireli mai Roma. Ia ko Jisu e lako mai ki vei ira na Nona tamata mera galala mai nai valavala ca. Sai koya oya na vuna e taubale kina ko Jisu ena dela ni wai. Ena gauna e taubale tiko kina ko Jisu e dela ni wai, e vakaraitaka tiko ki vei iratou na Nona itokani ni o Koya na Kalou e vakatulewataka tu na veika buli. Ko Jisu e sega ni lako mai enai matai ni gauna me mai vakatulewataka na vuravura. E lako mai me mai solia na Nona bula me kedrai voli na lewe vuqa (Marika 10:45).

`E cala na nodra vakanananu na Jiu ena Nona lako mai ko Jisu enai matai ni gauna. E vakatavulici keda vakacava na italanoa ni dododnu meda kila vakadodonu nai tukutuku ni gauna enai Vola Tabu? Na cava na vuna e sa rui ka bibi kina na kena kilai vakadodonu`