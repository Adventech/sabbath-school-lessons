---
title:  Tarova na Cagi Kaukauwa
date:   28/07/2024
---

`Wilika na Marika 4:35–41. Na cava n aka e a yaco enai talanoa oqo? Na lesoni cava e vakatavulica ki veikeda nai talanoa oqo me baleti Jisu?`

Enai tekivu ni Marika 4, e a vodo kina ki waqa ko Jisu me vakatavilici ira mai kina na lewe vuqa era tiko e matasawa. Ena Marika 4:10–12, e rairai ni a sobu tale mai ki vanua ko Jisu me vosa vakatikitiki ki vei iratou na Nonai tokani. E a veivakatavulici tiko ko Jisu ena loma ni dua na siga taucoko ka sa vaka me sa dadaga mai. Ni sa cava na siga oya, eratou sa kauti Jisu lesu tale na Nonai tokani ki waqa. Sa mani laki moce sara. Ena yakavi oya e a liwa kina e dua na cagi laba kaukauwa ena drano. Sa leqa sara vakalevu na waqa ni sa ka levu na ua. Sa vovoleka sara ni luvu na waqa ena gauna eratou vakayadrati Jisu tiko kina. Ni sa yadra mai e a qai vakarota na cagi kaukauwa kei na voravora ni ua me maravu. Eratou sa rere na Nonai tokani ena gauna eratou sa raica kina na cakavaka mana kaukauwa mai Vua na Kalou.

`Wilika na Same 104:1–9. E vakacava nai yaloyalo kei Yahwha ena veitikina oqo ni veidutaitaki vata kei Jisu ena gauna a vakamaravutaka kina na cagi kaukauwa?`

Nai talanoa ena Marika 4:35–41 e vakatakarakara ni dua na ka e vakatokai na “theophany” Oya na gauna e dau vakatakilai Koya kina na Kalou se ko ira na Nona agilosi ki vei ira na tamata. E lima tiko na kenai wasewase: (1) Sa dauvakaraitaka na Kalou e so na sala duatani na Nona kaukauwa. (2) Ko ira na tamata era rere. (3) E veivakaroti na Turaga se ko ira na agilosi ki vei ira na tamata mera kakua ni rere. (4) e sa dausolia na Turaga se ko ira na Nona agilosi ki na tamata nai tukutuku e duatani duadua. (5) Sa ciqoma na tamata na itukutuku.

Nai talanoa ena Marika 4:35–41 e tiko kina e va mai na lima nai wasewase ni Nona dauvakatakilai Koya na Kalou se ko ira na Nona agilosi ki na tamata: (1) Na Nona tarova na cagi kaukauwa na Kalou. Na cakacaka mana oqo e vakaraitaka ki veikeda na Nona kaukauwa. (2) Era rere na Nonai tokani. (3) E tarogi ira na Nonai tokani ko Jisu na cava na vuna era rere ki na. Na taro oqo e tiki tiko ni wase tolu, sai koya nai vakaro ni kakua ni rere. (4) Ko ira nai tokani nei Jisu era veinanuyaka se ko cei ko Koya. Na taro oqo e tiki ni wase lima ni Nona vakatakilai Koya na Kalou, o koya e vakaraitaka na gaunisala era sauma kina na tamata na itukutuku. Na tikina walega e yali tiko sai koya nai tukutuku se vosa mai Vua na Kalou. Na cava na vuna e yali tiko kina na tikina oya? Nanuma, ko Jisu e maroroya tikoga na ka vuni se ko cei ko Koya. Na itukutuku sai koya na Nonai tovo. Ena na qai tukuna ko Marika se ko cei ko Jisu, ia taumada sa dodonu meda waraka na kenai sau. Ena gauna era taroga kina na Nonai tokani, “Ko cei oqo? Ni talairawarawa ki Vua na cagi kei na wasawasa” (Marika 4:41), Ko Jisu na Luve ni Kalou. Ko Jisu na Turaga.

`Na Kalou e rui kaukauwa. Ena rawa vakacava mo vulica mo ko vakabauta na Nona kaukauwa ena veiyasa kecega ni nomu bula?`