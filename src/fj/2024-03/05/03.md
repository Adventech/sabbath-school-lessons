---
title:  Na Tamata e Vakasinaiti tu ena 5,000 na Tevoro
date:   29/07/2024
---

`Wilika na Marika 5:1–20. Na cava na ka e vakatavulici keda kina nai talanoa oqo me baleta nai valu ni vinaka kei na ca e vuravura? Na cava e vakatavulica nai talanoa oqo ki veikeda me baleti Jisu? E kaukauwa sara mada vakacava ko Koya?`

Ena Marika 5:1–20, eda na wilika kina nai talanoa me baleta na tamata e curumi koya tu e 5,000 na tevoro. Nai talanoa oqo e kauta mai na rarawa ka voroka na utoga. Na tamata oqo e bula duadua voliga ena veiulunivanua era tu kina na bulubulu. E qoqolou voliga ena siga kei na bogi ka tavatavai koya ena vatu gagata. “Sa sega e dua me vakamanoataki koya rawa” (Marika 5:4). Oti erau sa qai sota kei Jisu.

E tukuna ki veikeda ko Marika na ka a cakava na tamata oqo. “Ia ni sa raici Jisu ni sa vakayawa tu, sa cici yani ka cuva vua” (Marika 5:6). Na vosa “cuva ki Vua” e lako mai na vosa va-Kiriki “proskyneō. Sa qai kerei Jisu na tevoro mera laki curumi ira na vuaka . e rauta tiko ni 2,000 na qele ni vuaka. Mani vakatara ko Jisu na nodra kerekere na tevoro mera sa laki curumi ira na vuaka. Era sa qai cici sobu na qele ni vuaka taucoko oqo ki waitui ka ra luvu kina. Na nodra yali na vuaka oqo e sa vakavuna me vakayalia kina e levu sara na ilavo na kenai taukei.

Na ka e veivakurabuitaki ni ko ira na tevoro era kilai Jisu. Era kila talega ni sega na nodra kaukauwa ki Vua. Sai koya oya na vuna era kerei Jisu kina me kakua ni vakatalai ira tani (Marika 5:10, 12) mera laki curumi ira ga na vuaka. Era kila na tevoro ni kaukauwa cake sara ko Jisu mai vei ira na 5,000 ni ra biu vata.

E vakasinaiti tu nai talanoa ena veika e vakadukadukalitaka na tamata ena gauna vakaivolatabu. Ko Mosese e vosa tiko me baleta na veika e yaco me dukadukalitaki kina na tamata. nai bulubulu kei na yago ni tamata mate era sega ni savasava (T/Lekutu 19:11, 16). Na turuvi dra e vakadukadukalitaka na tamata (V/Soro 15). Na vuaka e sega ni savasava (V/Soro 11:7).

Nai talanoa e vakaraitaka talega ki veikeda nai valu ni vinaka kei na ca. Na Nona cemuria tani na tevoro ko Jisu. Na nodra vakamatei ira na vuaka na tevoro. Na nodra kerei Jisu na lewe ni koro me lako tani mai na vanua oya. Ia ko Jisu sa qai vakatala na tamata sa vakabulai oqo ki vei ira na wekana me Nonai vakadinadina. Sa mani lako na tamata oqo me tukuna ki vei ira na tamata na ka sa cakava ki vei koya ko Jisu. Ena dua na yasana, na tamata oqo nai otioti ni tamata eda na namaka me na yaco me cakacaka ki Vua na Kalou. Ia e tiko ki vua e dua nai tukutuku e veivakurabuitaki me talanoataka.