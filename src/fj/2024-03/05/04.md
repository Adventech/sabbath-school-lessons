---
title:  Na Goneyalewa a Mate sa Bula Tale
date:   30/07/2024
---

`Wilika na Marika 5:21–24. Na cava ko vulica me baleti Jairo ena veitikina oqo?`

Ko Jairo e dua na iliuliu daulotu. Era lewe vuqa na iliuliu ni lotu vei ira na Jiu era itokani nei Jisu (wilika na Marika 1:22; Marika 3:2, 6; Luke 13:14). Ia ko Jairo e tiko vua e dua na gagadre dina. E a tekiduru sobu ena matai Jisu. Ka kerea na Nona veivuke ni sa mate na luvena goneyalewa. Sa qai lako ko Jisu kei na tama lomaleqa oqo ki na nona vale.

`Wilika nai talanoa ena Marika 5:25–34. Na cava e a yaco enai lakolako kin a vale nei Jairo?`

Vakasauri ga sa basika mai e dua na yalewa ena loma ni talanoa me baleti Jairo ena nodrau lako tiko kei Jisu ki na nona vale. E a leqa voli na yalewa oqo ena loma ni 12 Na yabaki. Nai talanoa oqo e sai karua ni talanoa ena loma ni dua tale nai talanoa ena Marika (wilika na Marika 3:20–35; raica lesu na lesoni 3). Nanuma, oqo e dua na mataqali talanoa e talanoataki kina e rua nai talanoa ena loma ni dua nai talanoa. Sa na qai oti na kena talanoataki nai matai ni talanoa ni sa oti nai karua ni talanoa. Ena talanoa ruarua oqo, ko Jairo kei na yalewa tauvimate erau lako mai ki vei Jisu me rau vukei.

Na yalewa e lako mai na dakui Jisu ka tara na Nonai sulu. Vakasauri sa yaco ki vua na bula. A tu vakadua ko Jisu ka taroga, “Ko cei e tara na Noqui sulu?” (Marika 5:30). Sa bula na yalewa tauvimate ena gauna oqo. Ia e rerevaka de na cudruvi koya ko Jisu ena vuku ni nona a tarai Koya. E sega ni cudruvi koya ko Jisu. E taroga na taro baleta ni via vakabulai koya vakaoti ka sega walega ni yagona. Ko Jisu e via vakabula talega na yalona.

Ni oti na Nona sa vakabula na yalewa oya, sa qai tomana tale ko Marika nai talanoa kei Jairo (wilika na Marika 5:35–43). E sega ni vakatara ko Jisu me dua tale e lako vata kei Koya kei rau nai tubutubu ni gone vakavo ga ko Pita, Jemesa kei Joni. Sa qai tukuna ko Jisu ni o koya na goneyalewa e sega ni mate ia e moce. Ko ira na tamata era mai tagicaki koya na goneyalewa oqo era qai dredrevaki Jisu. Sa qai tukuna ki vei ira na tamata kece oya ko Jisu mera lako ki tautuba. Oti sa qai lako ko Jisu ki na nona rumu na goneyalewa sa mate oqo, qai taura cake na ligana ka kaya, “Talica kumi”; a kenai balebale, Goneyalewa, au sa kaya vei iko, tu cake mai. Nai balebale dina ni vosa Talica, na lami. Ko ira nai tubutubu era kaciva na luvedra “talica” mera vakatakila na levu ni nodra lomani ira. Oti sa qai vakaroti rau nai tubutubu merau kakua ni tukuna ki vua e dua ni a vakabula na luvedrau goneyalewa. Me vaka eda na qai raica, se ko cei ko Jisu ena sega ni vunitaki Koya tikoga.