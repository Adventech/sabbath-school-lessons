---
title:  Na Cava na Ka me’u Kitaka me’u Bula Kina?
date:   20/08/2024
---

`Wilika na Marika 10:17–31. Na lesoni bibi cava me baleta na vakabauta kei na muri Jisu e vakatavulica ki veikeda na veitikina oqo, vutuniyau se dravudravua?`

Na tamata enai talanoa ena Marika 10:17–31 e a lako mai ki vei Jisu, e vakaraitaka na nona dokai Jisu. E a cici mai ki Vua na tamata oqo, tekiduru e matana ka taroga ki Vua e dua na taro bibi: “Na cava na ka vinaka me’u kitaka me’u rawata kina na bula tawa mudu?” Tukuna ko Jisu nai otioti ni ono nai vunau. Sauma na tamata oqo ni sa daumaroroya tu mai na veivunau oqo ena gauna se gonelailai kina.

Ko Marika duaduaga na dauvolavola ena Veiyalayalati Vou e tukuna ki veikeda ni a lomani koya na tamata oqo ko Jisu. E a vakatovolei koya me kila na cava e tiko e lomana. Sa qai tukuna ki vua na tamata oqo ko Jisu me volitaka na veika kece e taukena ka qai lako mai me muri Koya. E a cudru na tamata oqo ena gauna sa rogoca kina na isau ni taro nei Jisu. E a vuki rubu na tamata oqo ka lako tani mai vei Jisu baleta ni sa levu na nonai yau. E sega ni maroroya dina tikoga nai vunau na cauravou oqo. E a voroka nai matai. E vakaliuca na nonai yau ka sega ni ko Jisu. Sa nona kalou nai yau.

Oti sa qai vakamacalataka ko Jisu ni yau ena rawa ni veidabuitaki keda ka vakavuna na noda biuti Koya na Kalou. Ko Jisu e kaya ni dredre ki vua na tamata vutuniyau mera na curu ki lomalagi.

Era kidroa na Nona itokani ena vosa nei Jisu. Era veinanuyaka se ko cei ga me na bula? Sa qai vakaraici ira ko Jisu na tukuna, ‘Oqori e dua na ka sa dredre sara vei ira na tamata, ia ka sega ga vua na Kalou; ni sa rawarawa vua na Kalou na ka kecega” (Marika 10:27).

Na Marika 10:27 e dua tiko na tikina totoka. Na tikina oqo e tiko kina e dua na dina vakaivolatabu bibi: oya ni sega ni ko na yaco rawa ki lomalagi vakataki iko. Ko na gadreva na yalololoma ni Kalou mo na rawa ni vakabulai kina. Na vakanananu oqo e totoka. Eda na nanuma beka ni tikina oqo e dua na gaunisala kaukauwa me tini kina nai talanoa. Ia nai talanoa e se sega ni oti. Sa qai vosa ko Pita ka kaya, ni o koya kei iratou na nonai tokani eratou sa biuta na ka kece ka muri Koya. Sa kaya ki vei iratou ko Jisu na ka kece eda sa biuta nida muri Koya e sega ni vakatauvatani rawa kei na ka eda na taukena, ena gauna oqo kei na gauna mai muri mai lomalagi. Nai talanoa oqo e sa vakatavulici keda ena dua na lesoni bibi: ni mate duaduaga nei Jisu e kauta tani na noda ivalavala ca. Na yalololoma duaduaga nei Jisu, na Nona tucake tale mai na mate, kei na Nona bula e solia ki veikeda na kaukauwa meda muria kina na Nonai vunau.

`Wilika na Roma 6:1–11. Era vakaraitaka vakacava na veitikina oqo na yaloloma ni Kalou ena noda bula? E kauta tani vakacava na yalololoma ni Kalou na noda cala kei na ivalavala ca? E cakava vakacava na yalololoma ni Kalou meda tamata vou ena vukuna?`