---
title:  Jisu kei ira na Gonelalai
date:   19/08/2024
---

`Na cava na ka e cakava ko Jisu ki vei ira nai tubutubu era kauti ira mai na luvedra ki Vua? Wilika na Marika 10:13–16.`

Ko ira na tamata ena gauna nei Jisu era gadreva mera vakaluveni. Ia kevaka e sucu mai e dua na gone e yali se cavuka tu e dua na tiki ni yagona, sa dauvakavuqa na nodra daubiuti ira na gone nai tubutubu mera mate ena veidela ni vatu se viritaki ira ki uciwai. Ko ira na tamata era vinakati vakalevu na gonetagane mai vei ira na goneyalewa. Ena so na gauna era sa daubiuti ira tu na luvedra goneyalewa nai tubutubu ena cila ni siga kei na tau ni uca mera mate kina. Ena so tale na gauna era sa dau maroroi ira ka volitaki ira vakabobula ena gauna era sa tamata bulabula mai kina. Nira vinakata tiko na tamata mera vakaluveni, ko ira na qase era dau sega ni yalololoma ki vei ira na gone. Na nodra itovo na tamata e vaka era sa dauokati ira tu na gone ni ra sega ni vinaka cake mai vei ira na bobula (Kalatia 4:1, 2).

Ko ira nai tokani nei Jisu era sega sara tiko ni kila na Nonai vakavuvuli ena Marika 9 me baleta na ciqomi ni Matanitu ni Kalou ena vuku ni vakararavi kei na vakabauta ni dua na gone (Marika 9:33-37). Ena gauna oqo ko ira na itokani nei Jisu era cudruvi ira na tamata era kauti ira tiko mai na luvedra ki vei Jisu me vakalougatataki. De ra nanuma beka ko ira na Nonai tokani ni sega na gauna nei Jisu enai tavi lailai oqo.

Era cala ko ira na Nona itokani. E a rarawa ko Jisu. Ena Vola nei Marika e sa dauvakaraitaka kina ko Jisu e so na vosa kaukauwa. E dua vei ira na gauna era tarovi kina na tamata ena nodra tovolea tiko mera kauti ira mai na luvedra ki vei Jisu me vakalougatataki ira. Na ka e lako curumi oqo e sa vakatavulici keda ni ra rui bibi sara na gone ki vei Jisu.

Sa qai vakaroti ira na Nonai tokani mera kakua ni tarovi ira na gone ena nodra lako mai ki Vua. Na cava na vuna? Baleta ni sa nodra na gone lalai na Matanitu ni Kalou. Sa dodonu ki veikeda meda ciqoma na Matanitu ni Kalou ena vakarau ni vakabauta kei na vakararavi e tu vei ira na gone ena loloma ni tubutubu.

“Kakua ni vakatara mera raica na tamata na iyaloyalo cala nei Jisu ena nomui tovo. Kakua ni tarovi ira na gonelalai mai vei Jisu ena nomu dradraluka kei na yaloca. Solia ki vei ira na gonelalai mera vakila ni ko lomalagi na vanua totoka mera na tiko kina. Kakua ni talanoataka na lotu nira se sega ni kila na gonelalai. Vakaraitaka ki vei ira na gone ni ko namaka tiko mera na ciqomi Jisu ena gauna era se gone kina. Vakaraitaka ki vei ira ni Lotu Vakarisito na lotu ni reki. Laiva mera raica ena nomu bula ni lako mai ki vei Jisu e sega ni cavacava ni veika kecega e vakavuna na bula marau”—Ellen G. White, _The Ministry of Healing_, pages 43, 44, adapted.

`Ko na rawa ni vakaraitaki vinaka nei Jisu vakacava ki vei ira na gone era tiko vakavolivoliti iko? Ko na rawa ni vakaraitaka vakacava na Nona loloma ki vei ira?`