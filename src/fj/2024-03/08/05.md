---
title:  Ena Rawa ni ko Sotava na ka e Dodonu me’u Sotava
date:   21/08/2024
---

`Wilika na Marika 10:32–45. E vakaraitaka vakacava na veitikina oqo ni ko ira nai tokani nei Jisu era sega ni kila na cakacaka nei Jisu e vuravura kei na cava nai balebale ni muri Koya?`

Sa toso vakavoleka sara tiko ko Jisu ki Jeruisalemi ena Nonai lakolako. Ena ilakolako, e tukuna kina ki vei ira na Nonai tokani na ka ena yaco ki vei Koya mai kea. E vosa tiko ko Jisu me baleta na Nona mate kei na tucake tale se yadra tale mai na mate. Ia ko ira na Nona itokani era sega ni vinakata mera rogoca se vakabauta nai tukutuku oqo. Ena gauna ko sa sega ni via rogoca kina e dua na ka, sa na rawa ni ko biuta tani vakarawarawa.

E rau a lako mai ki Vua ko Jemesa kei Joni ka kerea ki Vua na Nona veivakadonui. E a kerea ki veirau ko Jisu e vuqa tale nai tukutuku. Erau sa qai kaya ni rau vinakata me rau na dabe ena yasa imatau kei na yasa imawi nei Jisu ena gauna sa na vakarokorokotaki kina.

E vinakata ko Jisu me rau kila ko Jemesa kei Joni na ka dina erau kerea tiko ki Vua. Sa qai taroga ki vei rau ko Jisu kevaka e rau na rawa ni sotava na veika rarawa sa na vakarau me na sotava. Na ka ena sotava ko Jisu mai Kalivari kei na kauveilatai (vakatauvatana vata kei na Marika 14:36). Ko Jisu ena mate ka bulu enai bulubulu (Marika 15:33–47) ena sala vata ga e a buluti kina ena wai ena gauna a papitaisotaki kina (wilika na Marika 1).

Ia erau se sega tikoga ni kila ko Jemesa kei Joni na ka e tukuna tiko ko Jisu. Erau kaya ki vei Jisu ni rau na sotava vata kei Koya na rarawa ena sotava. Sa qai tukuna ki vei rau ko Jisu ni rau na sotava na dredre ena vukuna. Ko Jemesa nai matai vei iratou na lewe tini karua nai tokani nei Jisu e mate ena vuku ni nona vakabauta (Cakacaka 12:2). Ko Joni e bula balavu duadua vei iratou kece na itokani nei Jisu. E a vakatalai me laki bula tiko ena yanuyanu ko Patimo (Vakatakila 1:9). Ko Jisu e kaya ni Kalou ena digitaka ko cei me na dabe volekati Jisu ena Nona matanitu.

Na cava na ka e a yaco ki vei ira na vo ni tokani nei Jisu ena gauna era sa rogoca kina na ka erau sa kerea tiko ko Jemesa kei Joni? Era a cudruvi rau (Marika 10:41).

Sa qai solia ko Jisu ki vei iratou na Nonai tokani e dua nai vakavuvuli bibi sara. E tukuna ki vei ira ko Jisu ni ko ira nai liuliu era sega ni Jiu era vakayagataka na nodra vakatulewa me rawa nira kaukauwa kina ka vutuniyau. Ia ena matanitu ni Kalou, ko ira na Nonai tokani era na vakayagataka ena veigauna na nodra isolisoli kei na kaukauwa mera vakalougatataki kina na tani. Ko Jisu na Tui ni matanitu ni Kalou. Me vaka ni Tui, e na liutaka na sala ki na matanitu. Ena vakaraitaka ki veikeda na gaunisala meda na yaco kina ki kea. Gaunisala cava? Ena Nona solia ko Jisu na Nona bula me isau ni noda ivalavala ca. Nai tukutuku oqo era sega ni namaka se via rogoca ko ira na Nonai tokani.