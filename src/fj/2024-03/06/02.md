---
title:  Nai Vakavuvuli Vakatamata ni Vakatauvatani kei nai Vakaro ni Kalou
date:   04/08/2024
---

`Na dina bibi cava vakaivolatabu eda vulica mai na veitikina oqo?`

Raitayaloyalotaki ira mada na gone ena nomu vakanananu ena nodra vulica tiko na veitikina oqo ena Wilivola Vakasigatabu. Ena gauna era sa yaco kina ki vale, era na kacivaka sara ki vei ira na nodra itubutubu ni sa sega ni qai gadrevi mera na savata na ligadra ni bera nira kana baleta ni kaya ko Jisu. Ia nai talanoa oqo e sega ni baleta tiko na manumanu somidi e kauta mai na mate (germs) se tikobulabula.

Ena gauna nei Jisu, e vuqa vei ira na Jiu era qarauna sara me savasava tiko na lomadra. Ena gauna sa oti, era sa cakava kina ko ira nai liuliu ni lotu e dua na lawa me baleta na savasava ni lomadra. Era vakarota ki vei ira kece sara mera na dausavata na ligadra me rawa nira savasava tiko kina e lomadra. Ena gauna nei Mosese ko ira ga na bete kei ira nai liuliu ni lotu ena gadrevi mera na muria na lawa oqo (Lako Yani 30:17–21). Ia ena gauna nei Jisu, na tamata kece ena dodonu mera talairawarawa kina. Ena gauna eratou voroka kina nai tokani nei Jisu na lawa oqo, era vosa kudrukudru nai liuliu ni lotu ki vei Jisu.

Sa qai sauma ko Jisu na nodra veibeitaki ena dua na tiki ni Vola Tabu kaukauwa mai vei Aisea (Aisea 29:13). Ena tikina oqo, e vatonaki ira kina na Jiu ko Aisea ena nodra kaya tiko nira vakarokorokotaka na Kalou ia era sega tiko ni maroroya na Nonai vunau. E vatonaki ira talega na Jiu ko Aisea ena nodra vakaisosomitaka na ivakaro ni Kalou ena lawa e cakava ga na tamata.

Ena Nona sau ni taro ki vei ira na liuliu ni lotu, e wilika vata enai vakaro ni Kalou me ra vakarokorokotaki ko ira nai tubutubu (Lako Yani 20:12). Sa dodonu meda na taqomaki ira na noda itubutubu ena gauna era sa qase kina. Ko Jisu e vakatauvatana nai vakavuvuli oqo vata kei na lawa ni lotu o koya e vakatara e dua me soli ka ni loloma ki Vua na Kalou. (Na vosa “ka ni loloma” e lako mai na vosa va-Kiriki na “corban”) Ko ira nai liuliu ni lotu era vakatarai ira na tamata me ra soli ka ni loloma ki Vua na Kalou ia mera vakayagataka tikoga vei ira. Ena gauna vata ga, era vakatarai ira kina na tamata nai liuliu ni lotu mera kakua ni vukei ira na nodra itubutubu era sa qase kara gadreva nai solisoli. Rawa ni ko raitayaloyalotaka mada ena nomu vakasama na veivosaki ena basika mai vua na gone e vakamuria tiko na lawa koya kei na nonai tubutubu sa qase? Sa na rawa ki vua na cauravou oqo me kaya, “Vosoti au tamaqu. Au gadreva dina meu vukei iko, ia au sa solia nai lavo ki vale ni soro”

Ko Jisu e saqata na mataqali vakavuvuli vakailasu vakaoqo ni lotu. Ko ira nai liuliu ni lotu era vakaliuca na lawa e cakava na tamata me ulabaleta na ka e kaya nai Vola Tabu. Ena gauna era cakava kina oya era sa valavala ca tiko ki Vua na Kalou.

E sega ni rawai ko Jisu ni lawa ni sava ni liga e dodonu se tiki ni Nona inaki na Kalou. Na sau ni taro nei Jisu e vakaraitaka ki veikeda ni o Koya e tokona nai vunau ni Kalou ka sega ni lawa vakatamata. (Wilika talega na Marika 1:44; Marika 7:10-13; Marika 10:3–8; Marika 12:26, 29–31.)