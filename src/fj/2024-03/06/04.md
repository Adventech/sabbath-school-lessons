---
title:  Na Meme ni Kakana vei ira na Koli
date:   06/08/2024
---

`Wilika nai talanoa ena Marika 7:24–30. Na lesoni bibi cava eda vilica mai nai talanoa oqo?`

Nai talanoa ena Marika 7:24–30 e vakavurea cake talega mai eso na veitaro dredre. Kenai matai, na cava na vuna e vakatauvatana kina ko Jisu na yalewa oqo ki na dua na koli?

Ena Marika 7:27, e tukuna kina ko Jisu ni dodonu mera kana e liu na gone. Ia kevaka mera liu na gone, ena dodonu me na tiko tale e dua nai kumukumu me kenai karua. Ko Jisu e vakayagataka talega na vosa koli, se koli lailai” Na vosa koli o koya e vakayagataka ko Jisu e kenai balebale ni ko ira na koli era sa vakatarai mera sa curu mai ki vale. Ko ira na koli ni sala era sega ni vakatarai ki loma ni vale. Na vosa nei Jisu me baleti ira na koli era sa curu ki loma ni vale e solia nai nuinui ki vua na yalewa oya.

“A sa vosa na yalewa, ka kaya vua, E dina ga, Turaga; ia ko ira na koli e ruku ni tepeli era kania na meme ni kedra na gone” (Marika 7: 28).

E lako rawa mai vakacava nai sau ni taro oya mai vua na yalewa? Na nona loloma ki vua na luvena goneyalewa e vakayaloqaqataki koya. Na vosa nei Jisu me baleta na koli e solia ki vua nai nuinui baleta ni vakaraitaka ki vua ni o koya e sa tautauvata kei na koli e sa tiko e loma ni vale. Na koli e tiko ena ruku ni teveli ena yasa ni yavai koya na nona Turaga nai liuliu ni vale. Ena sala vata ga oya e a tekilolou kina na yalewa oya ena ruku ni yavai Jisu. E kea e kerea kina ki vei Jisu me vukea na luvena goneyalewa. Sa vakatarai ki vua na koli me kania na kakana e lutu ki na folowa. Ena vakasama vata ga oya e a kerea kina na yalewa oqo na ka e sa vakatarai ki vua na koli me taukena.

Nai sau ni taro ni yalewa e sa vakaraitaka na nona vakabauta. E vinakati Jisu me vakabula na luvena goneyalewa e tiko mai vale. E kila na yalewa oqo ni cakacaka mana oqo e rawarawa wale tu ga ki vei Jisu. Sai koya oya na vuna e vakatauvatana kina na yalewa na cakacaka mana oqo kei na meme ni kakana. Na yalewa e kaya ni cakacaka mana oqo e na rawarawa ki vei Jisu baleta ni o Koya e rui kaukauwa. Na nona leqa e tautauvata kei na meme ni kakana ni veidutaitaki vata kei na kaukauwa nei Jisu.

“E vakatakila ko Jisu ki vua na yalewa ni o koya sa sega ni qai tiko vulagi e Isireli. O koya sa luve ni Kalou ka sa tiki ni Nona matavuvale. Me vaka ni sa luvena, o koya sa na rawa ni vakaivotavota ena veisolisoli nei Tamana e solia ki vei ira na luvena.”—Ellen G. White, _The Desire of Ages_, page 401, adapted.

`Na cava na vuna e cala kina nida cati ira na tamata era duidui mai vei iko? Na cava na vuna e saqata kina na ivakavuvuli nei Jisu na veicati oqo? Ena rawa vakacava nida vakasavasavataka na lomada mai na veivalavala ca vakaoqo?`