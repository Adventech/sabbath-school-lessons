---
title:  Qarauna na Madrai sa Ca!
date:   08/08/2024
---

`Wilika na veitalanoa e a cakava ko Jisu vata kei ira nai liuliu ni lotu ena Marika 8:11–13. Na cava na ka era kaya nai liuliu ni lotu e vakararawataki Jisu?`

Na cava na vuna e sega ni cakava kina ko Jisu e dua na cakacaka mana me vakaraitaka kina ki vei ira nai liuliu ni lotu ni o Koya na Kalou? Me kilai na cava na vuna e sega ni via cakava kina ko Jisu, sa na dodonu meda na vakasamataka na ka e a tukuna ko Jisu ena kena sa mai cava na Marika 3. Enai cavacava ni wase ni vola oqo, e vosa tiko kina ko Jisu me baleta nai valavala ca ki na Yalo Tabu. Kevaka era sa sega ni via vakabauta na tamata na veika era sa raica, na cakacaka mana ena sega ni veisautaki ira. Na cakacaka mana e se sega ni rauta me veisautaka e dua na tamata e sega ni via vakabauta.

`Na cava era guilecava ko ira era muri tiko? Na lesoni cava e via vakatavulica ki vei ira ko Jisu? Wilika na Marika 8:14–21 me baleta na kenai sau.`

Ko Jisu e vakasalataki ira na Nonai tokani me baleta na nodra leveni nai liuliu ni lotu kei Eroti na tui. Na leveni e dau veiwaki vata kei na falawa me tubu kina. Na cava na leveni e vosataka tiko ko Jisu oqo “Na leveni” e dua na vosa vakatautauvata ni veivakatavulici (veidutaitaka vata kei na Maciu 16:12). Ko ira na Nonai tokani era sega tiko ni kila na ka e vosataka tiko ko Jisu eke. Era na nanuma ni tukuna tiko na kena voli na madrai dina. Sa qai tarogi ira na Nonai tokani ena so na taro me vukei ira mera kila. E rarawataka vakalevu ko Jisu na nodra sega tiko ni kila na Nonai tokani na cakacaka e mai cakava. Na vosa nei Jisu e sa vukei keda meda vakasamataka na ka e a tukuna ena Marika 4:10–12 me baleti ira na tamata era sega ni kila. E vakayagataka kina ko Jisu e so na vosa kaukauwa me vukei ira na Nonai tokani mera kila na nodra cala.

Ena Marika 8:19, 20, e tarogi ira kina na Nonai tokani ko Jisu me baleta na iwiliwili ni sova madrai e vo ni oti na nodra vakani na lewe 5,000 kei na 4,000 (Marika 8:1–10). Nai talanoa ruarua oqo sa dodonu me sa vakatavulici ira na Nonai tokani se mani vakacava na kena levu se lailai ni ka e tiko vei keda ena sega ni yalana na Nona cakacaka na Kalou. Sa qai taroga ko Jisu nai otioti ni taro ena Marika 8:21: “A sa kaya vei ira ko koya, E vakaevei ni dou sa sega ni kila rawa? Ni raici na veika kece era sa raica oti vata kei Jisu na Nonai tokani? Ia na cava na vuna era se tomana tikoga kina na nodra sega ni kila?

`Vakasamata na veivakadinadina kece e solia ki veikeda na Kalou meda vakabauti Koya kina kei na Nona loloma. Sa rui levu n aka e sa solia ki veikeda na Kalou, ia na cava na vuna eso veikeda e se vakatitiqa tikoga kina?`