---
title:  Na Tamata e Leqa i na Nona Vosa
date:   07/08/2024
---

`Wilika na italanoa ena Marika 7:31–37. Ko cei e kau mai ki vei Jisu? Na cava e cakava ko Jisu ki vua na tamata oqo?`

E a muria ko Jisu na gaunisala balavu ena Nona lesu tale ki Kaleli mai Taia kei Saitoni. E a lako vaka ki na Vualiku me curumi Saitoni yani. Oti sa qai lakova sobu na vanua vaka ki na Vualiku-i-Cake ni Drano ko Kaleli. Oti sa yaco volekata sara yani na baravi ni wasawasa ko Kaleli. E rairai muria beka ko Jisu na sala balavu ena Nona lesu tale ki Kaleli me rawa kina ki vei Koya me vakayagataka e levu na gauna ena Nona vakatavulici ira era muri Koya tiko.

Ni sa yaco yani kina ki Kaleli sa kau sara mai ki Vua e dua na tamata. E sega ni tukuna ko Marika se ko cei e kauta yani na tamata koya ki vei Jisu. Na tamata oya e sega ni rogo na daligana ka leqa talega na nona vosa. E kila ko Jisu na gagadre ni lomana na tamata oya. Sa qai kauti koya vakatikitiki na tamata oya ko Jisu me vakabulai koya. E a biuta na qaqalo ni ligana ko Jisu e daligana. Tarava sa qai kasivi ko Jisu ka tara na yamena na tamata oya. Sa qai cegu vakatitobu sara ko Jisu sa qai kaburaka tani mai. Eda raica mai nai talanoa ni ko Jisu e a tara na veitiki ni yagona na tamata oya e gadreva me vakabulai. Ia na cava na vuna e qolou kina ko Jisu? “E qolou ko Jisu ni nanumi ira na tamata kece era na sega ni via rogoca na Nonai vakavuvuli. E qolou ko Jisu baleta ni nanumi ira na tamata kece era na sega ni ciqomi Koya me nodra iVakabula”—Ellen G. White, _The Desire of Ages_, page 404, adopted.

Sa qai vakabulai koya na tamata oya ko Jisu. Sa rawa ki vua na tamata oya me rogo ka vosa ena gauna oqo ka sega na leqa. Na qolou nei Jisu e sa vukei keda me rawa nida kila ni Kalou e yalani Koya vakataki-Koya. Na Kalou ena sega ni usoraki Koya yani ki vua e dua na tamata. E solia ki veikeda na galala ni digidigi. E tu vei ira na tamata na galala mera digitaka se ko cei mera na qarava: Jisu na Tui ni bula, se Setani na tui ni valavala ca. E rawa ki vei Jisu me cakava mera rogoci Koya na tamata kecega kevaka e vinakata. Ia ena sega ni vakasaurarataka e dua na tamata me ciqomi Koya me nonai Vakabula.

Na italanoa oqo e sa vakaraitaka ki veikeda na ka ena rawa ni cakava ko Jisu ki vua e dua e lako mai ki Vua me vukei. De rairai ko rere tiko ni wasea na nomu vakabauta ki vua e dua tani tale na tamata. de rairai ko vakataki koya na tamata a vakabulai koya ko Jisu, baleta ni ko leqa tiko ena kena wasei na nomu vakabauta se kila na ka mo tukuna. Na cakacaka ni veivakabulai e cakava ko Jisu ki vua na tamata sa vakabulai oqo e solia ki veikeda nai nuinui ni sa rawa ki vei Jisu me vukei keda meda tukuni Koya ki vei ira na tamata era gadreva tu mera kila na Nona loloma.

`Na Kalou sa solia oti ki veikeda nai solisoli ni veitalanoa vata kei ira na tamata. Eda vakayagataka tiko vakacava nai solisoli oqo me dokai kina o Koya?`