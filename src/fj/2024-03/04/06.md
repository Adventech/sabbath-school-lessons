---
title:  'Rua na Vosa Vakatautauvata: Na Sore ni Tei Tubu kei na Sore ni Mosita'
date:   25/07/2024
---

`Wilika na vosa vakatautauvata ena Marika 4:26–29. Na lesoni bibi cava e vakatavulici keda kina nai talanoa vakaiyaloyalo oqo?`

Nai talanoa vakaiyaloyalo oqo e tukuna tiko na tubu. Ko ira na tamata era vukea na matanitu ni Kalou me tubu. Ia na tubu dina ena yaco baleta ni cakacaka na Kalou. E laki tini nai talanoa oqo ni sa yaco me matua na witi. E tautauvata ga ena gauna sa na lako mai kina ko Jisu, sa na mai cava kina na bula ni vuravura oqo.

`Wilika na vosa vakatautauvata ena Marika 4:30–32. Na lesoni bibi cava eda vulica mai nai talanoa ni sore ni mosita?`

Nai talanoa vakaiyaloyalo oqo e vakaraitaka na gaunisala e tubu kina e dua na ka somidi lailai me dua na ka vakaitamera. Na sore ni mosita e ka lailai sara mevaka e 1 ki na 2 milimita na kena levu (0.039 ki na 0.079 iji). Nai tei ena italanoa e rairai sore ni mosita loaloa. Na sore ni mosita loaloa e ka somidi sara. Ia e sega ni sore ni kau lailai duadua e vuravura. Ia era ka lalai dina ni vakatauvatani vata kei na itei ni sa tubu levu. Ni sa tubu levu na sore ni mosita loaloa ena rawa ni yaco yani e 3 na mita (10 fiti) na kena balavu. E kaya ko Jisu ni ra sa mai vakasova kina na manumanu vuka ena taba ni sore ni mosita. Na vosa vakatautauvata oqo me baleta na manumanu vuka e vukei keda meda nanuma na Same 104:12 kei Taniela 4:10–12. Ena Same 104:12, e vosa tiko na daunisame me baleta na kaukauwa ni Nona a bulia na vuravura na Kalou. Ena Taniela 4 e vakatauvatani Nepukanesa kina ko Taniela vata kei na dua na vunikau levu e solia na kakana kei na veimaroroi ki na tamata kecega e vuravura.

E vinakati keda ko Jisu meda kila ni matanitu ni Kalou e tautauvata kei na sore ni mosita ena gaunisala e tubu kina. Ena lailai taumada, ia ena tubu ka na yaco me ka vakaitamera.

Ko ira na tamata ena gauna nei Jisu era na dredrevaki Jisu beka, ka vakananuma se na yaco vakacava na Nona vosa me roboti vuravura baleta nira lewe lailai ga era muri Koya tiko. Ia na gauna e sa vakaraitaka ni Nona matanitu e sa tubu tikoga ka sa roboti vuravura.

> <p></p>
> “Ia ena vunautaki mada e vuravura taucoko nai tukutuku-vinaka oqo kei na matanitu, mei vakadinadina ki na veivanua kecega; sa na qai yaco emuri nai vakataotioti” (Maciu 24:14).

`Vakananuma mada na lailai ni lewe ni lotu ena gauna e tukuna kina ko Jisu na vosa oqo. Na cava na vuna e sa rui talei kina na vosa ni yalayala oqo ki veikeda ena gauna oqo? Gaunisala cava ena vakaukauwataka kina na noda vakabauta?`