---
title:  Nai Vakamacala nei Jisu
date:   22/07/2024
---

Sa tinia ko Jisu nai talanoa ni vosa vakatautauvata ni daukakaburaki. Ia e sega ni vakamacalataka sara ena gauna oya. Na Marika 4:1 e tukuna ki veikeda ni a talanoataka tiko ko Jisu nai talanoa vakaiyaloyalo oqo e matadra e lewe vuqa na tamata. E muri, sa qai vakamacalataka na vosa vakatautauvata ki na dua ga nai kumukumu lailai.

`E vakamacalataka vakacava ko Jisu na vosa vakatautauvata me baleta na daukakaburaki? Wilika na Marika 4:13–20 me sauma na taro.`

Nai vakamacala nei Jisu e vukei keda meda kila ni talanoa e vosa vakatautauvata. E kaya ko Jisu ni sore ni tei e vakatakarakarataka na Vosa, sai koya nai Vola Tabu. Na Jemesa 1:21 e kaya, “O koya oqo mo dou qai biuta tani na dukadukali kei na ka ca e uasivi tu, ka vakabauta e na yalomalua na vosa sa tei e na lomamudou, ko ya sa vakabula rawa na yalomudou”

Na mataqali qele duidui e vakatakarakarataka na duidui mataqali tamata era rogoca na itukutuku nei Jisu. Enai vakamacala nei Jisu, na tamata kece era sa rogoca na dina vakaivolatabu baleta ni Nonai tukutuku e sa vunautaki ki vei ira kece na tamata. Ia e duidui na nodra ciqoma nai tukutuku. Na qele ena tutu ni sala e kaukauwa, ka totolo sara ki na manumanu vuka me tomika na sore ni tei. Ko Jisu e kaya ni manumanu vuka e vakaraitaka na totolo nei Setani ena nona kauta tani nai vakavuvuli dina vakaivolatabu mai vei ira na tamata era rogoca. Na vanua veivatu e sega ni titobu. Na qele oqo e vakatakarakarataki ira na tamata era cakava na vosa ni yalayala lala. Era kaya nira via muri Jisu ia era sega tiko ni vakasamataka nai sau ni nodra na muri Koya ena bula oqo. Na qele e levu na kena co e vakavuna na mate ni sore ni tei e lutu kina. E vakamacalataka ko Jisu ni qele veico e vakatakarakarataka na iyau kei na kauwaitaki ni bula. Na veika oqo e vakamatea na kena gadrevi ni dina ni Vola Tabu. Na qele vinaka e vakavuna me tubu na sore ni tei. Na qele oqo e vakatakarakarataki ira na tamata era rogoca nai tukutuku nei Jisu ka ciqoma. Sa na qai tubu na dina ni Vosa ni Kalou e lomadra ka yaco me itei levu.

Na ivakamacala balavu duadua e caka me baleta tiko na vanua veivatu kei na vanua veico. Ko ira na tamata era vaka na vanua veivatu era ciqoma nai tukutuku nei Jisu ena reki. Ia ena gauna era sotava kina na rarawa ena vuku ni nodra vakabauta, era biuta tani nai tukutuku. Ko ira na tamata era vaka na vanua veico era sega ni biliga tani nai tukutuku ena vuku ni gauna dredre. Era taleitaka vakalevu na veika ni bula oqo mai na nodra lomana na Kalou.