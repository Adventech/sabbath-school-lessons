---
title:  Ko Jisu e Vakabula na Tamata Mataboko
date:   11/08/2024
---

`Wilika nai talanoa me baleti Jisu kei na tamata mataboko ena Marika 8:22–30. Na cava na vuna e tara kina vakarua na matana na tamata mataboko ko Jisu ena Nona vakabulai koya? Na lesoni cava ko vulica mai na italanoa koya?`

Na vola nei Maciu, Marika, Luke kei Joni eratou talanoataka eso na mataboko e a vakabulai ira ko Jisu. Ko Jisu e a vakabula e dua na tamata mataboko ena Mrika 8. Ena Marika 10:46–52, e a vakabula kina ko Jisu e dua na mataboko na yacana ko Patimeo. Ko Maciu e talanoataka e rua na mataboko (Maciu 20:29–34). Ko Joni 9 e talanoataka na Nona a vakabula ko Jisu e dua na tamata e sucu mataboko, sa qai tukuna ki vua na tamata mataboko oqo ko Jisu me laki tavoi enai silisili mai Sailoama.

Ia nai talanoa ena Marika 8 e duatani. Eda na raica nai talanoa oqo enai Vola nei Marika. Ko Jisu e vakabula talega na tamata mataboko enai talanoa oqo. Ia na cakacaka mana oqo sai koya duaduaga na cakacaka mana e cakava ko Jisu, e rua na kenai wasewase se na ka e caka kina. Ko Jisu e tara vakarua na matana na tamata oqo. Mevaka ni tiki tiko ni talanoa, e a tara talega na ligana na tamata oya ka kauti koya vakatikitiki mai loma ni koro.

Ia na cava na vuna e a tarai koya kina vakarua na tamata oya ko Jisu me vakabulai koya? Baleta beka ni sega soti sara ni kaukauwa ko Jisu? E a tarai koya vakarua na tamata oya ko Jisu me vakatavulica e dua na lesoni. Na cakacaka mana e veivakabulai sai koya na italanoa vakaiyaloyalo e bula. Ko Jisu e vakaraitaka tiko ki veikeda ni taura na gauna ki vua na tamata Lotu Vakarisito me tubu ena vuku vakayalo. Raica talega nai walewale ni volavola e vakayagataka ko Marika ena tikina oqo, (Marika 8–10). Ko Marika e tekivutaka ka tinia na tikina oqo enai talanoa ni Nona a vakabula ko Jisu e dua na tamata mataboko. Ena gauna e sa rai kina na matana na tamata mataboko, e sa vakaraitaka ki veikeda ko Jisu ni na vukei keda meda raica se kila na lesoni e vinakata tiko me vakatavulici keda talega kina.

Ko ira na qasenivuli era dauvinakata na vakatataro. Era vakayagataka na vakatataro me vukei ira na gonevuli mera kila e dua na ulutaga. Ena Marika 8, e tarogi ira kina na Nonai tokani ko Jisu se ko cei ko Koya. E sa bera vakadua ni taroga ko Jisu ki vei ira na taro oqo ena dua na gauna sa oti. Ko Pita nai matai ni tamata e sega ni curumi tevoro qai kaya ni ko Jisu na iVakabula. Ni oti na nona tukuna ko Pita na vosa oya, sa tekivu sara me vakamacalataka ko Jisu na Nona na laki mate ena kauveilatai.

Na cava na vuna e tukuna kina ko Jisu ki vei ira na Nona itokani me kakua ni tukuni ki vua e dua ni o Koya nai Vakabula? E sega beka ni veisaqasaqa nai vakaro oya ena Nona tekivutaka tiko na matanitu ni Kalou? Ena gauna nei Jisu, ko ira na tamata era namaka tu nai Vakabula me mai valuti ira na kai Roma ka vakasaurarataki ira mera biuti Isireli. E sega ni lako mai ko Jisu me vaka-koya. Oya na vuna e tukuna kina ki vei ira na Nona itokani mera kakua ni tukuna ki vua e dua se ko cei ko Koya.

`E tiko beka eso na gauna ena sega ni dodonu kina ki veikeda meda na kakua ni talanoataka kina eso na dina vakaivolatabu? Kevaka e io, na cava na vua e sega ni dodonu meda talanoataka kina? E vukei keda vakacava nai talanoa oqo me sauma na vakatataro oqo?`