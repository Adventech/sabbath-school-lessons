---
title:  Na Ulunivanua kei na Lewe Vuqa
date:   13/08/2024
---

`Wilika nai talanoa ena Marika 9:1–13. Na cava eratou a raica vata kei Jisu ena bogi ko Pita, Jemesa kei Joni?`

Ena Marika 9:1, e kaya kina ko Jisu ni so era tucake vata tu kei Koya era na sega ni mate era na raica mada na matanitu ni Kalou ena nonai serai totoka kece sara. E a yaco me ka dina na vosa ni yalayala nei Jisu ena vica ga na siga sa oti ena gauna a kauti Pita, Jemesa kei Joni kina ki na ulunivanua. E kea a vakamataliataki kina ko Jisu e matadratou. E serau ena iserau lumilumisa ni Matanitu ni Kalou.

Erau a lako sobu mai lomalagi ko Ilaija kei Mosese me veivosaki vata kei Jisu. E tukuna ki veikeda ko Luke ni ratou a veitalanoataka na ka ena yaco ki vei Jisu mai Jeruisalemi (Luke 9:30, 31). Nai serau nei Jisu ena ulunivanua e veisemati vata kei na kena sa roro tiko mai na Nona na laki mate ena kauveilatai (veidutaitaka vata kei na Marika 9:9). Ena gauna sa na mate kina ko Jisu ena kauveilatai, ko ira na Nonai tokani mera na qai vakananuma lesu nai serau lumilumisa nei Jisu ena dela ni ulunivanua. Na vakanananu oqo ena solia ki vei iratou na inuinui.

Ena mataka ni siga ka tarava eratou sa siro sobu mai na ulunivanua ko Jisu kei iratou na lewe tolu na Nona itokani. Eratou sa qai tarogi Jisu ko Pita. Jemesa kei Joni me baleta na vosa ni yalayala ni na lako mada mai e liu ko Ilaija. Ko ira na Jiu era namaka tiko me na basika mai liu ko Ilaija ni bera ni qai yaco mai na Mesaia (veidutaitaka vata kei na Malakai Malachi 4:5, 6). E a sauma ko Jisu ni sa lako oti mai ko Ilaija. E vosa tiko ko Jisu me baleti Joni na Dauveipapitaisotaki. Ko Ilaija nai vakatakarakara kewi Joni na Dauveipapitaisotaki. Era na vakamatei koya (Joni) ko ira na meca nei Jisu. Era vakamatei Jisu talega, ia ko Jisu e a tucake tale mai na mate ni oti e tolu na siga.

Ni otii ena bogi ni serau vakaiukuuku, eratou sa siro sobu tale kin a ruku ni ulunivanua ko Jisu kei iratou na Nonai tokani e lewe tolu. Ekea, ko ira na vo ni ciwa na itokani eratou sotava kina e dua na gonetagane e curumi tevoro tiko. Ia eratou sega ni vakaseva tani rawa na tevoro mai vua na gonetagane oya. Ena gauna e sa yaco mai kina ko Jisu ki na ruku ni ulunivanua, era a cici kece yani mera veitavaki kei Koya. Sa kila sara ko Jisu ni tevoro e curumi koya tiko na gonetagane oya. E a tukuna yani ki vei Jisu na tama no gone, “Kevaka ko ni sa rawata e dua na ka, mo ni lomani keirau mai, ka vukei keirau” (Marika 9:22,).

Ena gauna vata ga oya e vakila sara ko Jisu na nona vakatitiqa na tamata oya. Nai sau ni taro ni Turaga ena rawa ni volai vakaoqo: “na cava nai balebale ni nomu kaya, “kevaka Au rawa?’ ” (Marika 9:23). Na taro nei Jisu e vukea na tama ni gone me kila ni sega walega ni gone e tiko ki vua na leqa. Na tama ni gone e tiko talega vua na leqa. Na nona leqa na vakatitiqa. Na nona vakatitiqa ena rawa ni vakavuna na nona sega ni vakabulai na luvena. “Sa qai tabalaka vakasauri na domona na tama ni gone, ka kaya, ia ka vakawai na matana, Kemuni na Turaga, au sa vakabauta; vukea na noqu tawa-vakabauta” (Marika 9:24,). Sa qai vakabulai koya na gonetagane ko Jisu.