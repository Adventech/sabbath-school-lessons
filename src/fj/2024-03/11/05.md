---
title:  Drotani Mai Vei Jisu
date:   11/09/2024
---

`Wilika na Marika 14:43–52. Na cava na ka e yaco ena veitikina oqo e rui bibi ki nai nakinaki ni Kalou me vakabulai keda?`

Eda na kidroa beka ni dua vei ira na itokani voleka sara nei Jisu e qai volitaki Koya ki vei ira na Nona meca. Ko Marika e sega ni solia ki veikeda e levu sara nai tukutuku me baleta na vuna e yaco kina ki vei Jutasa me vukitani mai vei Jisu. Ia ko Ellen G. White e vola, “E rui kaukauwa sara ki vei Jutasa na nona lomana nai lavo. Ia e se sega sara ni kaukauwa ki vua na ca ena gauna e liu me cakava kina na ka e sa qai kitaka ena gauna oqo. E vakatara tikoga na nona lomana nai lavo me vakatulewataka na nona bula me yacova na gauna e sa vakatulewataki koya vakadua nai lavo. Na nona lomana nai lavo e kaukauwa vakalevu mai na nona loloma ki vei Jisu. Sa yaco ko Jutasa me bobula ki nai lavo kei na bobula oqo e sa laki vakavuna me soli koya ki vei Setani me cakava nai valavala ca cava ga e vinakata ko Setani me cakava.”—Ellen G. White, _The Desire of Ages_, page 716.

Nai valavala ca nei Jutasa e yaco me ca vakalevu sara baleta ni a tovolea me vunitaka ena nona vakaveiwekanitaki koya. E kaya ki vei ira na lewe vuqa ni o koya ga ena reguca sai koya oya e dodonu mera na vesuka.

Era sa vesuki Jisu na lewe vuqa. Sa tekivu na tiko yavavala. E dua sa dreta mai e dua nai seleiwau. Na Joni 18:10, 11 e kaya ni a cakava na ka koya ko Pita. E a musuka tani na daligai koya na nona dauveiqaravi na bete levu se liuliu levu ni lotu. Sa qai vosa ko Jisu ki vei ira na ilawalawa oya. E sa qai vunauci ira ena nodra cakava vakavuni na ka era rerevaka mera cakava ena matanavotu ena gauna e vakatavulici iira tiko kina ena vale ni soro. Ia e sa qai kaya ko Jisu na veika e a vosa ni yalayalataka tu na Kalou me baleti Koya ena Veiyalayalati Makawa ni sa dodonu me na yaco vaka-kina. Eda sa raica ni nakinaki ni Kalou e yaco ena gauna vata ga e cakacaka tiko kina na tamata ivalavala ca me vakarusai Jisu.

Era a drotani kece na itokani nei Jisu, okati kina ko Pita. Ia e qai lesu tale mai ko Pita ka mai vakamuri Jisu voli. Vakalailai ga, sa sotava ko Pita na leqa. Eda wilika tale tikoga ena Marika 14:51, 52 me baleta e dua na gonetagane e a muri Jisu tale tikoga. Ko Maciu, Luke, kei Joni eratou sega ni vola e dua na ka me baleti koya na gonetagane oqo ena nodratou duivola. Eso na tamata era nanuma ni cauravou oqo ko Marika. Ia e sega na kenai vakadinadina. Na ka e veivakidroataki kina ni a dro luvaiwale na cauravou ni sega nai sulu e yagona. Na cauravou oqo e sega ni biuta tu na veika kece me muri Jisu. Na cauravou e biuta na veika kece me drotani mai vei Jisu.

`Vakasamataka na ka e vola ko Ellen G. White me baleti Jutasa. Ko Jutasa e bobula ni dua nai valavala ca. Nai valavala ca e dua oya e vakavuna me volitaki Jisu kina ki vei ira na Nona meca. Na cava e dodonu me tukuna ki veikeda nai talanoa oqo me baleta na vuna e dodonu kina ki veikeda meda cata nai valavala ca ka qaqa ena ivalu ena vuku ni kaukauwa nei Jisu?`