---
title:  Na Kanavata ni Lako Sivia
date:   09/09/2024
---

`Wilika na Marika 14:22–31 kei na Lako Yani 24:8. Na cava nai balebale ni talanoa ena Marika ki vei ira na Lotu Vakarisito kei na nodra vakabauta?`

Na Marika 4:12 e kaya ni talanoa oqo e yaco tiko ena imatai ni siga ni kena solevutaki na kana madrai sega ni vakaleveni. Ena siga oqo, e vakamatei kina na lami ni Lako Sivia (wilika na Lako Yani 12). Na kana ni lako sivia e vakayacori ena yakavi ni Siga Lotulevu.

Enai otioti ni Kanavata ni Lako Sivia, sa tekivutaka kina ko Jisu e dua na solevu vou vata kei iratou na Nona itokani: oya na Vakayakavi ni Turaga. Na Vakayakavi ni Turaga e veisemati vata na nodra solevu ni Kanavata ni Lako Sivia na Jiu kei na nodra sa biubiu mai Ijipita na Isireli. Ena gauna era sa biuti Ijipita mai kina na Isireli, era sa yaco mera sa Nona tamata digitaki na Kalou mai Sainiai. Mai kea sa cakava kina na Kalou vata kei ira na Nona tamata e dua na veidinadinati. Ena Lako Yani 24:8, e a kureitaka kina ko Mosese ki vei ira na tamata na dra ni manumanu me isoro. Kaya ko Mosese, “Raica, na dra ni veiyalayalati, sa ia vei kemudou e na vosa kecega oqo ko Jiova” (Lako Yani 24:8).

Ena gauna ni Kanavata, e sega ni vakayagataka ko Jisu na lami mai na kakana ni Lako Sivia. Na cava na vuna? Baleta ni ko Jisu na Lami ni Kalou (veidutaitaka vata kei na Joni 1: 29). Na madrai na ivakatakarakara ni yagoi Jisu. Na Veiyalayalati Vou (veidutaitaka vata kei na Jeremaia 31:31–34) e caka vata kei na dra nei Jisu. Na bilo e sai vakatakarakara ni Nona dra. Ko Jisu e kaya, “Sa noqu dra oqo ni veiyalayalati vou, sa liviraki e na vukudra e lewe vuqa” (Marika 14:24).

Oti sa qai kacivaka ko Jisu ni ko ira kece na Nona itokani era na biuti Koya. Ko Jisu e vakayagataka na vosa ena Sakaraia 13:7. Na tikina oqo e tukuna ena gauna e sa lauti koya kina nai vakatawa nai seleiwau, era na veiseyaki na sipi. Ko Jisu na Vakatawa. Ko ira na Nonai tokani sai ira na sipi. Nai tukutuku nei Jisu e vakararawataki ira na Nona itokani. Sa qai tukuna ki vei ira ko Jisu na veivosa me na kauta mai vei iratou nai nuinui. E yalataka ki vei ira na Nona itokani ni na yadra tale mai na mate. Oti e sa na qai lako vata kei ira na Nona itokani ki Kaleli. E muri, e sa qai rairai mai e dua na agilosi mevaka e dua na gonetagane e wawa koto enai bulubulu lala nei Jisu. Na agilosi oqo e mai wasea sara na vosa ni yalayala, ena Marika 16:7, ki vei iratou na yalewa eratou a lako ki na bulubulu meratou laki walia na yagoi Jisu. Sai koya oya na vuna e sa rui ka bibi kina na vosa ni yalayala oqo.

Enai otioti ni Kana vata, sa dredre sara ki vei iratou na Nona itokani meratou ciqoma na vosa nei Jisu. Ko Pita e kaya ki vei ira kece kevaka era sa biuti Jisu, o koya e na yalodina tikoga ki vei Jisu. Sa qai kaya ko Jisu ki vei Pita ni bera ni tagi vakatolu na toa, ena kaya kina ni sega vakadua ni bau kilai Koya.

`Ko a sa bau yalataka oti ki Vua na Kalou e dua na ka, oti ko a qai voroka na nomu vosa ni yalayala? Na cava ko vulica mai kina?`