---
title:  Nai Talanoa era na Nanuma Tikoga na Tamata Kece me Tawa Mudu
date:   08/09/2024
---

`Wilika na Marika 14:1–11. Nai talanoa e rua cava eda wilika ena veitikina oqo? E rau veisemati vakacava na italanoa e rua oqo?`

E tukuna ko Marika 14: 1 ni se vo tiko e rua na siga ni Kanavata ni Lako Sivia. Era sa bose ko ira na Farisi ena bogi ni siga Tusiti se Vukelulu ena macawa vata ga oya. Sa tiko na nodra inakinaki mera sa na vakamatei Jisu. Ia era vakasaqara tiko e dua na gaunisala me na vakavotukanataki kina na nodra inakinaki. Era sa qai ciqoma e dua na veivuke mai vua e dua na tamata era sega sara tu ga ni namaka me na vukei ira: oya ko Jutasa.

Na Marika 14:1–11 e semata nai nakinaki me vakamatei ko Jisu vata kei nai talanoa ni yalewa a sova na Waiwai sau levu duadua ki na ului Jisu. Enai talanoa ruarua oqo, eda raica kina na nona vakaraitaka na yalewa oqo na nona loloma ki vei Jsu kei koya na itokani nei Jisu e a volitaki Koya ki vei ira na Nona meca. E sega ni tukuni na yacana na yalewa oqo. E tukuni ga na yaca i Jutacsa ka ni o koya e dua vei ira na itokani nei Jisu. Na yalewa oqo e sauma na Waiwai boi vinaka oqo ena dua nai sau levu sara me nona ka ni loloma. Ko Marika e tukuna ki veikeda nai sau ni Waiwai boi vinaka oya. Ko Jutasa e volitaki Jisu ena kena yalataki nai lavo.

Ko Marika e sega ni tukuna ki veikeda na vuna e sova kina na yalewa oya na waiwai boi vinaka duadua ki na ului Jisu. Era kurabui ka ra cudruvi koya na yalewa oqo ko ira na vulagi era tiko ena solevu. Era nanuma ni vakamaumau ilavo ena gauna e sova kina na waiwai boi vinaka oqo ki vei Jisu. Nai sau ni Waiwai e tautauvata kei nai sau ni dua na tamata cakacaka ena loma ni dua na yabaki. Ia ko Jisu e vakacaucautaka na nonai loloma na yalewa oqo. E sa qai yalataka ko Jisu ni kenai talanoa na yalewa oqo ena daunanumi tu ga ena veivanua kecega era vunautaka kina na tamata nai tukutuku vinaka. Ko Maciu, Luke kei Joni eratou vola talega nai talanoa ni yalewa oqo ena nodratou duivola me baleta na Bula nei Jisu.

Ko Maciu, Luke, kei Joni eratou nanumi Jutasa talega ena ca ni ka e a cakava. Ko Marika e kaya ni ko Jutasa e volitaki Jisu baleta ni o koya e tamata kocokoco ka daulomana nai lavo. Nai Vola nei Joni e tukuna vakamatata ki veikeda ni nona volitaki Jisu ko Jutasa, baleta o koya e daubutako (Joni 12:4–6).

Ko Marika e vakayagataka tiko na vosa, ‘vinaka,’ ena veigaunisala duidui me vukei keda kina meda kila nai naki e rua, e tiko ena italanoa oqo. Ena Marika 14:6, e kaya ko Jisu ki vua na yalewa oya ni sa cakava e dua na cakacaka vinaka se totoka. Oti sa qai tukuna ki vei ira na Nona itokani ni rawa ki vei ira mera cakava na cakacaka vinaka ki vua e dua e dravudravua ena dua ga na gauna sa rawa (Marika 14:7), ia ko Jisu e sega ni dau tiko vata voli ga kei ira me ra dokai Koya. Ena Marika 14:9, e kaya kina ko Jisu ni solisoli ni loloma ni yalewa oqo ena tiki tu ni Tukutuku Vinaka era na wase ana tamata me baleti Koya. Ena Marika 14:11, ko Jutasa e vakasaqara na gauna vinaka me volitaki Jisu kina ki vei ira na Nona meca. Na nodra inakinaki ca na meca ena nodra nakita mera na vakamatei Jisu e yaco me tiki talega ni Tukutuku Vinaka me baleti Jisu. Na nodra inakinaki mera vakamatei Jisu ena veivuke walega ki na inakinaki ni Kalou me solia na Luvena me vakabulai ira na tamata ivalavala ca.