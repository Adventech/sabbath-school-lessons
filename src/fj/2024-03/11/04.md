---
title:  Kecisemani
date:   10/09/2024
---

`Wilika na Marika 14:32–42. Na cava na ka e masulaka ko Jisu ena Were ko Kecisemani? E sauma vakacava na Kalou na masu nei Jisu?`

Eratou a lako takosova na bucabuca ko Kitironi ko Jisu kei iratou na Nona tisaipeli ena nodratou ilakolako ki na were ena Ulunivanua ni Veiolive. E dua na ulunivanua cecere. Na yacana ko Kecisemani, e kenai balebale na iloba ni waiwai. Na iloba ni Waiwai e dua na misini e lobakatani na waiwai mai na vua ni vaini. Na yaca oqo e vakaraitaka ni a dua na iloba ni waiwai mai na vua ni vaini a tiko voleka ga e kea. Ia sa sega ni dua e qai kila na vanua e tiko kina na iloba ni Waiwai oya. Oya ena vuku ni nodra sa musulaka na kau kece ena Ulunivanua ni Veiolive ko ira na kai Roma ena gauna era a kaba vakaivalu kina ki Jeruisalemi ena A.D 70.

E a biuti ira tiko e lewe levu na Nona tisaipeli ena matamata ni ki na were. Oti sa qai lako ko Jisu vata kei iratou ko Pita, Jemesa kei Joni. Vakallailai na nodratou sa lako tiko e sa qai biuti iratou na lewe tolu na tisaipeli ko Jisu ka lako duadua. Ko Marika e vakaraitaka ki veikeda ni ko Jisu e sa rui galili vakalevu ka tu duadua ni vakarau tiko me sotava na rarawa ena vuku ni noda ivalavala ca.

Sa masu ko Jisu ki Vua na Kalou me kauta tani vei Koya na Nona rarawa; ia me vaka ga na inaki nei Tamana me baleti Luvena (Marika 14:36). Ko Jisu e vakayagataka na vosa vaka-Ameraiki, “Apa” o koya e vola ko Marika “Tamaqu.” E sega ni balebale ni Apa “tata,” me vaka era vakatavuvulitaka tiko e so na tamata. Na vosa “Tata” vaka-Ameraiki na “abi.” Na gone e vakayagataka na yaca oqo ki vei tamana. (Wilika na Raymond E. Brown, The Death of the Messiah, Anchor Bible Reference Library [New York: Doubleday, 1994], volume 1, pages 172, 173.) Ia na vosa “Apa” e vakaibalebaletaki ki na dua na veiwekani vakamatavuvale e veivolekati sara, oya e vakaraitaka na Nona vinakata na Kalou me vakaveivolekatitaki Koya sara ki lomada.

E masu ko Jisu ki Vua na Kalou me kauta tani mai Vua na Nona rarawa. Ia e soli Koya ena talairawarawa ki na inakinaki ni Kalou ena vukuna (veidutaitaka vata kei na masu ni Turaga ena Maciu 6:10). Eda na qai raica ni sau ni taro ni Kalou ki na masu nei Jisu e “Sega.” Na Kalou ena sega ni kauta tani na veika rarawa e dodonu me sotava ko Jisu. Na cava na vuna? Baleta ni sa dodonu ki vei Jisu me sotava na rarawa ena vukuda me vakabulai keda kina. Ena sega ni rawa meda vakabulai ena dua tani tale na sala.

Eda marau ni tiko e dua na noda itokani e tokoni keda ena veigauna dredre. Ena Filipai 4:13, e vosa tiko ko Paula me baleta na gaunisala e yaco kina ko Jisu “me dua e solia ki vei au na kaukauwa au gadreva me’u cakava kina na ka e dodonu me’u cakava.” Oti sa qai tukuna ko Paula ki vei ira na nona itokani, “Ia dou sa caka vinaka, ni dou sa solia na ka eso niu sa vakararawataki (tikina 14). Ko Jisu a gadreva na veivuke mai Kecisemani. Vakatolu a lako mai ki vei iratou na Nona itokani me vukei ka vakacegui. Vakatolu eratou moce tu. E muri sa qai vakayadrati iratou ko Jisu meratou lako ki na Nona veilewai. Sa vakarau tu ko Jisu; ko iratou na Nona itokani e sega.