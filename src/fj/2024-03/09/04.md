---
title:  Ko Cei e Tukuna ni Ko na Rawa ni Cakava na ka Oya?
date:   27/08/2024
---

`Wilika na italanoa ena Marika 11:27–33. Na cava na ka era kaya na Farisi ki vei Jisu? E sauma vakacava ko Jisu?`

Ena siga ka tarava ni oti na Nona vakasavasavataka na vale ni soro ko Jisu era sotavi Koya sara ko ira nai liuliu ni lotu e tautuba ni vale ni soro. Era tarogi Koya se cava na vuna e vakasevi ira kina na volitaki manumanu tiko ena siga sa oti. Era sega soti sara nira gadreva nai sau ni taro ko ira na Farisi. Era vinakata ga mera coriti Koya ena nodra taro. Kevaka ena tukuna ko Jisu ni tukuna ki Vua na Kalou me vakasevi ira tani na volivolitaki, era na qai kaya na Farisi ni o Koya na matai mai na dua tani tale na matanitu. Kevaka ena kaya ko Jisu ni tiko Vua na vuna e vakatalai ira tani kina na volivolitaki tiko, era na kaya na Farisi ni sa lialia.

E sa raica tu ko Jisu na nodra vinakata mera coriti Koya. E tukuna ni na sauma na nodra taro kevaka era na sauma na Nona taro. Sa qai tarogi ira na Farisi ko Jisu ka kaya, e lako mai vei ko Joni na Dauveipapitaisotaki, mai Vua na Kalou se mai vei ira na tamata. Ena gauna vata ga oya era sa vakila na Farisi ni sa coriti ira tale ko Jisu. Kevaka era na kaya ni lako mai Vua na Kalou, ko Jisu ena kaya; “Na cava na vuna dou sega ni vakabauti Joni kina?” Era rere na Farisi mera tukuna ni cakacaka nei Joni e sega ni mai Vua na Kalou. Kevaka era na kaya oya era na cudru ko ira na tamata baleta nira lomani Joni. Era sa lasu na Farisi ena nodra tukuna nira sega ni kila. Ena gauna oqo sa sega ni via sauma na nodra vakatataro ko Jisu.

`Wilika nai talanoa ena Marika 12:1–12. Na cava e tukuna ko Jisu ki vei ira na Farisi ni oti na Nona sega ni via sauma na nodra vakatataro? Na cava nai balebale ni Nona vosa vakatautauvata?`

Ko Jisu e talanoataka e dua na vosa vakatautauvata me baleta e dua na were ni vaini, na kenai taukei, kei ira na tamata cakacaka era lisitaka na vanua. Nai talanoa e talanoataka ko Jisu e via tautauvata ga kei na vosa vakatautauvata ni were ni vaini ena Aisea 5. Enai talanoa ena Aisea 5, na Kalou e beitaki ira na Isireli ena nodra sa sega ni lomani Koya ka talairawarawa ki Vua. Ko ira kece era rogona na vosa vakatautauvata nei Jisu era na kila na kena veisemati vata kei na vosa vakatautauvata ena Aisea.

Ena vosa vakatautauvata nei Jisu, ko ira na tamata cakacaka era sega ni solia na vuata mai na were ki vua na itaukei ni were. Ko ira na tamata cakacaka era mokulaki ira na nona dauveiqaravi na itaukei ni were ka vakamatei ira. E muri nai taukei ni were e sa qai tala na luvena sa daulomana. Ka namaki ira na tamata cakacaka nira na dokai koya na luvena. Ia e sega. Era nanuma na tamata cakacaka kevaka era na vakamatea na luvena gonetagane sa na nodra na were ni vaini. Oqo e dua na vakanananu lialia. Sa rauta vakavinaka na itotogi e tau ki vei ira na tamata cakacaka

E vakayagataka nai talanoa oqo ko Jisu me vakasalataki ira na Farisi. Kevaka era na vakamatei Koya, na Kalou ena vakaitotogitaki ira.