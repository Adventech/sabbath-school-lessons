---
title:  Bula Me Vakataki Jisu
date:   25/08/2024
---

`Wilika na Marika 11:1–11 kei na Sakaraia 9:9, 10. Na cava era tukuna tiko na veitikina oqo?`

Veimama ni talanoa oqo e sa baleta tiko na Nona a talai rau kina e lewe rua na Nonai tokani ko Jisu ki na dua na koro voleka merau laki kauta mai ki vei Koya e dua na asa me vodo kina ki Jeruisalemi. Na cava na vuna e vakayagataka kina ko Marika e vuqa na gauna ena nona talanoataka na ka me baleta na asa?

Nai sau ni taro oya e rua tiko na kenai wasewase. Matai nai talanoa oqo e vakaraitaka ki veikeda ni ko Jisu e dua na parofita kaukauwa se dua na daukauitukutuku e duatani duadua. Karua, na Nona lako mai ko Jisu ki Jeruisalemi e tiki tiko ni Nonai tuvatuva na Kalou. Ena rawa nida wilika nai tuvatuva oqo ena Sakaraia 9: 9, 10. Na Sakaraia 9:9, 10 e vosa tiko me baleta na tui ena vodoka e dua na asa ki Jeruisalemi. Na veitikina oqo ena vukei keda meda vakananuma na gauna a curu yani kina ki Jeruisaleni ko Solomoni ena asa talega (1 Tui 1:32–48). Ena gauna koya ko Atonaija, na taci Solomoni, e a tovolea me taura vakaukauwa nai tikotiko vakatui me nona. Ia ko Tevita e sa vakaroti ira na tamata mera sa buli Solomoni sara me tui.

“500 na yabaki ni bera ni qai sucu ko Jisu, e sa tukuna oti tu mai ko Sakaraia na lako ni Tui ki Jeruisalemi. Nai tukutuku oqo e sa vakarau me na vakavotukanataki ena gauna oqo. E sa balavu na Nona sega tu ni vinakata ko Jisu me ra vakarokorokotaki Koya na tamata mevaka e dua na tui. Ia ena gauna oqo e sa lako mai kina ki Jeruisalemi mevaka na Tui ka a yalataki . Sai Koya ena dabe enai dabedabe vakatui nei Tevita”—Ellen G. White, _The Desire of Ages_, page 569.

Ko Jeruisalemi e tara toka ena veiulunivanua e rauta ni 2,400 na fiti (740 na mita) na kena balavu. Ena gauna nei Jisu, e rauta ni ra lewe 40,000 ki na 50,000 na tamata era vakaitikotiko ena korolevu. Ia era lewe levu era lako mai ki Jeruisalemi mera mai marautaka na Kanavata ni lako sivia. Na korolevu e rauta ni 250 na eka na kena raba. Na vale ni soro ena ulunivanua e taura e 37 na eka mai na 250 na eka. Na totoka ni vale tabu e tiki tiko ni dua na ka bibi ena korolevu ko Jeruisalemi.

E a curu ki Jeruisalemi ko Jisu mai na Tokalau. E a vodo sobu mai na Ulunivanua ni Veiolive Ka rairai curu yani ena Matamata Koula ka lako cake ki vale ni soro. Ko ira kece ena loma ni korolevu era malaude ena vuku ni Nona lako mai ko Jisu. E dua nai kumukumu levu era muri Jisu ka kailavaka “Osana.” Na ibalebale taumada ni vosa oqo “veivakabulai rawa oqo.” E muri era sa qai vakayagataka na tamata me kenai balebale “vakacaucau ki Vua na Kalou”

Na gauna ni kena maroroi na veika vuni e sa oti. Ko Jisu e sa curu ki Jeruisalemi ena gauna oqo ena dua na gaunisala me vakaraitaka kina ki vei ira na tamata kece ni o Koya na Tui. E a curu ki vale ni soro ko Jisu ka lesu tale baleta ni sa berabera na gauna. Oti sa qai lako ko Jisiu kei ira na Nonai tokani e tini karua ki Pecani. Na marautaki ni siga oya e mai cava ni sa biuta na korolevu ko Jisu. Ia ni mataka ena duidui.