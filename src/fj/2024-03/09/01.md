---
title:  Na Duiyaloyalo e Jeruisalemi
date:   24/08/2024
---

### Wilika ena Macawa Oqo
Marika 11:1–11; Sakaraia 9:9, 10; Marika 11:12–26; Marika 11:27–33; Marika 12:13–27; Marika 12:28–34.

> <p>Wiligusu</p>
> “Ia ni dou sa tu me masu, kakua ni cudruvi koya sa cala vei kemudou; me kakua talega ni cudruvi kemudou e na vuku ni nomudoui valavala ca na Tamamudou sa tiko mai lomalagi” (Marika 11:25).

Ko Marika e vola e lima na duidui ena kedra maliwa ko Jisu kei ira na Farisi ena Marika 2 kei 3 (wilika na lesoni tolu 3). Ena lesoni ni macawa oqo e veisaqasaqa kina vakaono ko Jisu vata kei ira na Farisi ena gauna e yaco yani kina ki Jeruisalemi. Nai matai ni lima na duidui e yaco enai tekitekivu ni cakacaka nei Jisu e vuravura. Na duidui kece e vakatavulica ki veikeda na veilesoni bibi me baleta na bula ni tamata Lotu Vakarisito.

Era lako mai na Farisi mera mai veiba ka veivala vata kei Jisu. Ia era sega ni qaqa. Ena macawa oqo eda na vulica kina na cava na vuna era saqata kina na Kalou ko ira na tamata. Eda na vulica talega na cava era na rawa ni cakava na tamata Lotu Vakarisito me vukea na kena vakagalalataki na vakanananu oqo ena lomadra na tamata era tawasei ira tani tiko mai Vua na Kalou. Na veika era lako curuma kei na veivakanananu vakaoqo e tarovi ira na tamata mera muri Jisu.

Ena Marika 11, e lako kina ki Jeruisalemi ko Jisu me laki tiko ena soqoni ni Kanavata ni lako sivia, o koya e yaco tiko ena maliwa ni otioti ni vula ko Maji kei na itekitekivu ni Epereli. Na Marika 11–16 e tukuna ki veikeda na italanoa me baleta na gauna oya. Nai matai ni tini na wase ni Marika e tara tiko yani na 3 ½ na yabaki ni bula nei Jisu. Ia nai otioti ni ono na wase e tara tikoga yani e sivita ga vakalailai e dua na macawa, ena nona vakayagataka tiko ko Marika e vuqa na gauna e volavola tiko kina me baleta na bula nei Jisu baleta ni vinakati keda meda kila ni gauna oqo e rui bibi.