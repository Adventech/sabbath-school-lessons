---
title:  Na Vunikau Mate kei na Vakasavasavataki ni Vale ni Soro
date:   26/08/2024
---

`Wilika nai talanoa ena Marika 11:12–26. Na cava na ka e a yaco enai talanoa oqo? Na lesoni cava e vakatavulica ki veikeda na vunikau mate?`

Ena mataka, enai lakolako mai Pecani ki Jeruisalemi, a sa via kana ko Jisu. E rauta tiko ni 2 na maile na kedrau veiyawaki ko Pecani kei Jeruisalemi. E a raica sara ko Jisu e dua na vu ni lolo ni vakadrauna vinaka tu. E a lako sara me laki betika mai eso na vuana. E sega laki butako ko Jisu. Na lawa ena veiyalayalati Makawa e vakatarai ira na via kana mera kania na kakana se kania na vuata mai na nodra were na kai nona (Vunau ni Soro 19: 9; Vunau ni Soro 23:22; Vakarua 23:25). Ia e raica ko Jisu na vu ni lolo oya ni sega kina na vuana. Sa qai tukuna ki na vu ni kau, “Me kakua na tamata e kania na vuamu ka sega ni mudu” (Marika 11:14). Eda na nanuma beka ni ka e cakava ko Jisu kei na Nona vosa e nai talanoa oqo e sakasaka. Ia na ka e yaco ka tarava e veivakurabuitaki sara vakalevu.

Nai karua ni tiki ni talanoa e rairai yaco tiko ena Rara ni kai Matanitu ki Sau. Ko ira na kai Matanitu ki Sau era sega ni Jiu. Na Rara e dua na vanua e veisemati vata kei na vale ni soro e vakatarai ki vei ira na kai Matanitu ki Sau mera curu kina. Ko ira na tamata era volia ka volitaka na manumanu me isoro eke. Ko Kaiafa na nodra iliuliu cecere na Jiu, e vakatara vakalawa na volivoli kei na volitaki manumanu ena tiki ni vale ni soro oqo. Sa qai vakasevi ira tani na volivolitaki tiko ena rara ni vale ni soro ko Jisu me rawa kina ki vei ira na tamata mera sokalou ena vakanomodi. Na ka e cakava ko Jisu e vakavuna mera cudru vakalevu kina na tamata era dauqarava tiko na vale ni soro. Ko Jisu e kaya ni vale ni soro e nodra vale ni masu na tamata kecega (Aisea 56:7). Na tamata kece e okati kina ko ira era sega ni Jiu. E kaya ko Jisu ni ko ira na iliuliu era sa cakava na vale ni soro me tautauvata kei na nodra qara na daubutako (Jeremaia 7:11). Oti oya eratou sa biubiu sara ko Jisu kei iratou na Nonai lawalawa (Marika 11:19).

Ena mataka ni siga ka tarava, e a lesu tale ko Jisu ki na korolevu kei iratou na Nona itokani (Marika 11:20–26). Ena nodratou ilakolako ki kea, eratou a kidroa na Nonai tokani ena nodratou sa raica ni sa mate tu na vunikau me yaco sara ni wakana. Sa qai vakamacalataka ko Jisu na ka e yaco ki na vunikau. E vakayagataka nai vakaraitaki ni vunikau me vakatavulica ki vei ira na Nonai tokani e dua na lesoni bibi me baleta na masu kei na veivosoti.

Enai talanoa ni vu ni lolo e vosa vakatautauvata ni vale ni soro. Ko bau raica ni ko Jisu e vatonaka na vunikau ia e vakasavasavataka na vale ni soro? Nai talanoa ruarua oqo me baleta na vu ni lolo kei na vakasavasavataki ni vale ni soro e rua na italanoa veisemati ena Vola nei Marika. Ena gauna oqo era sa nakita kina ko ira na Farisi mera sa vakamatei Jisu. Ena gauna sa mate kina ko Jisu ena kauveilatai, na manumanu me isoro ena vale ni soro sa sega na kena yaga.

`Na cava na ka ena nomu bula ko gadrevi Jisu kina me vakasavasavataka? E yaco vakacava na veivakasavasavataki oqo?`