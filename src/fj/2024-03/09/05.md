---
title:  Na ka eda Dinautaki ki Vua na Kalou Kei na Tamata
date:   28/08/2024
---

`Wilika nai talanoa ena Marika 12:13–17. Na cava na ka e yaco tiko enai talanoa oqo? Na dina vakaivolatabu cava e vakatavuvulitaka tiko eke ko Jisu?`

Era vinakata tiko na Farisi mera coriti Jisu tale. Era vinakata mera beitaki Koya ki vua na kovana ni matanitu ko Roma se ki vei ira na tamata. Era tovolea mera tekivutaka e dua na tiko yavavala vata kei Jisu, ena nodra taroga e dua na taro me baleta na saumi vakacavacava. Ena gauna nei Jisu, na sega ni saumi vakacavacava, e sa dua tiko na cala bibi ena matanitu ko Roma.

Sauma ko Jisu ena Nona kaya, solia ki vua na tui na ka sa nona na tui ka solia ki Vua na Kalou na ka sa Nona na Kalou. Nai sau ni taro oya e vakabulai Jisu mai na icori oya. Na Nonai sau ni taro e vakatavulica e dua na lesoni bibi. Sa noda itavi meda saumi vakacavacava ka rokova na noda matanitu. Ko Jisu e kaya ni ko ira na Jiu era tiko ena ruku ni veimaroroi ni matanitu ko Roma. Sa dodonu kina ki vei ira mera sauma na ka era dinautaka tiko ki na matanitu. Me yacova sara na gauna e sa na sega ni taroga kina ki vei ira na matanitu e dua na ka ni voroki na ivunau ni Kalou, sa dodonu ki vei ira na tamata mera tokona na matanitu. Sa dodonu mera bula na tamata ena vakacegu ka talairawarawa ki na lawa ni vanua. Ena gauna vata ga oya sa dodonu ki vei ira na tamata mera vakaliuca tiko na Kalou me liu”—Ellen G. White, _The Desire of Ages_, page 602, adapted.

Ena Marika 12:18-27, Era tarogi Jisu kina eso nai tokani nei Setoki me baleta na tucake tale mai na mate. Na tucake tale sai koya na gauna ena vakayadrati ira tale kina na tamata na Kalou mai na mate ena gauna sa na lako mai kina ko Jisu. Ko ira na Vunivola (Sadducees) e dua nai kumukumu liuliu ni lotu nodra na Jiu era sega ni vakabauta na tucake tale mai na mate. Era tukuna ki vei Jisu e dua nai talanoa me baleta e lewe vitu na veitacini kei na dua na marama yalewa. Na lawa nei Mosese e kaya kevaka e dua na tagane e mate ka sega na luvena tagane, e dua na tacina me vakawatitaki koya na yada. Kevaka e dua na gone e sucu ena okati me nona o koya sa mate (Vakarua 25:5–10). Me rawa kina ki vei ira na gone oya mera na taukena na qele nei koya sa mate.

Era a tarogi Jisu na Vunivola se na wati cei na yalewa ena gauna ni tucake tale mai na mate. E sauma ko Jisu na nodra vakatataro ena rua nai wasewase. Matai, e vosa me baleta na kaukauwa ni Kalou me vakayadrata na mate. Oti sa qai kaya ko Jisu ni na sega na vakawati mai lomalagi. Tarava, sa qai vakatavuvulitaka ko Jisu ni tucake tale mai na mate ena yaco. E tokona nai vakavuvuli oqo ko Jisu vata kei na Lako Yani 3:1–22. Ena veitikina oqo, e tukuna kina na Kalou ni o Koya na Kalou nei Eparama, Aisake, kei Jekope. E kaya ko Jisu ni balebale ni tikina oqo ni ko Eparaama, Aisake kei Jekope eratou na yadra tale mai na mate. Ena sega ni rawa me ratou na mate tu ga kevaka na Kalou e Kalou nei Eparama, Aisake kei Jekope.