---
title:  Na Vunau Bibi Duadua
date:   29/08/2024
---

`Wilika na Marika 12:28â€“34. Na taro bibi cava e taroga tiko na loya? Nai sau ni taro cava e solia ko Jisu?`

Enai Vola nei Marika era lewe levu sara na Farisi era sega ni duavata kei Jisu ka sega ni tokoni Koya. Ia eda kurabui ni dua vei ira nai liuliu e vakarogoca sara vakavinaka nai sau ni taro e solia ko Jisu ka taleitaka na ka e a rogoca. E tu vua na tamata oqo na yaloqaqa me veivosaki vata kei Jisu ena matadra na vo ni liuliu ni lotu. Ia e qai sega ni cakava oya.

E a tarogi Jisu na loya se vunau cava e bibi duadua. Nai sau ni taro nei Jisu e matata ka dodonu: E a cavuta na tikina mai na Vakarua 6:4, 5. Nai vunau bibi duadua oya mo lomana na Kalou ena lomamu taucoko, yalomu taucoko, kei na nomu kaukauwa kecega. E tukuna talega ko Jisu ki vua na loya nai karua ni vunau bibi duadua: ena gauna oqo, e cavuta kina ko Jisu e dua na tikina mai na Vunau ni Soro, e kaya tiko mo lomana na wekamu mevaka ko sa lomani iko (Vunau ni Soro 19:18).

Ena so na gauna era sa dauveinanuyaka tu na tamata na gaunisala cava sa rawa kina ki Vua na Kalou me vakaroti keda meda loloma. Nida sa kila na gauna e a volavola kina ko Mosese, sa na qai rawa kina nida kila vakavinaka na ivakaro e tiko ena Vunau ni Soro kei na Vakarua. Ko ira na tamata ena Veiyalayalati Makawa era sa daucakava se vola e dua na ivola ni veidinadinati vata kei ira na tamata tale eso. Nai balebale ni vosa loloma oya na noda vakaraitaka na noda yalodina ki Vua na Kalou ena ka eda na cakava kei na noda itovo.

Na loya e yalodina. E kila na ka e vakatavuvulitaka tiko ko Jisu, ka sa tukuna tiko. Sa na rawa nida raitayaloyalotaka ena noda vakasama na nodra matacudrucudru na vo ni Farisi tale eso, ni dua vei ira e sa duavata tiko kei Jisu. E sega tale ni dua e yaloqaqa me cakava oya. Sa qai tukuna ko Jisu ki vua na loya ni o koya sa sega sara ni yawa mai na matanitu ni Kalou. Ia taumada na loya ena gadrevi me kila se ko cei ko Jisu ka muri Koya.

`Eda na vulica vakacava meda lomani Jisu ka lomani ira na wekada mevaka na noda lomani keda vakataki keda? E vukei keda vakacava na kauveilatai me na cakava na ka ruarua oya?`