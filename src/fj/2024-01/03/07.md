---
title:  Kuri ni Vakasama
date:   19/01/2024
---

Wilika na Same 86: 5, 15; Ellen G. White, "God's Love for Man," pp. 9–15, in _Steps to Christ_. Ena gaunisala cava e yaco kina na dina ni loloma na Kalou me vukei au me’u kila vakavinaka na veivakamacala me baleti Koya na Kalou kei na ka e cakava ena Same?

Na vuli ena macawa oqo ena vakatabakidua tiko ki na so na ivakamacala bibi me baleta na Kalou kei na veika e cakava, o koya e yavutaki kina ko vuravura ka cakava me tudei ka taqomaka. Era kerekere tiko na daunisame ki Vua na Kalou, o Koya na Dauveibuli, na Tui, na Turaganilewa, nai Vakabula e a yalataki kei Koya e solia nai vunau. Nai tavi e vakaitavitaki Koya tiko kina na Kalou e vuravura e vakatakilai ena veiyaca eso e vakatokai kina na Kalou kei na Nonai tutu okati kina na Vakatawa (Same 23:1, Same 80:1), Uluvatu ni Bula (Same 95:1), kei Tamada (Same 68:5, Same 89:26). Sa na rawa nida taqomaki ka maroroi e vuravura, ena loma sara madaga ni dredre ena veivaluvaluti levu oqo, baleta ni Kalou e cecere ka yalodina vakaoti ki na veika kece e cakava ka tukuna. Dina ga ni veiulutaga vakaivolatabu oqo era sega ni taucoko, era vakatura na veisala eso e vakatakilai Koya kina na Kalou ena Same.

Nida tomana tiko na noda vulica na Same, e rui ka bibi me nanumi meda na wilika na Same ena rarama ni Nonai tovo ni loloma savu na Kalou kei na Nonai naki me vakabula ka vakavouia na vuravura. “Na levu ga ni noda vulica na itovo ni Kalou ena rarama ni kauveilatai, na levu ni noda raica na yalololoma, yalomalumalumu, kei na veivosoti e veiwaki vata kei na dodonu kei na dina, kei na matata ni noda na veidutaitaka na kena sega ni wiliki rawa na veivakadinadina ni loloma e vakaitamera kei na rarawa e veivakamaduataki e lako curuma e dua na tina e gadreva na yalololoma ena vuku ni luvena dautalaidredre"-Ellen G. White, _Steps to Christ_, p. 15. Ena Same, ena gauna sara madaga era sota-kaya kina na tamata na vakatulewa ni Kalou ena vuku ni nodra talaidredre, era kaci tikoga ki Vua na Kalou baleta nira kila ni cudru ni Kalou e vakagauna walega, ia na Nona yalololoma e tawa mudu (Same 103:8).

**Taro ni Veiwasei**:

`Na cava na vuna e sa rui ka bibi kina na noda kila na dina kei na veivaluvaluti levu ena noda vukei meda kila ni veitalia ga na veiliutaki kei na cecere ni Kalou, e se tiko ga na veilecayaki kei na rarawa ena noda vuravura? Na cava na vuna e rui veivukei sara kina vakalevu ki veikeda na veivaluvaluti levu?`

`Ena yaco vakacava na vakabauta na Kalou ni Dauveibuli me veisautaka na noda kilai keda kei na noda veiwekani vata kei na vo ni veika buli? Na cava na ka e yaco ni sa lako tani na tamata mai na dina oya (Same 106:35-42)?`

`Na cava e caka ena veimatakau ni veimatanitu ena gauna vakaivolatabu (Same 115:4-8)? Vakacava na matakau ena gauna oqo? Na cava na vuna e rui rerevaki kina ena noda lako vata tiko kei na Turaga?`

`Mera bula vakacava na tamata ni Kalou nira kila ni veilewai ni Kalou e tekivutaki vei ira na Nona tamata? E veilewaitaki ira vakacava na Nona tamata na Kalou ka cava vakacava?`