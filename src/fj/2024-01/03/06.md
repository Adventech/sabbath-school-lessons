---
title:  Na Nomui Tukutuku e Ka Dina
date:   18/01/2024
---

`Wilika na Same 19:7; Same 93:5; Same 119:165; Same 1:2, 6; Same 18:30; kei na Same 25:10. Na cava e dua na ka e tukuni tiko vei ira kece na tikina oqo?`

Na veiliutaki ni Turaga ena vuravura oqo me vaka ni o Koya na Dauveibuli, Tui, ka Turaganilewa e tiko na kenai vakaraitaki vakaivolatabu mei vakaidinadina ni Nona itukutuku. Na veitukutuku (vaka-Iperiu ‘edut, “vakaro,” “lawa”) e sa baleta tiko na veilawa kei na veivakaro o koya e liutaka tiko na bula vakayalo kei na nodra bula ni veimaliwai na Nona tamata (Lako Yani 32:15). Era ka dina (Same 93:5), e vakatakila na dei kei na tudei ni Nonai tikotiko vakaturaga na Kalou kei na vuravura e a bulia ka vakataudeitaka (Same 93:1, 2). Na vosa vaka-Iperiu o koya e vakadewataki me vaka na dina (na vosa vakavavalagi na emeni e kau mai na vosa oqo) e vakatakila na vakanananu ni vakabauti vakaoti, yalodina vakaoti, kei na dei vakaoti (2 Sam. 7:16, 1 V/gauna 17:23). Na Nonai vunau na Kalou e sega ni veiveisau ka tawa mudu.

Na Kalou e yalataka na dina ni Nona vosa ni yalayala kei na vakaro. Na yalodina ni Kalou e veitokoni ena kena vakadeitaki na Nona ivunau o koya ena sega ni veisautaki rawa, ka kerea na nodra veitokoni na tamata ena nodra vakabauta ka talairawarawa ki Vua na Kalou.

Ena gauna vata ga oya, na leqa ni vakatulewa e vuravura e vakavuna na kena sa vakayavalati na yavu kei vuravura (Same 18:7, Aisea 24:18–21). Nai vunau ni Kalou e vakarota na tamata ena sala ni bula savasava o koya ena rawa ni lako curuma na veilewai ni Kalou. Na yalosavasava, e sega ni dodonu me na vakayavalati, baleta ni yavutaki dei tu enai vunau ni Kalou, o koya e solia na veivakadeitaki kei na veimaroroi, ka sa tudei na lomadra Vua na Turaga (Same 112:1, 6, 7). E sega ni dua na ka ena vakavuna na nodra tarabe ko ira era maroroya tiko nai vunau ni Kalou (Same 119:165), o koya e vakatakila na veimaroroi kei na veiliutaki ni Kalou ena bula (Same 1:2, 3, 6).

Na vosa ni Kalou e vakaraitaki ni vaka na cina ki na yavana na daunisame, ka maroroi koya mai na gasau vuni ni meca (Same 119:105, 110). Na vakacegu levu o koya era sa marautaka tiko ko ira era lomana na vunau ni Kalou (Same 119:165), e matata ni sega ni na qai yaco ni sa yali vakadua na veivakatovolei (Same 119:161). E ciqomi mai na noda tu enai serau ni Kalou kei na veiwekani vakaoti vata kei Koya.

`Na cava eso na sala me caka ena vukei iko kei na nomu bula mai na maroroi ni vunau ni Kalou kei na lawa kei nai tukutuku? E yasana kadua, na dredre cava ko sota-kaya ena nomu vakacacani ira?`