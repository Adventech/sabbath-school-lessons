---
title:  Na Kalou e Turaganilewa
date:   16/01/2024
---

`Wilika na Same 75. Na cava na vuna e tawayaga kina na dokadoka ni tamata ivalavala ca?`

Me vaka ni Tui cecere, e solia na lawa (Same 99:7) ka Turaganilewa talega (Same 98:9, Same 97:2). Nai valavala ca e sa dauvakacacana nai tuvatuva dodonu e sa yavutaka tu na Kalou e vuravura, ia na Turaga ena veilewaitaka na vuravura ka vakaotia na veiliutaki ni valavala ca (Same 75:8-10, Same 96:13).

Ena Same 75, e vica vata nai yaloyalo e tukuni tiko kina e vakamacalataka na kena na sega ni veisautaki na veivakarusai ena caka vei ira na tamata ivalavala ca. Nai yaloyalo ni bilo kei na waini damudamu (Same 75:8) e vakatakila na kaukauwa ni cudru ni Kalou (Jeremaia 25:15, Vakatakila 14:10). Na tamusuki laivi ni nodra ileu na ivalavala ca e sa vakaraitaka na icavacava ni nodra kaukauwa kei na vakatulewa, ia na nodrai leu na yalododonu ena vakacerecerei (Same 75:10). Sa lokuca oti tu na Kalou na kena gauna" (Same 75: 2) se na gauna lokuci ni Nona vakatulewa. Nai otioti ni Nona cakacaka ni veilewai e sa matata tu ni na qai laki yaco enai vakataotioti ni gauna (Same. 96:13, 1 Koronica 15:23-26).

Na Kalou e vakadikeva na loma ni tamata mevaka ni tiki ni Nona veilewai. Wilika na Same 14: 2. Na veivakananumi ni Vakatekivu 6: 5, 8. Na tikina ruarua oqo e vakaraitaka ni kena vakayacori na vakatulewa ni Kalou me baleti vuravura ena salamuria na Nona dikeva na nodra bula na tamata ka vakasaqara se ko cei mena vakabula. Na veilewai oqo e sa dauvakatokai me “veilewai vakatovolei” na gauna ena totaki ira kina na yalododonu na Kalou ka vakatulewataka na kedrai tinitini na tamata ivalavala ca.

Ena caka vakacava? Matai, na Kalou ena vakabulai ira tani mai na Nona tamata mai nai valavala ca (Same 97:10, Same 146:9) ka vakaiukuukutaki ira na yalomalumalumu ena bula (Same 149:4). Karua, era na vakarusai me tawa mudu ko ira era sega ni veivutuni (Same 97:3). Eso na Same era tukuna vakaserekali na tawayaga ni yaragi ni tamata vei Koya na Turaganilewa Cecere (Same 76:3–6). Na Kalou talega e Kalou dauveivosoti, dina ga ni dauvakatotogitaki ira na tamata ena vuku ni nodra caka cala (Ps. 99:8). Ko ira talega na tamata ni Kalou, ka sega walega ni ko ira na tamata ca, era na soli tukutuku ki Vua na Kalou (Same 50:4, Same 135:14).

Na same e tukuna na vakanananu vata ga o koya e cauraki tiko ena veitikina vakaivolatabu eso, ni veilewai ni Kalou e tekivu ki vei ira na tamata ni Kalou ka na qai tete yani ki vuravura taucoko (Vakarua 32:36, 1 Pita 4:17). E a tagi ki Vua na Kalou na daunisame me lewai koya ia me vakatautaki ena yalododonu ni Kalou o koya sa viribaiti koya tu (Same 7:8-11; Same 139:23, 24).

`Sa kacivi keda na Same meda reki enai nuinui ni veilewai ni Kalou (Same 67:4, Same 96:10-13, Same 98:4-9). E tukutuku vinaka vakaevei na veilewai ki vei ira era ubi tu ena dra nei Karisito?`