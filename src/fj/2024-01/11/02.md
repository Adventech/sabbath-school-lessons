---
title:  E Dua na Siga ena Nomuni Vale E Uasivi mai na Dua na Udolu ena Yasana Tani
date:   10/03/2024
---

`Wilika na Same 84:1-4. Na cava na vuna e gadreva kina na daunisame me tiko kina e vale tabu?`

Na daunisame e gadreva ka mateca me nonai tikotiko tudei na vale tabu me na rawa ni voleka tiko kina ki Vua na Kalou ena veigauna (Same 84:1, 2). Na nona tiko na Kalou (Same 84:2) e laki yaco kina na vale tabu me vanua e duatani duadua. Ena vale tabu, sa na rawa kina ki vei ira era sokalou mera raica kina na lagilagi ni Turaga" (Same 27:4; raica talega na Same 63:2) ka "vakamamautaki ena veika vinaka e na Nomuni vale" (Same 65:4). Ena Same 84, na marau e sega ni vakatauvatani rawa kei na dua na ka e rawati mai na veiwekani vata kei na Kalou, e okati kina na Nona vakavinavinakataki (Same 84:4), kune kaukauwa mai vei Koya (Same 84:5), ka vakabauti Koya (Same 84:12). Na vale tabu sai koya na vanua e susugi cake kina na mataqali veiwekani vaka koya ena vuku ni so-kalou kei na veitauraki vata kei ira na tamata vakabauta. Na Nona tiko na Kalou era raica kina vakatikina ko ira era so-kalou na lagilagi ni Nona matanitu kei na kena vakilai na bula tawa mudu.

`Wilika na Same 84:5-12. Ko cei tale ena rawa ni kalougata ena vale tabu?`

Na veivakalougatataki ni Kalou e tukuni ni vaka e dua na iserau e cila tiko mai na vale tabu, e soli taumada ki vei ira era veiqaravi ena vale tabu (Same 84:4), sa qai soli ki vei ira na vulagi era lako tiko ki na vale tabu (Same 84:5-10), ka kenai otioti e sa qai tatara yani me yacova nai yalayala kei vuravura. Na nanamaki ni kena sotavi na Kalou ena vale tabu e vakaukauwataka na nodra vakabauta ko ira era lako voli (Same 84:7). la na nodra kaukauwa oira era sa daulako voli ena veigauna e sa gogo ena vuku ni oca ni lakolako, vata kei ira na vulagi era lako ki na vale tabu e tubu na nodra kaukauwa nira lako volekata na vale tabu. Ena gauna sara madaga era vakagalalataki ira kina mai na vale tabu, era se vakila tikoga na ivakatakilakila ni vale tabu ni Kalou ena nodra bulataka tiko na bula e yaga (Same 84:11), o koya e vakatakarakara ira na yalododonu era curuma tiko na vale tabu ni Kalou (Same 15:1, 2). Na Turaga e vakatokai na matanisiga, e vakatakila na veivakalougatataki mai na vale tabu, me vakataka na rarama ni matanisiga, e sa teteva yani nai yalayala kei vuravura (Same 84:11). Ia, ko ira era tu vata kei na Kalou ena vuku ni vakabauta era na taukena na Nona loloma savu, ena vanua cava ga era tiko kina.

`Wilika na Vakatakila 21:3. Nai nuinui cava e vakatakilai ena vale tabu e vuravura e vakaraitaki tiko ki veikeda eke? Eda na tekivu vakacava meda raitayaloyalotaka ena gauna oqo se na vaka tu evei na ka e lako curumi oqo?`