---
title:  Gadreva na Kalou e Saioni
date:   09/03/2024
---

### Wilika ena Macawa oqo
Same 84; Vakatakila 21:3; Same 122; Same 87; Kalatia 3:28, 29; Maciu 28:18-20; Same 46; Same 125.

> <p>Wiligusu</p>
> "Sa guta vakalevu na yaloqu, ia sa mate e na via tiko e na lomanibai i Jiova: Sa tagica na Kalou bula na lomaqu kei na lewequ" (Same 84:2).

Na sere kei Saioni e sere ni reki baleta ni vakatetea na totoka kei Saioni kei na cecere ni Kalou o koya e veiliutaki tiko mai ena Nona ulunivanua tabu. Na vei Same oqo sa dauvakavuqa ni dauvakacaucautaka tiko na vinaka ni vale ni Kalou ka cauraka na talei ni vale tabu o koya ena rawa ni kunei ena Same tale eso. E vuqa vei ira na Same oqo era vola na luvei Kora, ko ira era vakila taumada na vakatabui ni vale ni Turaga mevaka na daunivakatagi ni vale tabu (1 Veigauna 6:31-38) kei ira era vakatawa na matamata ni vale ni soro (1 Veigauna 9:19).

Na cava e yaco kina ko Saioni me ivurevure ni nuinui kei na reki? Ko Saioni e matataka na Kalou bula ni tiko ena kedra maliwa na Nona tamata. Mevaka ni ko ira na Isireli era tamata digitaki ni Kalou (Vakarua 7:6), sa kenai balebale ni ko Saioni e Nona ulunivanua digitaki na Kalou (Same 78:68, Same 87:2). Na Kalou e vakatulewa tiko mai Saioni (Same 99:1, 2) ka tauyavutaka talega na Nona vale ni soro e Saioni (Same 87:1). Ena vuku ni ka oya, ko Saioni e dua na vanua ni veivakalougatataki ni Kalou kei na drodro. Sa dauvakavuqa na nona sa dauvakatokai tu ni vanua ni cakacaka ni veivakabulai ni Kalou ena vuravura taumada.

Na veivakalougatataki nei Saioni e taladrodro yani ki na icavacava kei vuravura baleta na tutu cecere ni Turaga kei na loloma savu e ulabaleta nai yalayala ni dua na vanua tabu. Ko Saioni na vanua ni reki nei vuravura taucoko (Same 48:2), sa vakadeitaka ni ko vuravura taucoko e Nona na Kalou.

_*Vulica na lesoni ni macawa oqo me na vakarautaki iko ena Siga Tabu, Maji 16._