---
title:  Sega ni Vakayavalati Me Vakataka na Ulunivanua ko Saioni
date:   14/03/2024
---

`Wilika na Same 125:1, 2. Era vakatakilai vakacava eke ko ira era vakabauta na Kalou?`

Ko ira era sa vakabauta na Kalou era sa vakatauvatani ki na Ulunivanua ko Saioni, nai vakatakarakara ni tudei kei na kaukauwa. Na rairai totoka ni veiulunivanua era vakavolivolita na korolevu ko Jeruisalemi e vakauqeti koya na daunisame me vakadinadinataka kina na dina ni Nona veimaroroi na Kalou (Same 5:12, Same 32:7, 10). E sega ni vakataka na veiulunivaua era liutaka na tamata ca, era sa biu yani ki na wasa liwa (Same 46:2), na tudei ni ulunivanua e tara koto kina ko Jeruisalemi e a tara ena veivakauqeti ni vakabauta e titobu. Na nuidei ki na veimaroroi ni Kalou e sa yaco me veivakayaloqaqataki ni sotavi na veika ca, e vaka me sa dauqaqa ena veigauna. Ia, ena loma sara madaga ni veika ca oya, sa rawa tikoga ki vei ira na tamata ni Kalou mera nuidei.

`Wilika na Same 125:3–5. Era temaki vakacava na yalododonu? Na lesoni cava e noda?`

Sa na rawa ki vei ira na luve ni Kalou mera yalolailai nira gumatua na tamata ivalavala ca ka, rairai, temaki mera muria na nodra sala (Same 73:2-13, Same 94:3). Na kaukauwa ni tudei ni Ulunivanua ko Saioni ena sega ni maroroi ira rawa era sa lako tani mai Vua na Kalou. Se soli tikoga na galala “dera yatova na ka ca" (Same 125:3) ka “vuki tani ki na nodra i valavala tatakelokelo" (Same 125:5). Na Turaga e yalododonu ka na lewai na tamata yadudua era sa vakaduiduile tikoga vata kei ira nai valavala ca era sega ni veivutuni. Sai koya oqo na kaci ki vei ira na tamata ni Kalou mera tudei tikoga ena vakabauta ka dinati Koya na Turaga mevakata na Ulunivanua ko Saioni na vanua ni drodro e sega ni vakayavalati vakarawarawa. Oya, ena noda sega sara madaga ni kila e dua na ka, se rawa tikoga ki veikeda meda vakabauta na vinaka ni Kalou.

"Na curu mai ni valavala ca ki vuravura, na liatamata nei Karisito, na veivakavoui, na tucake tale mai na mate, kei na vuqa tale na ulutaga era tukuni tiko enai Vola Tabu, era ka vuni ka rui titobu sara me ki na vakanananu vakatamata me vakamacalataka rawa, se me siqema rawa vakaoti. Ia e sega na noda iulubale meda vakatitiqataka kina na Vosa ni Kalou baleta nida sega ni kila rawa na veika vuni ni Nona veivakarautaki. . . . Ena veivanua kecega na veika e veivakurabuitaki e sega ni yacova rawa na noda kilaka. Ena dodonu beka meda kidroataka nida raica ena vuravura vakayalo ka vaka ni tiko talega kina na veika vuni o koya eda sega ni vakarautaka rawa? Na dredre e davo vakatabakidua koto ena ena malumalumu kei na qiqo ni vakasama ni tamata. E sa solia ki veikeda na Kalou enai Vola Tabu nai vakadinadina e veirauti vakavinaka me baleta na nodra itovo vakalou, ka meda kakua ni vakatitiqataka na Nona vosa baleta nida sega ni kila rawa na veika vuni kece ni Nona veivakarautaki."—Ellen G. White, _Steps to Christ_, pp. 106, 107.