---
title:  Saioni-Nai Tikotiko ni Veimatanitu Kecega
date:   12/03/2024
---

`Wilika na Same 87:1, 2. Na cava e vakavuna me vanua rokovi kina ko Saioni?`

Na Same 87 e dua na sere ni lotu e vakacaucautaki tiko kina ko Saioni mevaka ni koro daulomani ka digitaka vakatabakidua saraga na Kalou. Na yavu ni Nona vale tabu na Kalou e tiko ena Ulunivanua ko Saioni (Same 2: 6, Same 15: 1). Enai vakataotioti ni gauna, ko Saioni ena tubu siviti ira na veiulunivanua kecega, sai vakaraitaki ni cecere ni Turaga kei na Nona lewai vuravura taucoko (Same 99: 2, Aisea 2: 2, Maika 4:1). Na Same 87 e sa baleti Saioni tiko me vaka e dua na ulunivanua me vakaraitaka na Nona lagilagi (Same 133:3). Sa lomana vakalevu ko Jiova na matamata-ni-koro mai Saioni, Ka vakalailai nai tikotiko kecega i Jekope" (Same 87: 2), sa vakaraitaka na kaukauwa nei Saioni vei ira na veivanua tale eso ni vanua ni nodra tiko vakasoqoni vata e vakatabakidua ga vei ira na tamata ni Kalou ena veigauna sa oti, me vakataki Sailo kei Peceli. Ena vuku ni ka oya, sa veivakadeitaki kina na same ni qaravi Kalou dina e tiko ena Nona vanua digitaki kei na gaunisala e sa biuta tu.

`Wilika na Same 87:3-7. Na cava eso na ka lagilagi e tukuni me baleti Saioni?`

Na lagilagi nei Saioni e dreti ira na veimatanitu ki Vua na Kalou, ka sa yaco kina na iyalayala ni Nona matanitu na Kalou me rabailevu me okati kina ko vuravura taucoko. Na Kalou e sega ni okati ira na veimatanitu tale eso nira tiko enai karua ni vakatagedegede, kevaka sara madaga e vakatokai ko Saioni me vanua ni nodra sucu vakayalo na tamata kecega era sa ciqomi Koya na Turaga me nodrai Vakabula.

Na volai ni tamata yadua ena vakatautaki ena vanua e sucu kina (Niemaia 7:5, Luke 2:1- 3). E cavuta vakatolu na same ni ko ira na veimatanitu era sucu mai Saioni, e kenai balebale ni Kalou e sa solia ki vei ira e dua na yaca vou kei na dodonu vakalawa mera sa luvei Saioni (Same 87:4-6).

Na Same 87 e dusia na nodra vakabulai na Jiu kei ira na kai Matanitu ki Sau, kei na nodra sa vakaduavatataki ki na dua ga na lotu ena vuku ni cakacaka ni veivakabulai nei Karisito (Roma 3:22; Roma 10:12; Kalatia 3:28, 29; Kolosa 3:11). Na Same e boroya vakaiyaloyalo na sautu nei Saioni o koya e vakaibalebale ni raivotu nei Taniela me baleta na kena sa yaco na matanitu ni Kalou me sa dua na ulunivanua vakaitamera ka sa roboti vuravura taucoko (Taniela 2:34, 35, 44, 45) kei na vosa vakatautauvata nei Jisu me baleta na matanitu ni Kalou e sa tubu me dua na vunikau levu o koya era sa vakaitikotiko kina na manumanu vuka kecega (Maciu 13:32).

`E yaco vakacava na nona sa tu vakarau nei Saioni me ciqomi ira na tamata kecega mera kunea na kena vakavotukanataki ena veitalaki levu ki nai soqosoqo lotu me vunautaka na kosipeli ki na veimatanitu kecega (Maciu 28:18-20)? Gaunisala cava e yaco kina na vakanananu oqo me veisotavi vata kei na noda kacivi me vunautaka nai tukutuku ni agilosi e lewe tolu?`