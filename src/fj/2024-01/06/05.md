---
title:  Sovaraka ki Tuba na Nomu Cudru
date:   07/02/2024
---

`Wilika na Same 58:6-8; Same 69:22-28; Same 83:9-17; Same 94:1, 2; kei na Same 137:7–9. Na vakanananu cava era talaucaka tiko na Same oqo? Ko cei e dautataro tiko ena Same oqo?`

Eso vei ira na Same era sa vakamamasu ki Vua na Kalou me sauma ki vei ira na tamata yadua kei na matanitu era sa Nakita tiko mera na vakacacana, se ko ira era sa vakacaca oti, na dauni-Same se ko ira na nodra tamata. Ko ira na Same oqo era na rawa ni veilecayaki toka nai rogorogo ni tautau ni kena vosa ka sega ni duavata kei na yavu loloma ni Vola Tabu vei ira na meca (Maciu 5:44).

Ia, na rarawa nei koya na dauni-Same ena vuku ni veivakacacani e ka vinaka. Sa kenai balebale ni o koya na daunisame e taura sara vakabibi na dina kei na lasu mai vei ira na tamata. O koya e kauwai vakalevu sara, ena vuku ni valavala ca e sa vakayacori tiko e vuravura, sega veikoya ga, ki vei ira talega na tani.

Ia, e sega na vanua e vakatututaka kina na daunisame ni o koya ena cakava na veisausaumi. Ia, e laiva vakatabakidua ki na liga ni Kalou me na sauma. Na Same e vakananuma na veiyalayalati ni veivatonaki ena yaco (Vakarua 27:9-16) ka kerea na Kalou me cakava e dua na ka mevaka e sa yalataka oti.

Na Same era sa itukutuku vaka-parofisai me baleta na veilewai ni Kalou e sa bera ni vakayacori; ka ra sega ni nona masu duadua ga na daunisame. Na Same 137 e vakaraitaka na vakatulewa e sa vakatauci me baleti Papiloni, mevaka e sa laurai vei ira na parofita. Na vakacaca e kauta mai ko ira na kai Papiloni ki na veimatanitu tale eso ena vakalesui tale ki vei ira. E sa vakaraitaka tiko na Same na ivakasala vakalomalagi nira na sega ni galala na tamata ivalavala mai na kedra itotogi me tawa mudu.

Na veisausaumi ena cakava na Kalou e sa ivakarautaki ni vakatulewa dodonu kei na loloma savu. Era sa kacivi ko ira na luve ni Kalou mera masulaki ira, ka vakanuinui nira na veivutunu (Same 83:18, Jeremaia 29:7). Ia, ni vakasaqarai me veisotari na vei Same oqo vata kei na vakarau vakaivolatabu ni nodra lomani na meca, sa dodonu meda na qarauna meda na kakua ni vakalailaitaka na mosi era a lako curuma ka sa vakatakilai vei ira. Sa vakila na Kalou na rarawa ni luvena ka qai vakadeitaka vei ira ni “ka talei e na mata i Jiova na nodra mate na nona tamata yalosavasava" (Same 116:15). Na veilewai ni Kalou e vakauqeti ira na tamata ni Kalou mera kacivaka ena domo levu na veivalavala ca kecega ka vakanamata ki na lako mai ni matanitu ni Kalou ena kena e taucoko. Na Same e voqa talega ki vei ira era vakaleqai, me rawa nira kila ni Kalou e vakila tiko na nodra leqa ka ena dua na siga ena yaco mai kina na vakatulewa dodonu.

`Ko cei e sega, ena so na gauna, e dauvakasamataka se tatadrataka me baleta na veisausaumi me caka ki vei ira era cala ki vei ira se nodrai tokani? Ena veivuku rawa vakacava na Same oqo ena kena biu vakamatau na veika e sotavi ena yasana dodonu?`