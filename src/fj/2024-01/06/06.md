---
title:  Na Veilewai ni Turaga kei na Vale Tabu
date:   08/02/2024
---

`Wilika na Same 96:6-10; Same 99:1-4; kei Same 132:7–9, 13-18. Evei na vanua e caka kina na veilewai ni Kalou, ka cava na revurevu ni kenai sau ki veikeda? Gaunisala cava ena vukei keda kina na vale tabu meda kila na gaunisala ena valuta
kina na ivalavala ca?`

Na veilewai ni Kalou e veiwekani vakaveivolekati sara kei na vale tabu. Na vale tabu sai koya na vanua e mai kila kina na dauvola-Same na kena veisautaki na leqa ni valavala ca (Same 73:17-20). E digitaki na vale tabu me vanua ni vakatulewa va-Kalou mevaka na lewa ni Urimi (T/Lekutu 27:21) kei na sasabai ni vakatulewa na bete levu e lomaserena (L/ Yani 28:15, 28-30). Ena vuku ni ka oya e vuqa na Same e boroya nai yaloyalo ni Kalou ena Nonai tikotiko vakaturaga ena vale tabu, sa vakarau me lewai vuravura ena vuku ni nona ivalavala ca.

Ena vale tabu sa vakatakilai kina na gaunisala ni veivakabulai. Vei ira na pekani e kilai nai valavala ca ni dua ga na duka vakayago, me na qai bokoci ena cakacaka mana. Ena yasana kadua, nai Vola Tabu e kaya ni valavala ca sai koya na kena vakacacani na Nonai vunau na Kalou. Na Nona savasava na Kalou e sa baleta tiko na dodonu kei na savasava ni lomana. Sa vaka-kina, ki vei ira na tamata ni Kalou sa dodonu mera na bulataka na dodonu kei na bula savasava. Me vakayacori oya, sa dodonu mera na maroroya na Nona ivunau na Kalou, baleta oya nai vakaraitaki ni Nona savasava. Ena ka oya, na vale tabu na vanua e vosoti kina nai valavala ca ka ciqomi lesu tale kina na yalosavasava me vaka e sa vakatakilai tiko ena idabedabe ni loloma ni Nonai tikotiko vakaturaga na Kalou kei na isoro ni yalododonu" (Vakarua 33:19, Same 4:5).

Ia, o Koya na Kalou e veivosoti e cakava na veisausaumi ena vuku ni ca era cakava na tamata era sega ni veivutuni (Same 99:8). Na ka me caka ena vale tabu, sai koya na kena raici ka qarauni na savasava ni Kalou ni oqo na vanua ni Nona veilewai na Kalou ka kerea na bula savasava mevaka na ka e gadrevi ena Nona veiyalayalati.

Na vakatulewa ni Turaga mai Saioni e yaco kina na nodra tiko vinaka na yalododonu kei na vakarusai ni tamata ivalavala ca (Same 132:13-18). Na vale tabu e vakaraica na kena marautaki na nanamaki ki na Nona lesu tale mai na Turaga me vaka e dua na Turaga ni Lewa, vakauasivi ena Siga ni Veibuluti. Sa vaka kina na Same e vakaukauwataka na vakabauta ni kena waraki tiko ni Nona tadu mai na Tuaraga ni Lewa (Same 96:13, Same 98:9), na yacana ko Jisu Karisito ena vale tabu mai lomalagi (Vakatakila 11:15–19).

`Wilika na Roma 8:34. E vakaraitaka vakacava ki veikeda na tikina oqo na ka e cakava tiko ko Karisito ena vale tabu mai lomalagi e tukutuku vinaka ki vei ira na Nona tamata?`