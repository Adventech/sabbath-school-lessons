---
title:  Ena Vakacava na Kena Dede ena tawadodonu tiko Kina na Nomuni Vakatulewa?
date:   06/02/2024
---

Na Turaga e sa solia ki vei ira na liuliu mai Isireli na kaukauwa mera tutaka tiko kina na vakatulewa dodonu e Isireli (Same 72:1-7, 12-14). Ko ira na Tui mai Isireli mera na cakava tiko na nodra vakatulewa mevaka na loma ni Kalou. Na kauwai bibi ni dua nai liuliu e dodonu me na qarauna tiko na tikovakacegu kei na vakatulewa vakadodonu ena vanua kei na nodra kauwaitaki ko ira era vakaleqai tu. Ni yaco na ka oya sa na qai vutuniyau na vanua kei na tamata taucoko. Na nonai tikotiko vakaturaga na tui ena vakaukauwataki ena nodra yalodina ki Vua na Kalou ka sega ki na kaukauwa vakatamata.

`Wilika na Same 82. Na cava na ka e yaco nira sa veisautaka na vakatulewa dodonu nai liuliu ka vakacacani ira na tamata e dodonu mera a taqomaka?`

Ena Same 82, e tukuni kina na Nona cudruvi ira na turaga ni lewa mai Isireli na Kalou ena vuku ni nodra vakatulewa ca. Na veikalou (Same 82:1, 6) era cavuti eke e matata sara tu ga nira sega ni kalou ni pekani se agilosi, baleta nira a sega ni vakacolati ena itavi ni kena soli na vakatulewa ki vei ira na tamata ni Kalou ka sai koya oya na vuna era na sega ni veilewaitaki kina nira a sega ni vakayacora. Na veibeitaki era volai koto ena Same 82:2-4 e vakavoqataka na lawa enai vola ni vunau (Torah), e vakatakila na veikalou me vaka ni nodra iliuliu na Isireli (Vakarua 1:16-18, Vakarua 16:18–20, Joni 10:33–35). E sa tarogi ira na “luve ni tamata" na Kalou se ra sa vakatulewa tiko vakadodonu, ka sa tauci na kedrai totogi, baleta ni sa kune nira tawa dodonu. Sa yatayata ena nodra lako voli nai liuliu ena butobuto kara sega ni kila (Same 82:5), baleta nira sa biuta nai vunau ni Kalou, na rarama (Same 119:105).

E sega ni vakayavalati nai Vola Tabu ena kena laveti cake tiko na vakanananu ni Turaga sai Koya na Kalou duaduaga. E wasea na Kalou na Nona vakatulewataka na vuravura ki vei ira nai liuliu e sa digitaka mera matataki Koya (Roma 13:1). Ia ena so na gauna, era sa dauvakagolea tani ko ira na mata oqo nai tavi e dausoli ki vei ira. Ena veigauna sa oti ka vaka-kina ena gauna oqo?

Na Same 82 e vatonaka saraga e matanalevu na nodra vuki tani eso nai liuliu era nanuma tiko nira sa kalou kara tiko e cake vei ira tale eso na tamata. E dina ga ni sa solia ki vei ira nai liuliu e Isireli na Kalou na vakatulewa kei na kalougata, mera sa vakatokai kina mera sa luvena na Kalou sa Cecere Sara ka mera matataki Koya, ka biuti ira tani nai liuliu ca. Sa vakananumi ira na Kalou nira tamata ga kara okati tale tikoga enai vunau vata e vauca na tamata taucoko. E sega ni dua e tiko me cecere mai na vunau (Same 82:6-8).

Na Kalou ena veilewaitaka na vuravura taucoko; ka ra na soli tukutuku talega ki Vua na Kalou ko ira na Nona tamata. Sa dodonu ki vei ira nai liuliu kei ira na tamata mera vakadadamuria nai vakaraitaki nei Koya na Turaganilewa mai lomalagi ka biuta na nodra vakanuinui taucoko ki vei Koya.

`Na mataqali vakatulewa cava ko dausolia ki vei ira na tani? E vakacava sara mada na dodonu kei na savasava ni nomu dausolia na vakatulewa oya?`