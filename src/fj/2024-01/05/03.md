---
title:  Ena Katuba ni Mate
date:   29/01/2024
---

`Wilika na Same 41:1-4; Same 88:3-12; kei Same 102:3-5, 11, 23, 24. Na cava na ka era vakamacalataka tiko na veitikina oqo?`

Na veimasu me baleta na vakabulai mai na tauvimate kei na mate e sa vakaraitaka ni ko ira na luve ni Kalou era sega ni galala mai na veileqa ni vuravura oqo. Na Same e vakatakila na leqa e tu ki vua na dauvolasame. Sa sega vua na kaukauwa, sa malai mevaka na co, sa dredre me kana, sa vakatikitikitaki vata kei ira na mate, davo mevaka e sa vakamatei enai bulubulu, cati vei ira na nonai tokani, rarawa ka yalolailai. Na nona sui sa kabita na kuli ni yagona. E vuqa na Same era nanuma ni sa vakatara na Kalou na leqa ena vuku ni nodra talaidredre na Isireli. Sa vakila na daunisame ni valavala ca ena rawa ni kauta mai na tauvimate; ena vuku ni ka oya, e veivakananumi lesu tale tiko ki na veivosoti e a yaco taumada ni bera na veivakabulai (Same 41:3, 4). Ia, e so na Same, me vaka na Same 88 kei na Same 102 erau vakatakila ni leqa ni tamata ni Kalou o koya e sega ni nakiti e sa tiki ni bula, se mani vakacava na dredre ni kena kilai.

Ena Same 88, e sa beitaki na Kalou ni kauti koya na dauvolasame ki na isauka ni mate (Same 88:6-8). Ia,ena gauna sara madaga era cavuta kina na veiulubale vakadomobula eso, na lolosi e sa ivakaraitaki matata ni vakabauta, ia kevaka e vakatara na Kalou na leqa, sa rawa ki Vua me na kauta lesu mai na nodra tiko vinaka ko ira na luvena.

Ena bati ni bulubulu, e nanuma lesu kina na daunisame na Nona veivakurabuitaki na Kalou, yalololoma, yalodina, ka yalosavasava (Same 88:10-12). Dina ga ni nanuma o koya na dauvolasame ni sa vakatauca ki vua na leqa na Kalou, ia, o koya e tatakube matua voli ga ki Vua na Kalou. Dina ga ni sotava na dredre, e sega ga ni cakitaka na loloma ni Kalou ka ni kila ni o Koya duaduaga na Kalou na vu ni nona bula. Na veisureti oqo e sa vakaraitaka ni o koya na daunisame e kila tiko ni sega walega ni rarawa, ia na kena kilai vakavinaka sara talega na loloma savu ni Kalou ka ni koi rau oqo e sega ni yaga meda na tawasei rau.

Vakalekaleka, na Nona vakatara na Kalou na rarawa kei na Nona veisereki e sai ivakaraitaki ni Nona kaukauwa levu. Na kilai ni Nona se vakatulewa tikoga na Kalou e vakauqeta nai nuinui. Ena gauna eda wilika kina na Same 88 ena rarama ni Nona rarawa ko Karisito, eda sa malaude ena titobu ni Nona loloma, o koya e loma rawarawa kina ki Vua me lako curuma na katuba ni mate ena vuku ni kawa tamata.

`Vakananumi Karisito ena kauveilatai kei na rarawa e sota-kaya ena vuku ni valavala ca. Ena vukei keda vakacava na dina, ni rarawa levu e sotava ko Karisito meda maroroya na noda vakabauta ena loma ni gauna ni rarawa kei na veivakatovolei?`