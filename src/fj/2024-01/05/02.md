---
title:  Na Veisiga Ca
date:   28/01/2024
---

`Wilika na Same 74:18-22 kei na Same 79:5-13. Na cava e tukuni eke?`

E gadreva na daunisame me kila na veivaluvaluti levu ena kedrau maliwa na Kalou kei na vu ni ca, ka dusia tiko na Nona dauvosota na Kalou, ka vakatalega kina na tawa yalani ni Nona vuku kei na kaukauwa.

Na leqa ni valavala ca ena Same e vakatabakidua tiko ena veika vakayalo; e kauwaitaka vakalevu na vakatataro me baleta na Kalou. Na vakarusai nei Jeruisalemi kei na vale ni soro e raici vakatabakidua ni vaka e veivakamaduataki ki na lotu baleta ni solia na galala ki vei ira na iceni mera vosa vakacacataka na Kalou. Na ka e taukena na Kalou (ko ira na Isireli) e sai vakatakilakila ni veidigitaki va-Kalou kei na veiyalayalati (Vakarua 4:32-38, Vakarua 32:8, 9) ena sega ni cavuka vakarawarawa. Na vakanananu ni ka e taukena na Kalou e tiko talega kina nai vakarau ni vakataotioti ni gauna, mevaka ena dua na siga era na yaco kina na veimatanitu kece mera sa taukeni mai Vua na Kalou, ka qaravi Koya. Na vakanananu ni ra na taura vakaukauwa na veika e taukena na Kalou ko ira na veimatanitu e vakamalumalumutaka na veivosa ni yalayala ni Kalou.

Na daunisame e vakadinadinataka ni valavala ca ni tamata e vakacacana na veiyalayalati vakaveiwekani vata kei Koya na Kalou ka sa kauta mai ki na tamata na kena revurevu (Same 79:8, 9). Na vakabulai ni tamata ena vakatautaki vakatabakidua ki na Nona yalololoma na Kalou me veivuke ka vakavouia ni vau ni veiyalayalati ena vuku ni veivakabokoci ni valavala ca. Na Kalou e yalodina vakaoti ki na Nona veiyalayalati (Same 79:9).

Ia, na ka e bibi vakalevu cake mai na kena vakavoui ni veika e taukena ko Isireli sai koya na kena maroroi na itovo ni Kalou e vuravura (Same 79:9). Kevaka ena sega ni cudruvi na nodra itovo ca na veimatanitu, ena laurai ni vaka e sa vakayalia na Kalou na Nona kaukauwa (Same 74:18-23, Same 83:16-18, Same 106:47). Ena gauna walega e vakabulai ira kina na Nona tamata na Kalou e sa na qai vakadonui ka cecerei na yacana.

Me vaka ga ena gauna oqo, na yavu vata ga oqo e a tiko ena gauna sa oti. Na noda ivalavala ca, na noda malumalumu, na noda caka ca, ena rawa ni kauta mai na tawa veidokai sega walega ki veikeda, o koya e ca vakalevu sara oya ki Vua na Kalou o koya eda tusanaka tiko na yacana. Na cala ni ka eda cakava ena rawa ni vakacacana na veika vakayalo ena noda vakadinadina kei na veiqaravi talega. Era lewe vica na tamata era sa lako tani mai na noda vakabauta ena vuku ni nodrai valavala ko ira era tusanaka tiko na yacai Karisito?

`"Na dokai ni Kalou, na dokai nei Karisito, e okati tiko ena taucoko ni nodrai tovo na Nona tamata.”—Ellen G. White, The Desire of Ages, p. 671. Ko na kila vakaca- va na bibi ni dina oqo, ka cava na kenai balebale dodonu ki na nomu bula vakalo- tu?`