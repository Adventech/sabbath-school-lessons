---
title:  Evei na Kalou?
date:   30/01/2024
---

`Wilika na Same 42:1-3, Same 63:1, Same 69:1-3, kei na Same 102:1-7. Na cava e vakavuna na mosi vakaitamera ki vua na daunisame?`

E sega walega ni rarawa vakatamata yadua se vakailawalawa e vakalomaleqataki koya tiko na daunisame, ia, na rairai ni kena sa vaka me lailai na Nona kauwai na Kalou ki na veidredre era sota-kaya tiko na Nona tamata. Na Nona yali na Kalou e sa vaka na karamaca levu ena vanua dravuisiga (Same 42:1-3, Same 63:1) kei na bula rarawa (Same 102:2-4). E vakila na daunisame ni sa vakatikitikitaki mai Vua na Kalou ka vakatauvatanitaki koya mevaka e dua na manumanu vuka galili, “Au sa vaka na belo ni veikau: Au sa vaka na lulu ni lekutu. Au sa vakatawa, ka sa vaka na separo ni sa tiko duaduaga mai na dela ni vale" (Same 102: 6, 7).

Na cavuti ni veikau e vakaraitaka na vakanananu ni veivakagalalataki mai Vua na Kalou. Na separo e tiko duaduaga mai na dela ni vale” e sega ni tiko ena nona sova, na vanua ni vakacegu. E tagi na daunisame ki Vua na Kalou mai na vanua titobu, e sa vaka me ologi ena wai levu ka sa dromu sobu ena vanua soso" (Same 69:1-3, Same 130:1). Na veiyaloyalo oqo e sa vakatakila na veituvaki ni bula mai na vanua sa sega nida dro rawa kina, vakavo ni sa veivuke na Kalou.

`Wilika na Same 10:12, Same 22:1, Same 27:9, kei na Same 39:12. Na cava e cakava na daunisame ni sa yali na Kalou?`

E rui talei ni digitaka na daunisame me kakua vakadua ni galu, ni galu tiko na Kalou. E sega vakadua ni vakayavalati na nona vakabauta na daunisame ena nona masu baleta na masu e vakadodonu sara tikoga ki Vua na Kalou bu ka dauloloma. se tikoga e kea na Kalou, ena gauna e vaka me yali tu kina. Sai Koya vata tikoga na Kalou e a rogoci ira ena veigauna sa oti, era nuidei ni na rogoci ira talega ena gauna oqo.

Na gauna e vagagalu kina na Kalou e vakavuna mera vakadikevi ira tale kina na daunisame ka vakasaqara na Kalou, ia ena vakatutusa kei na vakatakekere ena yalomalumalumu. Era kila ni na sega ni vakagagalu tu ga na Kalou me tawa mudu. Era vakaraitaka na Same ni veivosaki vata kei Koya na Kalou ena dodonu me lako tikoga, se mani vakacava nai tuvaki ni bula eda sota-kaya.

`Na cava eda na rawa ni vulica mai na ka e cakava na daunisame ni vaka me yali na Kalou? Na cava ko na cakava ena gauna e vaka me galu kina na Kalou? Na cava e tokona na nomu vakabauta?`