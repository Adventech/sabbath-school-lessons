---
title:  E sa Na Sega Beka ni Yaco na Nona Vosa ni Yalayala Me Tawa Mudu?
date:   31/01/2024
---

`Wilika na Same 77. Na cava na ka e lako curuma o koya e volavola?`

E tekivutaki na Same 77 ena dua na vakatakekere e mosimosi ki Vua na Kalou me veivuke ni vakananumi na veika sa oti (Same 77:1-6). Na nona bula taucoko na daunisame e vakagolei ki Vua na Kalou ena yalo e rarawa. E cata me vakacegui mai vua e dua na ivakavakacegu vakavo ga ni lako mai Vua na Kalou.

Ia, ni vakasamataki Koya na Kalou ni vaka e mai vakalevutaka na nona rarawa e kaya ni sa luvuci na lomana” (Same 77:3). Na vosa vaka-Iperiu, na hamah, “vutugu,” sa dauvakatakarakarataka na vadugu ni wai kaukauwa (Same 46:3). E vakatauvatanitaki vata, kei na ituvaki ni nona bula na daunisame o koya e sega ni vakacegu rawa.

Ena rawa vakacava ni vakavuna na yalokaukauwa na vakasamataki ni Kalou? E vica na vakatataro e veivakayavalati sa vakaraitaka na vu ni nona rarawa (Same 77:7-9): E sa veisau beka na Kalou? Ena rawa beka ki Vua na Kalou me cakitaka na Nona veiyalayalati? Na duidui e tiko ena kedrau maliwa na cakacaka ni Nona veivakabulai na Kalou ena veigauna sa oti kei na Nona sa vaka me tawa kune ena gauna oqo e sa vakavuna me vakila kina o koya na dauvolasame ni sa vaka me sa biuti koya na Kalou. Kevaka e sa veisau na Kalou, sa na sega na nonai nuinui na daunisame, nai cavacava e guta sara vakalevu me na kakua ni yaco. Ena gauna oqo sa sega ni qai moce rawa o koya na dauvolasame baleta ni vakayadrati koya tiko na Turaga (Same 77:4). Na ka oqo e vakananumi keda me baleti ira eso na tamata enai Vola Tabu e sa vakayagataka na Kalou na nodra dau sega ni moce me vakatetei kina na Nona inaki (Vakatekivu 41:1-8, Esiteri 6:1, Tanieli 2:1-3). Na balavu ga ni nona sega ni daumoce e sa vakavuna me laki vakananuma kina o koya na dauvolasame na cakacaka ni veisereki ni Kalou ena veigauna sa oti, ia ena dua nai walewale vou (Same 77:5, 10).

Na veivakadeitaki e ciqoma na daunisame mai Vua na Kalou e sega ni tiko kina e dua nai vakamacala me baleta na kenai tuvaki vakatamata, ia e vakadeitaka na Nona yalodina kei na Nona nuitaki na Kalou (me vakataki Jope). E sa vakayaloqaqataki na dauvolasame me waraka na Turaga ena vakabauta, ni sa kila ni sai Koya oqo na Kalou e a cakava na cakacaka mana ena nodra gauna na Isireli taumada (Same 77:11–18). E sa vakila talega na dauvolasame ni "sa sega ni kilai na mawe ni yavana" (Same 77:19), e vakilai na veimaroroi ni Kalou, ena vanua sara madaga e sega kina ni raica rawa kina na mata na Nonai tiko voli na Kalou ena kedra maliwa. E kaya na dasame ni Kalou e dauvakatakilai Koya ka vunitaki Koya ena duavata ga na gauna, ka sai koya oya na vuna e solia kina na Nona vakavinavina ki Vua na Turaga ena vuku ni Nona veisala vuni.

`Nanuma lesu na gauna sa oti e a cakacaka kina na Turaga ena nomu bula. Ena vukei iko vakacava na dina oya ena nomu tovolea tiko mo walia na veika ko sotava tiko ni kua?`