---
title:  Au sa Vunia e Lomaqu na Nomuni Vosa
date:   18/02/2024
---

`Wilika na Same 119:1–16, 161–168. Gaunisala cava e dodonu meda maroroya kina nai vunau ni Kalou, ka cava na veivakalougatataki ena kauta mai nida vakayacora oya?`

Na Vola Tabu e vakaraitaka ni bula ni vakabauta ena veisiga e sa vaka e dua na vulagi lako o koya ena lako vata tiko kei na Kalou ena Nona sala ni yalododonu. Na bula ni vakabauta ena tudei ni “muri na vunau i Jiova” (Same 119:1) ka na “lako voli ena rarama ni matamuni” (Same 89:15). Oqo e sega ni rua nai lakolako duidui. Lako ena rarama ni serau ni Kalou e vakaraitaka na kena laveti cake tiko na vunau ni Kalou. E tautauvata kei na lako ena vunauu ni Kalou e okati kina na Nona vakasaqarai na Kalou ena lomada taucoko (Same 119:1, 2, 10).

Na "sega ni vakacacani enai lakolako" e dua tale na sala e vakamacalataka kina na Same na bula savasava (Same 119:1). “Sega ni vakacacani" e tukuni ki na dua nai soro e sega ni dua na tikina e ca ka sa ciqomi mai Vua na Kalou (L/Yani 12:5). Sa vaka-kina na bula ni dua na tamata yalosavasava, sa yaco me madrali bula (Roma 12:1), me na kakua ni vakacacani ni lomani nai valavala ca. Na bula e sorovaki ki Vua na Kalou e dua talega na sala e vinaka sara, e kenai balebale ni tamata oya e sa vakabauta ni sa mua donu tiko na sala e sa lako tiko kina ka sa marautaka na Kalou (Same 101:2, 6; raica talega na Same 18:32). Na kena maroroi na ivunau ni Kalou e sega ni baleta na kena muri vakamatailalai na matanivola ni lawa. Ena yasana kadua, e okati kina na kena kilai vakavinaka na duidui ni dodonu kei na cala, na vinaka kei na ca (Same 111:10; raica talega na 1 V/Gauna 22:12), o koya e vakaitavi kina na tamata taucoko, sega walega ni ka e caka e tautuba. Ni dua e vakacacani, na maroroi ni Nonai vunau na Kalou kei na vakasaqara na Kalou ena lomana taucoko, e sa dua nai tovo ni bula e na sega ni tawasei rawa (Same 119:1, 2).

Na vunau ni Kalou sai koya nai tukutuku ni loma ni Kalou me baleti vuravura. Era vakasalataki ira na tamata ena gaunisala mera vuku kina ka mera bula ena galala kei na vakacegu (Same 119:7–11, 133). Na daunisame e rekitaka nai vunau baleta na lawa e vakadeitaka ki vua na yalodina ni Kalou (Same 119:77, 174). “A ka levu na nodra vakacegu era lomana na nomuni vunau: Ka sa sega na ka me ra bale kina" (Same 119:165). Nai yaloyalo ni tarabe e vakaraitaka na leqa ni bula. Mevaka na cina ki na yavana na daunisame (Same 119:105), Na Vosa ni Kalou e taqomaki keda mai na veitemaki (Same 119:110).

`E vakaraitaka vakacava ko Jisu na kaukauwa ni Vosa ni Kalou ena Nona bula (Maciu 4:1-11)? Na cava e dodonu me tukuna ki veikeda me baleta na kaukauwa e lako mai lomada ka sa tu vakarau me talairawarawa ki na Nonai vunau na Kalou?`