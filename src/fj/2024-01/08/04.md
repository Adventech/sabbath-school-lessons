---
title:  Na Veivakatovolei ni Kalou
date:   20/02/2024
---

`Wilika na Same 81:7, 8; Same 95:7-11; kei na Same 105:17-22. Na veivakatovolei ni va-Kalou cava e okati tiko ena tikina oqo?`

Ko Meripa sai koya na vanua era vakatovolea kina na Kalou ko ira na Isireli ena ena vuku ni Nona yalodina kei na kaukauwa ena kena vakarautaki na ka era gadreva (L/Yani 17:1–7; Same 95:8, 9). Na Same 81 e cakava e dua na veisau e veivakurabuitaki ka vukica na ka vata ga oya me vakatovolei ira kina na Isireli na Kalou (Same 81:7). Kei na vuku ni nodra talaidredre kei na lailai ni nodra vakabauta (Same 81:11), era sega ni rawata kina na tamata na veivakatovolei ni Kalou.

Na vakatutu ki Meripa e vakaraitaka tiko e rua na itukutuku. Matai, ena dodonu ki vei ira na tamata ni Kalou mera na kakua ni vakaruataka na nodra cala na tamata ena veigauna sa oti. Ia, mera vakabauta na Kalou ka lako ena Nona sala (Same 81:13). Karua, e dina ga nira a sega ni rawata na veivakatovolei, ia na Kalou sa qai lako sobu mai me mai vueti ira ena gauna era leqa kina (Same 81:7). Na loloma savu e veivakabulai ni Kalou ena veigauna sa oti, e solia na ivakadei ni loloma savu ni Kalou ki na kawa tamata vou.

Na Same 105 e vakaraitaka ni veivakatovolei sa Nona gaunisala na Kalou me vakatovolea kina na nona vakabauta na Vosa ni Kalou ko Josefa me baleta na nona veigauna sa tu mai liu (Vakatekivu 37:5-10, Same 105:19). Na vosa vaka-Iperiu Tsarap, "vakatovolei" ena tikina e 9 e vakaraitaka na vakanananu ni “kauta tani,” “vakasavasavataka,” “savata." Ia nai naki ni Nona vakatovolea na Kalou na vakabauta nei Josefa oya me kauta tani na nona vakatitiqataka na vosa ni yalayala ni Kalou ka me vakaukauwataka na vakabauta nei Josefa ena Nona veiliutaki na Kalou.

Nai naki ni Nona veivakatavulici na Kalou oya me vakaukauwataki ira na luve ni Kalou ka vakarautaki ira ena kena vakavotukanataki na vosa ni yalayala, me vaka e vakaraitaki tiko ena veika me baleti Josefa (Same 105:20-22). Ia na kena biligi tani na ivakasala ni Kalou sa yaco kina me tubu na vakawelewele kei na lomaqa ni tamata.

"E gadreva na Kalou na vakusakusa kei na talairawarawa ki na Nonai vunau, ia na tamata e sa moce se sa paralase tu ena veicavilaki nei Setani, ena nona vakavuna na vakaiulubale kei na lawaki, ka vakanunutaka na nodra vakatulewa e loma, ka kaya mevaka a kaya vei Ivi ena were: “Ko na sega dina ni mate.' Na talaidredre e sega walega ni kena vakaukauwataki ni yalo kei na vakatulewa nei koya e cala, ia e nakita me vakacacana talega na nodra vakabauta na tani. Na ka e rairai ni vaka me cala taumada, sa na yaco me yalia tiko yani vakamalua na kenai rairai baleta ni sa tu ga e matana ena veigauna, me yacova nira sa na taroga kina se nai valavala ca dina oqo, ka sega ni vakila ni sa bale tiko ki na cala vata ga oya." Ellen G. White, _Testimonies for the Church_, vol. 4, p. 146.

`Na cava ko kila me baleta kena vakaukauwataki na yaloda enai valavala ca? Na cava na vuna e dodonu me kauti keda kina ki na kauveilatai, na vanua ena na rawa ni kunea kina na kaukauwa me talairawarawa?`