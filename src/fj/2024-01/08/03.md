---
title:  Vakatavulici Keimami me Keimami Wilika na neimani Siga
date:   19/02/2024
---

`Wilika na Same 90, Same 102:11, kei na Same 103:14–16. Na cava e vesuka na tamata?`

Na bula ni dua na tamata bale, e sa vaka ga na kubou ena rarama e tawa mudu, Na dua na udolu na yabaki ena mata ni Kalou e vaka ga e dua na tiki ni bogi e veivuke yadra kina” ni oti e tolu se va na auwa (Same 90:4). Vakatauvatana ki na gauna vakalou, na gauna ni bula ni tamata e cagina tani (Same 90:10). Na tamata kaukauwa duadua e tautauvata ga kei na co malai (Same 90:5, 6; Same 103:15, 16). Ia, ena lekaleka madaga ni bula oya e vakasinaiti tu ena ogaoga kei na rarawa (Same 90:10). Ko ira sara madaga na tamata era sega ni vakabauta na Kalou era lolosi ka tagica talega na lekaleka ni bula, vakauasivi nira veidutaitaki kei na tawa mudu, o koya era sa kila tiko, dera na yali mai kina.

Na Same 90 e vakaisosomitaka na veika dredre era sota-kaya na tamata enai yaloyalo rabailevu ni Nona kauwaitaki ira na Nona tamata na Kalou mevaka ni o Koya e a buli ira. Na Turaga e sa nodra itikotiko na Nona tamata ena veitabatamata kecega (Same 90:1, 2). Na vosa vaka-Iperiu ma'on, “vanua mei tikotiko," e vakaraitaka ni o Koya na Turaga na ivakaruru se nodra idrodro na Nona tamata (Same 91:9).

Na Kalou e tabonaka na Nona cudru ka vakarabailevutaka tale na Nona loloma savu. Na daunisame e kaya, “Ko cei e kila na kaukauwa ni nomuni cudru?" (Same 90:11), e vakaraitaka ni sega ni dua e sa bau vakila na kaukauwa ni cudru ni Kalou ena vuku ni valavala ca, kei na vuku ni ka oya e tiko nai nuinui vei ira na tamata mera veivutuni ka rawata na bula savasava.

Na vuku enai Vola Tabu ena vakaraitaka ni sega walega ni vuku ia na dokai ni Kalou. Na vuku eda gadreva sai koya na kena kilai na gaunisala me wiliki kina na noda siga" (Same 90:12). Kevaka sa rawa nida wilika na noda siga, sa kenai balebale ni noda siga e vakaiyalayala walega ka eda sega ni kila tiko. Nai balebale ni bula vakavuku sai koya na bula e na kena qarauni na lekaleka ni bula ena vakabauta kei na talairawarawa. E rawati walega na vuku oqo ena veivutuni (Same 90:8, 12) kei nai solisoli ni veivosoti, loloma kei na yalololoma ni Kalou (Same 90:13, 14).

Na noda leqa bibi e sega ni vu mai na noda a buli meda tamata, ia mai nai valavala ca kei na ka sa cakava nai valavala ca ki na noda vuravura. Na lolovira ni ka e sa cakava e sa laurai ena veivanua kecega ka vaka-kina na vei ira tamata kece sara.

Meda vakavinavinaka vei Jisu, ni sa cakava e dua na sala me baleta na leqa ni tamata (Joni 1:29, Joni 3:14–21). Kevaka me sega sa na sega vakadua ni dua na nodai nuinui.

`Se mani vakacava na totolo ni kena na lako siviti keda na noda bula, na vosa ni yalayala cava e noda mai vei Jisu? (Joni 3:16.) Nai nuinui cava ena rawa ni noda ke sega ko Koya?`