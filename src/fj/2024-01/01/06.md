---
title:  Na Vuravura ni Same
date:   04/01/2024
---

`Wilika na Same 16: 8; Same 44: 8; Same 46: 1; Same 47: 1, 7; Same 57: 2; Same 62: 8; Same 82: 8; kei na Same 121:7. Na vanua cava e vakaitikotiko kina na Kalou ena nona bula na dauvolasame?`

Na vuravura ni Same e vakaliuci vakatabakidua ga kina na Kalou; e gadreva me sorovaki koya, ena masu ka vakavinavinakataka, ena veibula kece e lako curumi ki Vua na Kalou. Na Kalou na Dauveibuli cecekia, na Tui ka Turaganilewa ni vuravura taucoko. E vakarautaka na veika kecega ki vei ira na luvena. Ena vuku ni ka oya, e sa dodonu kina me vakabauti ena veigauna kecega. Ko ira sara madaga na kedra meca na tamata ni Kalou era taroga, "Sa evei na nomu Kalou" ena gauna e vaka mera malumalumu kina tamata ni Kalou (Same 42:10).

Me vaka ga ni Kalou e tiko ena veigauna kecega ka sega ni dua na gauna e yali kina mai vei ira na Nona tamata, e sa vakatakila ni Kalou e tiko vata voliga kei ira na Nona tamata ena veigauna taucoko sara. Vakauasivi, na Same e sa raitayaloyalotaka tu na gauna era na so-kalou kina ki Vua na Kalou na tamata kecega kei na veika buli kecega (Same 47:1, Same 64:9).

Na bibi ni Kalou ki na bula e sa laki vakavurea kina na bibi ni so-kalou. Na so-kalou era bulataka tiko na Same, e duidui mai na so-kalou era kila tiko na lewe vuqa ena gauna oqo, baleta na so-kalou vakaivolatabu e sa uto tu ni bula vakaitikotiko. Ena vuku ni ka oya, na veika kece e yaco, e vinaka se ca, ena nodra bula na tamata ni Kalou ena vakatakilai ena so-kalou. Na Kalou e vakarogoci ira na dauvolasame, ena vanua cava ga era tiko kina ka vakayacora na veika era vinakata ena gauna ga e vinaka vei Koya (Same 3: 4, Same 18: 6, Same 20: 6).

E sa vakila tiko na daunisame ni Nona itikotiko na Kalou ko Lomalagi, ia ena gauna vata ga oya, sa Nonai tikotiko na Kalou ko Saioni, ena vale tabú ena kedra maliwa na Nona tamata. Na Kalou ena gauna vata ga oya e yawa se voleka ena veivanua kecega, kei na Nona vale tabu (Same 11: 4), vunitaki (Same 10: 1) ka vakatakilai (Same 41:12). Ena Same era kau vata mai kina na Nonai tovo na Kalou. E vakila na daunisame na voleka kei na veiyawaki e sega ni duidui ena Nona bula na Kalou (Same 24: 7–10). Na daunisame e vakila na duidui ni dre vakayalo oqo. Na nodra kauwaitaka na vinaka kei na Nona tiko na Kalou, ena loma ni veika era sa lako curuma mai, sai koya e dua na ka e vakaukauwataka na nodra inuinui ena nodra waraka tiko na Kalou me takoso, se ena gaunisala cava se gauna cava ga e sa digitaka me cakava kina.

`Ena vukei keda vakacava na Same meda kila ni sega ni rawa meda yalana na Kalou ena veika eso walega ni noda bula? Na cava ena rawa ni tiki ni nomu bula o koya o vakasaqara tiko ni vakaveiyawakitaki Koya tiko na Kalou?`