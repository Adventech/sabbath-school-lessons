---
title:  Na Turaga nai Drodro ena Veigauna Dredre
date:   23/01/2024
---

`Wilika na Same 17:7-9, Same 31:1-3, kei na Same 91:2-7. Na cava na ka e cakava na daunisame ena veigauna ni leqa?`

Na daunisame e sotava na veimataqali leqa, ia e daulako ki Vua na Kalou, nai drodro ena veigauna ni dredre. Na vakararavi sai koya na digidigi matau ni kena ciqomi na tutu vakaturaga ni Kalou ki na nona bula e dua na tamata ena veidraki bula kecega. Kevaka e sega ni cakacaka na vakararavi ena gauna ni dredre, e sa na sega ni cakacaka ena dua na vanua.

na daunisame e kaya, “Au na kaya e na vuku i Jiova, O koya ga na noqu i drodro kei na noqu bai ni valu: Na noqu Kalou; au na vakararavi vua" (Same 91:2), e tovure cake mai na veika e sa lako curuma oti vata kei na Kalou ena veigauna sa oti ka sa yaco ena gauna oqo me vakaukauwataka na nona vakabauta ki na veigauna sa tu mai liu. Na daunisame e vakatokai Koya na Kalou ni o Koya sa Cecere Sara ka Qaqa (Same 91:1, 2), ni vakasamataka na vakaitamera ni nona Kalou.

E tukuna talega na daunisame ni veimaroroi ena rawa ni kunei Vua na Kalou: ena nona "yasana vuni” (“vakaruru" se "nai vunivuni”), “iyaloyalo” (Ps. 91:1), “idrodro" "bai ni valu" (Ps. 91:2), “lawena” “sasabai” “vakaruru" (Same 91:4), ka “nomu tikotiko" (Same 91:9). Na veiyaloyalo oqo e vakatakarakarataka na vanua ni drodro vinaka, ena ituvaki ni bula ena vanua e bula voli kina na daunisame. Ena gadrevi walega vua e dua me vakasamataka na waromisa ni katakata ni matanisiga ena wase ni vuravura oya me na qai rawa kina ni marautaka na vanua rurugu se vakasamataka lesu na gauna ni valu mai Isireli me na rawa ni vakila kina na bibi ni veitaqomaki e vakarautaka na isasabai se droro ni valu.

`Wilika na Same 17:8 kei na Maciu 23:37. Nai yaloyalo cava e vakayagataki tiko eke, ka cava e vakatakila?`

E dua na kena ivakaraitaki voleka sara sai koya na kena a tukuni me “Vunitaki au e ruku ni yaloyalo ni tabamuni” (Same 17:8, Same 57:1, Same 63:7). Nai vakatakarakara oqo e kauta mai na vakacegu kei na nuidei ka dua na kenai vakaraitaki na veimaroroi ni tina ni manumanu vuka. Na Turaga e vakatautauvatataki tiko kei na dua na ikeli e taqomaki ira tiko na luvena e tabana (Lako Yani 19:4, Vakarua 32:11) kei na dua na tinani toa e vakasoqoni ira vata na luvena ena ruku ni tabana (Maciu 23:37).

`Eda na vakayagataka vakacava na gauna ena gauna sa basika kina ko leqa, ka vaka eda sa sega ni raica na veimaroroi ni Kalou? Na cava na vuna ni yaco na veileqa vakaoqo e sega ni kenai balebale ni sega ni tiko vata kei keda e kea na Kalou?`