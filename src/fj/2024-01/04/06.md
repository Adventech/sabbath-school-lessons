---
title:  Veivuke Mai na Vale Tabu
date:   25/01/2024
---

`Wilika na Same 3:4; Same 14:7; Same 20:1-3; Same 27:5; Same 36:8; Same 61:4; kei na Same 68:5, 35. Evei na vanua e taka mai kina na veivuke ena veitikina oqo?`

Na vakanananu ni veimaroroi kei na veivukei vakayalo kei na vakayago e basika ena iyaloyalo levu ni vale ni soro. Na vale ni soro sai koya na vanua ni veivukei, veimaroroi kei na veivakabulai. Na vale ni soro e vakarautaka na ivakaruru ki vei ira era vakaleqai. Na Kalou e viribaiti ira era luve ni yali kei ira na yada ka solia na kaukauwa ki vei ira na Nona tamata mai na Nona vale tabu. “Mai Saioni, na koro lagilagi duaduaga, Sa serau mai na Kalou" (Same 50:2), Na dodonu ni vakatulewa ni Kalou e sa kacivaki kei na veivakalougatataki ni Turaga e sa veisoliyaki (Same 84:4, Same 128:5, Same134:3).

Na veimaroroi ena vale tabu e uasivita na veimaroroi e vakayacori ena veivanua tale eso e vuravura baleta na Kalou e vakaitikotiko ena vale tabu. Na Nona tiko kina na Kalou, e sega ena vuku ni vale tabu e vale tudei, o koya e veimaroroi. Sa vaka-kina ena ulunivanua sa tiko kina na Kalou, na Ulunivanua ko Saioni e uasivita na veiulunivanua tale eso, dina ga ni delana rawarawa (Same 68:15, 16; Aisea 2:2).

> <p></p>
> "Ni sa sega ni noda bete levu ko koya sa sega ni lomani keda rawa ni da sa malumalumu; sa dauveretaki vakatautauvata e na ka kecega ko koya, ia ka sega na nona cala. 16 E na vuku ni ka oqori tou toro doudou kina ki nai tikotiko-vakaturaga loloma, me da vinakati kina, me da lomani talega ka vukei na gauna e yaga kina" (Iperiu 4:15, 16).

`Ena sala cava era tautauvata kina na veitikina oqo mai na veika e tukuna na daunisame me baleta na vale tabu?`

Na vakatabui ni vale tabu ni Kalou e uqeti koya na daunisame me vakadinadinataka ni oi keda na tamata eda ivalavala ca taucoko ka sega ni dua na ka e tu veikeda me na rawa ni noda kina na veivakadodonui ni Kallou, ka vakaraitaka ni veivakabulai e yavutaki ena yalodina kei na loloma savu ni Kalou duaduaga (Same 143:2, 9–12). E sega ni dua na ka e tiko veikeda me noda kina na veivakadodonui mai Vua na Kalou. Ena gauna ga e tu donu kina na nona veiwekani na tamata vata kei na Kalou ena veivutuni, kei na kena sa ciqomi na loloma savu kei na veivosoti ni Kalou sa na qai rawa kina ki vei ira, mera kerea na veivakadeitaki ni veivakabulai ni Kalou. Na veiqaravi ena vale tabu e vakatakarakarataka na veivakabulai e kune duaduaga vei Jisu.