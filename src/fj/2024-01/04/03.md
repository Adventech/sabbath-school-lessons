---
title:  Veivakadeitaki ni Nona Veikauwaitaki na Kalou
date:   22/01/2024
---

`Wilika na Same 40:1-3, Same 50:15, Same 55:22, kei na Same 121. Gaunisala cava e Vakaitavi tiko kina na Kalou ena noda bula ena veisiga?`

Na Turaga e vakatakilai Koya ena Vola Tabu me vaka ni o Koya na Kalou bula ka cakacaka ena vukudra era masuti Koya.

Ki vua na daunisame, "Au a raici Jiova ni sa tu e mataqu e na veisiga kecega; (Same 16:8). Ena vuku ni ka oya era sa vakararavi kina ki Vua ka ra masuti Koya (Same 7:1, Same 9:10). Na Kalou ena rogoci koya kevaka madaga e tagi mai wai titobu (Same 130:1, 2), e sa vakaraitaka tiko ni sega ni dua nai tuvaki ni bula ena drotani rawa mai na Nona vakatulewa na Kalou cecere. Ena vuku ni ka oya, se mani vakacava na bibi ni nona tagi na daunisame, e sega ga ni dravuisiga na nona inuinui.

Ia ena gauna oqo, na Same 121, e marautaka tiko na Nona kaukauwa na Dauveibuli ena nodra bula yadudua na tamata yalodina. Na kaukauwa oqo e okati kina:

(1) "Ena sega ni laivi iko me yavala na yavamu" (Same 121: 3). Na iyaloyalo ni dua e gadreva me taqomaka na ilakolako ni nona bula e dua na tamata (Same 66:9, Same 119:105, V/Balebale 3:23). Na vosa vaka-Iperiu ni yavala e vakamacalataka na veitaqomaki e solia tu na Kalou ki vuravura (Same 93:1) kei Saioni (Same 125:1).

(2) Nai yaloyalo ni Kalou ni vaka ni nodra Vakatawa na Isireli o koya e sega ni sosovu se moce e vakaraitaka na Nona sa dautuvakarau me sotava na nodra gagadre na Nona tamata (Ps. 121:3, 4).

(3) Na Kalou e “nomui vakaruru" (Same 121: 5, 6) e veivakananumi ki na duru o ena gauna ni Lako Yani (Lako Yani 13:21, 22). Tautauvata, kei na Nona sa dauvakarautaka nai vakaruru vakayago kei na vakayalo ki vei ira na Nona tamata.

(4) Na Kalou sa tiko e ligadra imatau (Same 121:5). Na liga imatau e vakatakila na liga kaukauwa ni dua na tamata, na liga e vakaitavi (Same 74:11, Same 89:13). E vakaraitaka tiko eke na Nona voleka kei na veikauwaitaki na Kalou (Same 16:8, Same 109:31, Same 110:5).

(5) Na Nona veimaroroi na Kalou ki vei ira na Nona tamata e vakadeitaki vakamatata tu ena Same 121:6–8. Na Kalou ena taqomaki ira na Nona tamata mai na ca kecega. Se na matanisiga se na vula me na vakacacani ira. Na Kalou e na maroroi ira ena nodra veicuruyaki" Na veiyaloyalo vakaserekali oqo e vakatakila na taucoko, ni tawa vakaiyalayala ni Nona veimaroroi ni Kalou.

`Na kenai lotua? Na daunisame e vakararavi ki na veimaroroi loloma ni Kalou. Koi keda talega meda cakava na ka vata ga oya. Na cava eso na sala ena rawa ni ko vakila kina vakavinaka na dina ni veimaroroi ni Kalou? Ena rawa vakacava ni ko duavata kei na Kalou me na rawa kina ki vei Koya me na cakacaka e lomamu kei na vukumu?`