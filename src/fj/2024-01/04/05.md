---
title:  Na Dauveimaroroi ka Dauveisereki
date:   24/01/2024
---

`Wilika na 1 Koronica 10:1-4. Na cava e vakamacalataka ko Paula nai talanoa ena Lako Yani? Na lesoni vakayalo cava e vinakata me vakatavulica kina?`

`Wilika na Same 114. E vakamacalataki vakacava eke na veisereki ni Kalou vei ira na Isireli mai Ijipita?`

Sa dua nai yaloyalo totoka e soli tiko ena Same 114 ena vuku ni Nona veisereki na Kalou ki vei ira na Nona tamata ena nodra tiko vakabobula mai Ijipita. Ena loma ni Veiyalayalati Makawa taucoko ka vaka-kina ena Veiyalayalati Vou na veisereki mai Ijipita e vakatakarakarataka tiko na kaukauwa ni Kalou ena Nona vakabulai ira na Nona tamata. E vakayacora saraga vaka-kina ko Paula ena veitikina ena Koronica, ena nona raica na din ani talanoa ni vaka e dua nai yaloyalo, nai vakatakarakara ni veivakabulai ena vukui Jisu Karisito.

Na Same 114 e vakamacalataka tiko na kaukauwa ni veivakabulai ni Kalou me vaka ni o Koya na Dauveibuli, sai koya oya na vuna e vakabulai ira kina na Nona tamata ena Lako Yani. Na wasawasa, uciwai na Joritani kei na veiulunivanua e vakatakarakarataka na veika bula kei na kaukauwa vakatamata era vakalatilatia na nodrai lakolako na Isireli ki na Vanua Yalataki (Vakarua 1:44, Josua 3:14-17). Dina ga ni kaukauwa vei ira na Kalou.

Dina ga, ni vakasinaiti tu na veika rerevaki ena nodra sala na tamata ni Kalou ena veitabagauna kecega kei na veivanua kecega, ena nodra ilakolako ki na Jeruisalemi vakalomalagi. Na veivola ni Same e vakayaloqaqataki ira mera raibaleta na veidelana ka rai ki Vua ka a buli lomalagi kei vuravura (Same 121:1).

Na yalo ni Same 114 e laurai rawa ena Nona a vakamaravutaka na voravora ni wasawasa ko jisu kei na Nona kaya ni sega na ka mera rerevaka na soqosoqo lotu baleta ni sa vakamalumalumutaki vuravura oti (Maciu 8:23-27, Joni 16:33).

Na cakacaka levu duadua e a cakava na Kalou ena vukudra na Nona tamata e sa dodonu me vakauqeti vuravura taucoko me sautaninini e matana (Same 114:7). Na sautaninini sa dodonu me kilai ni oya na veiciqomi kei na vakarokoroko ka sega ni taqaya (Same 96:9, Ps. 99:1). Ni sa tiko na Kalou e yasadra, sa sega na ka mera na taqayataka na tamata vakabauta.

`Na cava eso na ka rerevaki vakayalo eda sota-kaya tiko na tamata vakabauta, ka gaunisala cava eda na rawa ni vulica kina meda na dauvakararavi ki na kaukauwa ni Kalou me taqomaki keda mai na noda dolava na sala ki veika rerevaki vakaoqo mevaka ni ka dina veikeda ka vaka-kina ki vua na daunisame?`