---
title:  Na Yalodina ni Turaga e Sega ni Oti Rawa
date:   03/03/2024
---

`Wilika na Same 78. Na cava e tolu nai tukutuku bibi ni veitabagauna e vakaraitaki tiko ena Same oqo? Na lesoni cava e kauta tiko mai ko Esafa mai na veitabagauna?`

Ni vakaraici lesu na nodra veigauna sa oti na Isireli e laurai ga kina na Nona yalodina na Kalou kei na nodra sega ni yalodina na Isireli. Sa dodonu talega mera vakatavulici na veitabatamata era sa qai tubu tiko mai oqo mera na kakua ni tokaruataka na nodra caka cala na nodra qase ia mera vakabauta na Kalou ka yalodina tikoga ki na Nona veiyalayalati. Na daunisame e vakayagataka na tukutuku makawa me vaka e dua na vosa vakatautauvata (Same 78:2), na kenai balebale ni sa dodonu ki vei ira na tamata mera vakananuma vakatitobu na tukutuku e tiko ena Same ka mera vakasaqara na kenai balebale vakataki ira. Na Same 78:2 sai koya na ivakamacala vakaparofisai ni Nona veivakatavulici ko Jisu ena vosa vakatautauvata (Maciu 13:34, 35).

Na Same e tukuna talega na gauna ena Lako Yani (Same 78:9-54), na veivakatikori e Kenani (Same 78:55–64), kei na gauna nei Tevita (Same 78:65-72). E vakatakarakarataka na lagilagi ni Nona cakacaka na Turaga kei na revurevu ni nodra voroka na tamata na nodra veiyalayalati kei na Kalou. Nai tukutuku me baleti Isireli e vakatakila e vuqa sara nai vakarau ni tamata ena nodra sega ni yalodina ki Vua na Kalou, vakauasivi na nodra qaravi kalou matakau (Same 78:58).

Na dauni-Same e vakabibitaka ni wakatu ni nodra sega ni yalodina na Isireli: oya ena nodra sa guilecava na ka e a cakava ki vei ira na Kalou, na nodra sega ni vakabauta na Kalou, era vakatovolei Koya na Kalou (Same 78:18, 41, 56) na nodra vakaduiduile ki Vua, kei na nodra sega ni muria na Nonai vunau, na Nona veiyalayalati kei nai tukutuku (Same 78:10, 37, 56). Na bibi ni nodra sega ni yalodina, kei na nodra vukitani na Isireli ena veitabagauna sa oti, e vakaraitaka na dauni-Same, e sa laki vakavuna na ivalavala ca ni nodra sa sega ni vakabauti Koya na Kalou (Same 78:7, 8).

Ena gauna eda wilika kina na Same, eda na kurabui ena nodra lecaika kei na mataboko vakayalo na tamata ena veigauna, ni veidutaitaki ki na yalomalumalumu kei na loloma savu ni Kalou o koya e sega ni yalana kina e dua. Na cava na vuna e sa rui berabera kina na nodra vulica nai tukutuku oqo na veitabatamata vovou ena gauna oqo?

Ni bera nida vakalewai ira na veitabatamata era sa oti yani, sa dodonu meda na dikevi keda. Eda sega beka ni dauguilecava na veika e veivakurabuitaki e daucakava na Kalou ena veigauna sa oti ka sega ni kauwaitaka na veika e gadrevi ena Nona veiyalayalati? Na Same e sega ni vakayaloqaqataki ira na tamata mera vakararavi ki na nodra dui cakacaka. Ia, na Same 78 e vakatakila na tawayaga ni sasaga ni tamata vakavo ni yavutaki ena kena kauwaitaki ena veigauna na yalodina ni Kalou kei na kena ciqomi na Nona loloma savu. Na guce ni nodra ivalu na tamata ni Kalou (Same 78:9, 62–64) e vakamatatataka na lesoni ena same ni sasaga ni tamata ni tawase mai na yalodina ni Kalou, ena leqa tu ga me yacova nai vakataotioti.

`Na lesoni cava ko sa vulica, se dodonu mo vulica mai na nomu veicala sa oti?`