---
title:  Nanuma nai tukutuku Makawa Kei na Vakavinavinakataki ni Kalou
date:   04/03/2024
---

`Wilika na Same 105. Na cava na ka e sa yaco oti kei na veilesoni era vakatakilai tiko ena Same oqo?`

Na Same 105 e veivakananumi ki na veika bibi ena tara cake na veiyalayalati ni nodrau veiwekani na Kalou kei ira na Nona tamata na Isireli. E vakanamata ki na nodrau veiyalayalati na Kalou vata kei Eparaama ena kena soli na Vanua Yalataki ki vei koya kei ira na nona kawa kei na gaunisala me na laki vakadeitaki kina na vosa ni yalayala oqo, ki vei Aisake kei Jekope, o koya sa qai laki vakavotukanataki vei Josefa, Mosese kei Eroni, kei na gauna e ravuti kina ko Kenani. Na Same e solia nai nuinui ki vei ira na tamata ni Kalou ena veitabatamata kecega baleta na cakacaka totoka ni Kalou ena veigauna sa oti e sa vakadeitaka na loloma ni Kalou ki vei ira na Nona tamata e sega ni veiveisau ena veigauna (Same 105:1–5, 7, 8).

Na Same 105 e via tautauvata kei na Same 78 (raica na lesoni ena noa) ena kena vakatakilai na yalodina ni Kalou ki vei ira na Nona tamata ena veitabagauna sa oti, kei na vakayacori ni ka oya me na rawa ni vakalagilagia na Kalou ka vakauqeta mera yalodina. Ia, e sega ni vakataka na Same 78, na Same 105 sega ni cavuta na nodra ivalavala ca na tamata o koya era sa vakayacori oti. Na Same oqo e duatani na kenai naki.

Ena Same 105, e cavuti talega kina na tukutuku ni veigauna makawa ni nodra bula na petiriaki rogolevu ni Isireli, ena kena vakatakilai na veiliutaki ni Kalou kei na nodra vosota vakadede na petiriaki. Na nodra vosota kei na dina na petiriaki ki Vua na Kalou e saumi sara vakalevu. Na Same 105 e veisureti tiko ki vei ira na tamata mera vakadadamuria na nodra vakabauta na petiriaki ka waraka ena yalodina na veivakabulai ni Kalou. .

Na Same 105 e tiko kina e dua nai lagalaga ni sere ni lotu (Same 105:1–7), ka vakaraitaka na gaunisala me vakacaucautaki vakaidina kina na Kalou, oya ena gadrevi ki vei ira na tamata ni Kalou mera kila na ka dina me baleta na kedra itukutuku makawa. Na itukutuku makawa e vakarautaka na ivakadinadina ni noda vakabauta kei na vuna me vakavinavinakataki kina na Kalou.

Era sa vakatokai ko ira era dauso-kalou nira sa kawa nei Eparaama ka era sa luvei Jekope (Same 105:6), ena vuku ni ka oya era sa okati kina mera sa ivakayaco ni vosa ni yalayala ni Kalou ki vei Eparaama me na yaco ko koya me na dua na matanitu levu (Vakatekivu 15:3-6). Na dauni-Same e vakabibitaka tiko na isema ena kedra maliwa na petiriaki kei ira na tamata ni Kalou era veitaravi mai. Na daunisame e vakabibitaka tiko ni "Sa vakayacori na nona lewa e vuravura taucoko" (Same 105: 7), e vakananumi koya e sokalou tiko me na kakua ni guilecava ni noda Kalou e Kalou cecere talega ni vuravura taucoko kei na Nona yalololoma e yacovi ira na tamata kecega (Same 96:1, Same 97:1). E rui matata, ni veikacivi ki na yalodina ki na veitabatamata vakabauta yadudua.

`Gaunisala cava, me vaka nida lotu ni Kavitu ni Lesu Vakarua mai, e dodonu meda raici keda kina ena ituvatuva ni tamata oqo, mai vei Eparaama ka lako yani? (raica na Kalatia 3:29.) Na lesoni cava e dodonu meda vulica main ai tukutuku makawa oqo?`