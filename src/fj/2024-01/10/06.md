---
title:  Na Cecere ni Turaga ena Veitabagauna sa Oti
date:   07/03/2024
---

`Wilika na Same 135. Na cava na ka e tukuni tiko na Same ni a yaco? Na lesoni cava e kauta mai vei ira na daunisame?`

E veivakaroti tiko na Same 135 ki vei ira na tamata ni Kalou mera vakacaucautaka na Kalou ena vuku ni Nona vinaka kei na yalodina o koya e vakatakilai ena veibuli (Same 135:6, 7) nai tukutuku ni nodra vakabulai na Isireli ena gauna ni Lako Yani (Same 135:8, 9) kei na kena rawati ena qaqa ena Vanua Yalataki (Same 135:10–12).

E mai vakaraitaka na Kalou na Nona loloma savu ena nodra digitaki na Isireli mera Nonai yau talei (Same 135:4). "Yau talei” e vakatakila na veiwekani titobu ena kedrau maliwa na Kalou kei ira na Nona tamata (Vakarua 7:6–11; 1 Pita 2:9, 10). Na nodra digitaki na Isireli e yavutaki ga ena Nona vakatulewa cecere na Kalou, ka e sega na vanua ena dodonu kina ki vei ira na Isireli mera nanuma nira uasivi cake mai vei ira na tamata tale eso. Na Same 135:6, 7 ni naki cecere ni Kalou me baleti vuravura e sega ni tekivutaki vei ira na Isireli, ia e tekivutaki vata mai kei na Veibuli. Ena vuku ni ka oya, e sa dodonu kina ki vei ira na Isireli mera vakaotia nai nakinaki ni veivakabulai ni Kalou me baleti vuravura taucoko. Na vakasokumuni ni veitavi lelevu e cakava na Kalou ena vukudra na Nona tamata (Same 135:8-13) e mai vakacavari ena vosa ni yalayala ni Kalou ena Nona na lewai ira na Nona tamata ka yalololoma vei ira (Same 135:14). Na veilewai eke sai koya na Nona veivakagalalataki na Kalou vei ira era vakacacani kei ira na dravudravua (Same 9:4, Same 7:8, Same 54:1, Taniela 7:22). Na vosa ni yalayala oya ni Turaga ena tokona na yavu era yavutaki ira kina na Nona tamata ka maroroi ira (Vakarua 32:36). Ena vuku ni ka oya, nai naki ni Same 135 me uqeti ira na tamata ni Kalou mera vakabauta na Turaga ka vakadeitaka tikoga ena yalodina na nodra veiyalayalati vata kei Koya.

Na yalodina ni Kalou ki vei ira na Nona tamata e laki vakadeitaka kina na daunisame na tawayaga ni veikalou matakau kei na cecere ni turaga e vuravura (Same 135:15–18). Na vakaliuci ni veimatakau e sa vakaraitaka na nodra tawayaga kei na malumalumu ko ira era qarava ira tiko mevakataki ira ga na nodra matakau (Same 135:18). Na same e vakaraitaka ni dodonu me vakavinavinakataki na Kalou me vaka ni o Koya na Dauveibuli ka nodrai Vakabula talega na Nona tamata. Na ka oqo e vakatakilai tu vakamatata ena rua nai vakadewa bibi niTka va ni vunau ni Vunau e Tini (Lako Yani 20:8-11, Vakarua 5:12-15). Me vaka ni kaukauwa ni Kalou ena veibuli kei na veitabagauna sa sivi e rau sega ni tautauvata e vuravura, sa dodonu ki vei ira na tamata ni Kalou mera vakararavitaka na nodra bula ki Vua ka vakarokorokotaki Koya duaduaga. Mevaka ni o Koya na noda Dauveibuli ka nodai Vakabula, sai Koya duaduaga e dodonu me vakarokorokotaki, kei na vakarokorokotaki ni dua tale na ka sai koya oya na qaravi matakau talega.

`Eda na vakadeitaka rawa vakacava ni sega na matakau ena noda bula? Na cava na vuna e rawarawa kina meda cakava kina e dua na matakau ni bera nida qai kila?`