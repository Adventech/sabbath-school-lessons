---
title:  Na Vosa Vakatautauvata ni Vaini ni Turaga.
date:   06/03/2024
---

`Wilika na Same 80. Gaunisala cava era vakatakilai kina na tamata ni Kalou ena Same oqo, kei na inuinui levu cava era tagica tiko?`

Ko Isireli nai vakaraitaki ni dua na were ni vaini e a cavuraka tani mai Ijipita na Kalou, na vanua ni veivakararawataki, ka kauti ira ki na Vanua Yalataki ka sautu. Nai yaloyalo ni were ni vaini e vakaraitaka na Nona digitaki Isireli na Kalou kei na Nona veimaroroi (wilika talega na Vakatekivu 49:11, 12, 22; Vakarua 7:7–11). Ia, ena Same 80, na were ni vaini na Kalou e sa sotava tiko na Nona cudru (Same 80:12). Na parofita sa kacivaka na kena sa vakarusai na were ni vaini mei vakaraitaki ni veilewai ni Kalou baleta ni sa yaco me ca na vaini (Aisea 5:1-7, Jeremaia 2:21).

Ia, na Same 80 e sega ni vakananuma na vu ni veilewai va-Kalou. Ni soli na titobu ni loloma savu ni Kalou, e sa guilecava kina na dauni-Same ni sa rawa ki Vua na Kalou me kauti Koya tani mai vei ira na Nona tamata ena dua na gauna balavu. Nai dre ena kedrau maliwa na cudru ni Kalou kei na veilewai, ena dua na yasana, kei na loloma savu ni Kalou kei na veivosoti ena yasana ka dua, sa laki yaco kina ki vua na dauni-Same me rerevaka de na yaco na cudru ni Kalou me na qaqa ka vakarusai ira vakadua na tamata (Same 80:16).

`Wilika na T/Lekutu 6:22-27. E vakayagataka vakacava na Same 80 na kalouga oqo?`

Na vakasuka ni same e veivakananumi ena vosa ni yalayala nei Eroni me baleta na tawa vakaiyalayala ni veivakalougatataki ni Kalou ki vei ira na Nona tamata (T/Lekutu 6:22-27) ka vakatakila na inuinui ni loloma savu ni Kalou ena qaqa mai na ka e vakavuna na rarawa ni tamata "Mo ni vakalesui keimami tale, na Kalou, Me cilavi keimami na matamuni; ia keimami na bula kina" (Same 80:3, raica talega na Same 80:7, 19).

Na vosa vaka-Iperiu ni vosa vakalesuya, e dua na vosa e sa vakayagataki vakawasoma enai Vola Tabu, ena Nona kacivi ira tiko na Nona tamata na Kalou, o ira era sa lako tani mera lesu mai ki Vua. E veisemati vakaveivolekati ki na vakanananu ni veivutuni, mai na lako tani mai nai valavala ca, ka lesu ki Vua na Kalou'. “ia ka’u na solia vei ira na yalo me ra kilai au kina, ni sai au ko Jiova: ia era na yaco me ra noqu tamata, ka’u na yaco me'u nodra Kalou: ni ra na lesu mai vei au e na lomadra dina" (Jeremaia 24:7).

`Ko vakila vakacava ni veivutuni e vaka na lesu ki Vua na Kalou?`