---
title:  Na Same ni Yalolailai
date:   09/01/2024
---

Na vakayagataki ni Same ena masu e cakava e levu na ka mai na nodra cavuta vakaveitalia na nodra masu ko ira na sokalou. Na Same e vakaraica na veika era lako curuma me vaka nai vakagedegede ni Kalou ka cakava me rawa ni vosoti ena nona solia nai nuinui kei na veivakadeitaki ni Nona sa tiko na Kalou.

`Wilika na Same 22. Na cava na ka eda na rawa ni vulica mai na same oqo me baleta na vakararavi ki Vua na Kalou ena loma ni rarawa levu?`

Na veivosa ni lolosi ena Same 22: 1 ena rawa ni vukei ira na tamata era sotava tu na rarawa, mera cauraka kina na nodra lomabibi kei na vakanananu ni galili: "Noqu Kalou! noqu Kalou! o ni sa biuti au e na vuku cava? A cava ko ni sa yawa kina ka sega ni vakabulai au, se rogoca na vosa ni noqu vutugu?”

Na veivosa oqo, e sa yaco me kilai levu ena kedra maliwa na Lotu Vakarisito baleta ni na vosa vata ga oqo e a cavuta ko Jisu ena gauna sa rube koto kina ena kauveilatai, e sa vakatakila ki veikeda na kena bibi na Same ena veika e lako curuma ko Karisito (raica na Maciu 27:46). Ia, ena gauna sara madaga ni rarawa kei na veivakatovolei, na vosa oqo e a cauraki talega kina: “Au na vakatusa na yacamuni vei ira na wekaqu: E na kedra maliwa nai soqosoqo lewe ni lotu ka'u na vakavinavinaka vei kemuni" (Same 22: 22).

Dina ga ni veika dina e lako curumi oqo ena sega beka ni veisotari vata kei na veika dredre e lako curuma tiko o koya e a volavola ena gauna oya, na daunisame e se vakaraitaka tikoga na nona vakabauta na Kalou, ka sa tukuna, se cava ga na ka ena yaco, ena vakavinavinakataka tikoga na Kalou. Na vakanananu oya, ena kena soli ki veikeda na vosa meda cavuta ena masu, sa vakatavulici keda na Same meda raibaleta na kedai tuvaki ena gauna oqo ka, ena vakabauta, meda raica na gauna e sa na vakalesui tale mai kina ki na noda bula na loloma savu ni Kalou.

Ni vakayagataki na Same ena masu, ena kauti ira era so-kalou ki na dua nai tagede vou ni bula vakayalo. Na Same e vakatarai ira era sokalou mera cauraka na veika era lako curuma kei na nodra kilaka, ia era sega ni na biu tu ga ena vanua era tiko kina ena gauna oqo. Era sa vakauti na lewe ni lotu mera biuta na nodrai colacola mosimosi, yalorarawa, cudru kei na lomabibi ki Vua na Kalou ka vakararavi ki Vua, se cava ga na ka era lako curuma. Nai tosotoso mai na lolosi kina na vakavinavinaka o koya e kunei tiko ena Same e sai vakaraitaki ni veisau vakayalo e sa lako curuma tiko na tamata vakabauta ena gauna era sa ciqoma kina na loloma savu va-Kalou kei na veivakacegui ni masu.

`Ena rawa vakacava nida vulica meda raibaleta na noda vakatovolei e yaco vakasauri kei na vakararavi ki na vinaka ni Kalou, se cava ga na ka eda sota-kaya ena gauna oqo?`