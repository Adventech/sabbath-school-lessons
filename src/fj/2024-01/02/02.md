---
title:  Vakayaloqaqataka na Vakayagataki ni Same ena Masu
date:   07/01/2024
---

`Wilika na Same 105: 5, Kolosa 3:16, kei Jemesa 5: 13. Evei na vanua ni Same ena ivakarau ni nona bula ni sokalou na tamata vakabauta?`

E dua na gaunisala rawarawa ni kena vakatakilai na Same ki na bula ena veisiga sai koya na kena vakatikitikitaki edua na gauna ena veisiga ena kena wiliki na Same, me tekivutaki ena Same 1, ka qai vakamuria yani na kenai tuvatuva e soli tiko e na Same. E dua tale na gaunisala oya na kena wiliki na Same me veisotari vata kei na nomu ituvaki ni bula ena gauna oqo, se cava na ka e yaco: e tiko na Same ni tagi, na Same ni tagi vakailawalawa, na Same ni vakavinavinaka, na sere ni lotu, na Same ni veivutuni, na Same ni kilaka (vakasaqarai ni vuku va-Kalou kei na veiliutaki) na Same ni veitabagauna, na Same e tiko kina na cudru kei na rarawa, kei na Same ni vulagi lako. Na vuli ena vula tolu oqo, eda na raica tiko kina e vuqa sara vei ira ka mera vulici na veisame oqo ena kenai yaloyalo rabailevu era dui basika kina. Gaunisala cava, meda na wilika kina na Same?

Matai wilika na same, vakaitavi ena kena vakanananu e rawarawa, ka masulaka. Vakasamataki ni same ko sa wilika oti: e okati kina na veivakasama e vakatokai Koya kina na Kalou o koya na daunisame, kei nai naki ni masu. Nanuma nai tuvaki ni nomu bula e veisemati vata kei na gaunisala sa na rawa ni vukei iko kina na same mo biuta vakavosa na veika ko lako curuma. Ko na kurabui ena levu ni gaunisala ko na raica na nomu sa na rawa ni tukuna ka veidutaitaka vata kei na ka ko sa wilika ekea.

Kevaka e bolei iko e dua na ka ena same, ena dua na ka ko vakasamataka tiko, me vaka oqo, se mani yaco na same me vakadodonutaka na nomu vakanuinui cala ena vuku ni dua na ka ko sotava tiko. Vakadikeva nai tukutuku ena same ena rarama ni Nona bula vakatamata ko Karisito kei na cakacaka ni veivakabulai kei nai nuinui ni dua na gauna balavu e solia tiko ki veikeda ko Karisito. Mevaka eda sa kila, se dodonu meda kila, ni na veivuke vakalevu ena veigauna na noda rai tiko ki nai Vola Tabu ena rarama nei Karisito kei na kauveilatai.

Vakaraica talega na veivalavala ni masu vovou e vakarautaka tu na Same, qai vakananuma na kena yaga ki vei iko, nomui soqosoqo lotu, kei na vuravura. Kerea ki Vua na Kalou me biuta na Nona vosa ki lomamu kei na nomu vakasama. Kevaka e mani yaco na same me veisotavi vata kei na draki ni bula ni dua ko kila, masulaki koya na tamata oya. Na ka e gadrevi oya, ni Same e tara vakararaba na veidraki ni bula kecega, ka na rawa ni tarai cake kina na noda bula ena noda wilika ka tugana ki lomada na veika e kaya tiko ki veikeda.

`Na cava na kenai balebale "Me tiko vakalevu e na lomamudou na vosa i Karisito" (Kolosa 3:16)? Na cava na vuna e yaco kina na wiliki ni Vola Tabu me imata ka kalawa bibi duadua ena vuku ni ka oya?`