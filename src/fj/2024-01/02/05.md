---
title:  Mai na Yalolailai ki na Nuinui
date:   10/01/2024
---

Eda sa sotava oti beka na gauna e vaka me sa yawa kina veikeda na Kalou. Ko cei, ena so na gauna, me na sega ni vakasamataka kina: E yaco vakacava na ka oqo? Ko ira na daunisame, era tamata ga me vakataki keda, era sotava na ka vata ga eda sotava tiko. E dina ga, io, ena so na gauna na nodai valavala ca e dau kauta mai na veivakatovolei ki veikeda, ena so tale na gauna e vaka era sega ni cakacaka vakadodonu, ka eda vakila ni vaka e sega ni ganiti keda na veika eda sa sotava tiko. Vakadua tale, ko cei e sega ni tiko e kea?

`Wilika na Same 13, Nai tovo bibi cava e rua ena rawa ni ko veidutuitaka ena same oqo? Na digidigi cava ko nanuma ni kauta mai na veisau levu ena rai raraba ni daunisame?`

“I Jiova, sa vakaevei na kena dede na nomuni guilecavi au? ena tawa mudu beka? Ena vakaevei na kena dede na nomuni vunia na matamuni vei au?” (Same 13:1). Vakadua tale, ko cei ena sega ni semati koya rawa ki na veivakanananu oqo, se cala beka? (E bau guilecava beka e dua veikeda na Kalou?)

Na Same 13, e dusia tiko na sala me levei kina e dua na cala e sa matau, oya ena noda vakaraici keda tikoga kei na noda leqa ena gauna eda masu kina. Na same oqo ena rawa ni veisautaka na noda masu ena nona na liutaki keda meda vakadeitaka na yalodina kei na bula e sega ni veiveisau ni Kalou ni sotavi ira tiko na Nona tamata. Dina ga ni tekivutaki tiko na same ena lolosi kei na vakaiulubale, ia e sega ni yaco ga ekea, ka sai koya oya na tikina bibi.

Na Same e liutaki keda meda digitaka meda vakararavi vakaoti ki na kaukauwa ni veivakabulai ni Kalou (Same 13: 5), me yaco kina na noda rere kei na lomaocaoca (Same 13:1-4) me na rawa ni solia na galala ki na veivakabulai ni Kalou, ka eda sa na tekivu vakila kina na veisau mai na lolosi ki na vakavinavinaka, mai na leqa ki nai nuinui (Same 13:5, 6). Ia, na kena tokaruataki walega na vosa ena Same vata kei na kena kilai ga vakalailai na kenai balebale ena sega ni solia na veisau dina e gadrevi ena kena vakayagataki. Ena gauna eda vakayagataka kina na masu ena Same, sa dodonu meda kerea na Yalo Tabu me vakaitovotaki keda ena sala o koya e gadrevi tiko ena same. Na Same era vosa ni Kalou o koya e veisautaka na i tovo kei nai valavala ni tamata vakabauta ka sega walega ni dua na veisau lailai. Ena loloma savu ni Kalou, sa vakavotukanataki kina na vosa ni yalayala ni Same ena nodra bula na tamata vakabauta. Sa kenai balebale oya na noda sa vakatara na Vosa ni Kalou me veisautaki keda mevaka na loma ni Kalou ka me semati keda vata kei Karisito, o Koya e bulataka vakavinaka sara na loma ni Kalou, mevaka ni Luve ni Kalou ka a liatamata, e vakayagataka talega na masu ena Same.

`Gaunisala cava ena rawa ni kauti iko kina vakavoleka na nomu vakatovolei ki Vua na Kalou? Na cava na vuna, kevaka mo na sega ni qaqarauni, era na biligi iko tani mai Vua?`