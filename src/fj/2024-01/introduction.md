### Na vola ni Same: Na vanua e rau sota kina na loma ni kalou kei na yalo ni tamata

Na ivola ni Same era tiko kina na veimasu kei na veisere ni Vola Tabu. Era talaucaki ena vakavinavinaka, reki, rarawa kei na yalolailai, e vosataki se lagati ena vanua vagalala (private) kei na matanalevu (public) mai vei ira na lewe ni vanua, ira na tui, ira na dauserekali, kei ira na bete yalododonu kei ira na tamata ivalavala ca sa veivutuni, ka sa yaco na Same mei vola ni masu ka vola ni sere ki vei ira na tabatamata vakabauta.

Nai Vola ni Same e dinautaka tiko na matata ni nonai tavi ka ni vuqa na tikina enai Vola Tabu era vosa ki veikeda, ia na Same e vosa me baleti keda ka vosa vata kei keda. Na Same sa i vurevure ni veivakalougatataki, ni nuinui, kei na veivakabulabulataki, nai dusidusi ni nomu vakadikevi iko vakataki iko kei na cecere ni Kalou, e veisereki ni dua e tagi mai wai titobu, ka veidreti ki na dua na bula sa vakavoui ni sa soro ki Vua na Kalou. Ena vuku ni ka oya ena sega ni ka e veivakurabuitaki na nodra raica nai vola ni Same ko ira na lewe vuqa ni vakavoqataki kina na veika e tara na lomadra kei na veika era lako curuma ka ciqoma me nodra masu vakataki ira. E vosa ena yaloluluvu ko Luther me baleta na Same ka kaya “Evei tale na vanua ena rawa ni raica kina e dua na tamata na veivosa vakaturaga me cauraka na reki, ka ni sa tiko ena Same ni veivakacaucautaki kei na vakavinavinaka? Vei ira sa na rawa ni ko raica na lomadra na tamata yalosavasava kecega me vaka saraga na nomu vakaraica tiko e dua na iteitei totoka se vakasaravi lomalagi cake tu. . . . Se evei na vanua ena rawa ni ko kunea kina e vuqa na veivosa titobu, vuqa na yalo sa veivutuni, e vuqa na veivosa ni rarawa me cauraka kina na mosi mevaka e tiko ena Same? Ena veika oqo, ko sa na raica rawa kina na yalodra kece na yalosavasava mevaka ko raici ira tiko na mate se rai sara tiko ki eli, ena kena rui butobuto ka sega ni matata ni vanua ena vuku ni cudru waqawaqa ni Kalou.. . . . Sa yaco me rawarawa kina ni kilai se na cava na vuna e sa yaco kina na Vola ni Same me taleitaki ki vei ira na yalosavasava. KI vei ira kece na tamata, ena veisoqo kece era sa na rawa ni raica ena Same na ka era vakila ni yaga kevaka e veiganiti kei na nona gagadre. E sega tale nai vola ena rawa ni kunei kina na veivosa me tautauvata kei ira, sega na vosa vinaka.”– Martin Luther, Martin Luther: Selections From His Writings, ed. John Dillenberger (New York: Anchor Books, 1962), pp. 39, 40.

Me vakilai na kaukauwa ni bula sa veisau ena Same, eda sa kacivi meda sere ka masulaki ira me vaka ni ko ira na tabatamata vakabauta era sa vakayagataka na Same me ra sovaraka yani kina na nodra vakavinavinaka, vakatakekere, vakatutusa, lolosi kei na soli ka ni vakavinavinaka ki Vua na Kalou cecere ni loloma savu kei na vakatulewa dodonu.

Ena gadrevi beka meda na vulica na Vola ni Same? Me vakataka na vo ni Vosa ni Kalou, e a volai na Same ena kedra dui tukutuku ni tabagauna oya, tukutuku titobu me baleti koya na Kalou kei na veika dina e yaco ena gauna e volai kina. Nai naki ni kena vulici na Same oya me kauta mai vakavoleka na vuravura ni Same ki vei ira era vakarorogo tiko ena gauna oqo. Ena dodonu meda kila ni gauna e yaco tiko kina na Same me nodra masu na tamata ni Kalou, e masu talega nei Jisu ni o Koya na Kalou a liatamata ka sa baleti Jisu sara talega. Na Nonai tukutuku na Kalou ki na kawa tamata. E dua tale nai tavi ni Same oya me vulici mai kina na veika kece e sa cakava oti, cakava tiko oqo, kei na ka me na cakava na Kalou ki vuravura, ena vuku i Jisu Karisito.

Dina ga ni Same sai koya na vakasokumuni ni 150 na serekali, na veika e vakasokumuni oqo ena rairai sega beka ni nakiti mevaka na kenai rairai. Na Same e ciqoma na vakadinadina ki nai lakolako vakayalo o koya sa matau tu ki vei ira na luve ni Kalou. Nai lakolako e tekivutaki ena vakabauta o koya e yavutaki ka vakadeitaki ena Nonai vakaro cecere na Kalou, kei na vanua era taura kina na vinaka na kedrai sau kei na veivakatotogitaki ki vei ira na ivalavala ca. Nida sa tosoya tiko na noda vuli, eda na qai raica na ka ena yaco ena gauna sa bolei ka vakarerei kina na vuravura e sa tu vakavinaka tu ena vakabauta mai na veika ca. E se veiliutaki tikoga na Kalou? Ena rawa vakacava me ra na lagata na sere ni Turaga na vakabauta ena vanua era vulagi kina?

Na noda gagadre kei na noda masu sai koya na ka e veivakaukauwataki tiko kina na Same ki veikeda ena noda ilakolako ena bula oqo, kei na vukudra eda na sotavi koya tiko kina na Kalou ena veisiga, e lomada ki Lomana, me yacova na siga eda na raici Jisu kina ena matanavotu.

_Dragoslava Santrac, PhD in Old Testament, is managing editor of the Encyclopedia of Seventh-day Adventists at the General Conference of Seventh-day Adventists World Headquarters. She has authored the volume on Psalms 76-150 for the Seventh-day Adventist International Bible Commentary._