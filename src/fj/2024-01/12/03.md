---
title:  Lagata ki Vua na Turaga na Sere Vou
date:   18/03/2024
---

`Wilika na Same 33:3, Same 40:3, Same 96:1, Same 98:1, Same 144:9, kei na Same 149:1. Na cava nai yaloyalo kilai levu e kunei ena veitikina oqo?`

Na Same e vakaroti ira na tamata mera lagata e dua na sere vou. Na sere vou cava? Na vuna e gadrevi kina na sere vou oya me vakabulabulataka tikoga na kilai na lagilagi kei na cecere ni Kalou e vuravura kei na vakavinavinakataki ni Nona veitaqomaki kei na veivakabulai mevaka ni o Koya na Dauveibuli ka Turaga ni Lewa ni vuravura. Na veisereki mai vei ira na meca ka vaka-kina mai na mate, kei na vinaka ni Kalou ki vei ira na Isireli, sai koya oqo eso na ka e vakauqeta na tamata yadua me lagata na sere vou. Me vaka ni veisere tale eso e vakavinavinakataki kina na vinaka ni Turaga, na sere vou e vakacaudreva na reki kei na vosa ni yalayala ni kena vakavoui na nodra dina ki Vua na Kalou. Na ka e lako curumi ena veivakabulai ni Kalou e vakauqeti ira na tamata mera vakadinadinataka na Kalou ni nodra Dauveibuli ka Tui talega. Na veiulutaga kilai levu ena Same o koya e tukuna na sere vou oya na vakabauta na Kalou, na vakavinavinakataki ni totoka ni Nona cakacaka, na veisereki mai na leqa, kei na so tale na ka.

`Wilika na Aisea 42:10-12, Vakatakila 5:9, kei na Vakatakila 14:3. Na cava eso na ka eda na rawa ni vakasokumuna me baleta na sere vou mai na veitiki ni Vola Tabu oqo?`

Ko ira na tamata ni Kalou na Isireli, era vakatokai ena ena vosa ni veivakamenemenei "a matanitu sa voleka ki Vua [Kalou]" (Same 148:14), e sa vakaraitaka ni ko Isireli e tiko enai tutu cecere duadua, ka sa dodonu kina ki vua me vakavinavinakataka na Kalou, Ia nai Vola Tabu e sa vakayaloqaqataki ira na tamata vakabauta ena veitabatamata kecega mera lagata na sere vou ena nodra vakavinavinakataka na nodrai Vakabula ena vuku ni nodra sa vakabulai ena Nona dra ni Lami. Na sere vou ena rawa ni vakatakarakarataka e dua na sere duidui e sa bera ni rogoca vakadua e dua na tamata, na sere e vakananumi kina na bibi ni ka e sa vakila e dua na tamata ena vuku ni loloma savu ni Kalou. Na sere vou ena rawa talega ni vakaraitaka na inuinui ena kena nuitaki na ka e sega ni vakatauvatanitaki rawa kei na dua na ka, ni lako curumi na lagilagi ni Kalou ena veigauna sa bera mai. Na sokalou e ulabaleta nai soro kei nai solisoli ka vakatakila na veiwekani vata kei na Kalou o koya ena vou ka veivakayavalati. Ena dua na vakanananu, e dua ena rawa ni kaya ni sere vou e sai vakaraitaki vou, ni noda lomana kei na vakavinavinakataka na ka e sa cakava na Kalou ki veikeda.

`Toka ga ena veivakalougatataki ni Kalou ki na nomu bula. Kevaka mo na lagata e dua na sere vou, na sere cava oya?`