---
title:  Laveta na Ligamu ena Vale Tabu
date:   17/03/2024
---

`Wilika na Same 134. E caka evei na so-kalou eke? Na cava na ka e kauta mai na sokalou ki Vua na Kalou?`

Na Same 134 e vakananuma lesu na nodratou veivakalougatataki na bete era kawa mai vei Eroni ena Tikovoli mai na Lekutu 6:24-26 (kei na Same 67:1) ka vakaraitaka ni veikalougataki e yavu bibi ka sai vakaraitaki ni veiwekani e tiko ena kedrau maliwa na Kalou kei Isireli. Ko ira na tamata era vakalougatataka na Kalou ena vale tabu, kei na Kalou e vakalougatataki ira na Nona tamata mai Saioni. Na veivakalougatataki e teteva na ka veika bula kecega baleta na Kalou e a bulia na lomalagi kei na vuravura. Ni cavuti tiko ko Saioni ni vanua e soli tiko nai kina vakatabakidua na veivakalougatataki vakalomalagi e sa vakaraitaka na Nonai vau ni veiyalayalati ni Turaga vata kei ira na Nona tamata. Ia ena loma ni veiyalayalati ni loloma savu oya e vakatovotovotaka tiko ko Isireli na galala ni Nona vakalougatataki na Turaga kei na nodra vakalougatataki mai Vua.

`Wilika na Same 18:1; Same 36:1; Same 113:1; Same 134:1, 2; kei na Same 135:1, 2. Era vakatakilai vakacava ko ira na so-kalou eke?`

Sa dauvakaraitaka vakawasoma na Same ni ko ira era so-kalou tiko era sa Nona dauveiqaravi na Turaga. "Sa tu e na vale i Jiova e na bogi" (Same 134:1) de rairai e sa baleti ira tiko na Livai era dauyadra ena bogi (1 V/Gauna 9:23â€“27) se na vakavinavinaka e caka ki Vua na Kalou mai vei ira na Livai ena siga kei na bogi (1 V/Gauna 9:33).

Ena vuku ni nodra so-kaloutaka tiko na Kalou e tawa kune na Isireli, o koya ena sega ni vakatauvatanitaki rawa ena dua na ka, sa tiko na vale tabu me vakaserauna na lagilagi ni Turaga ka vakarautaka e dua na draki ni bula me rawa kina ki vei ira na tamata ivalavala ca mera sotava kina na nodra Tui savasava. Na veitauraki oqo e tekivutaka na Kalou vakataki Koya ka vakatulewataki mai na Nona itutu kei na vakatulewa.

"Ni dou sa lako mai kivei koya, me vaka ki na vatu bulabula, ko ya sa biuta ko ira na tamata, ia na Kalou sa digitaka, a sa talei: oi kemudou talega, me vaka dou sa veivatu bulabula, dou sa tara cake mo dou vale vakayalo, me matabete yalosavasava, mo dou cabora kina nai madrali vakayalo, sa vinaka vua na Kalou e na vuku i Jisu Karisito" (1 Pita 2:4, 5). Na ka eda raica eke, ena vosa nei Pita, sai koya e dua na Veiyalayalati Vou e ivakaraitaki ni vakanananu vata ga e cauraki tiko ena veisame oqo, me baleti ira na tamata ni Kalou, era sa bete tabu ena gauna oqo, ena nodra cabora tiko na vakavinavinaka kei na vakarokoroko ki Vua na nodra Turaga ko Jisu Karisito, na Dauveibuli ka i Vakabula, ena vuku ni veika vinaka kecega e sa cakava ki vei ira.

`Na tamata vakabauta ena Veiyalayalati Vou, sa tiko talega na noda itavi vakabete o koya eda sa kacivi kina meda vakananuma na itukutuku vinaka ni Kosipeli ki vuravura. Na cava eso na sala mana eda na rawa ni cakava kina oya?`