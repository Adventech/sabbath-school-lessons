---
title:  Na Kaci ni Wawa
date:   24/03/2024
---

`Wilika na Same 27:14; Same 37:7, 9, 34; Same 39:7; Same 40:1; Same 69:6; Kalatia 5:5, kei na Roma 8:18-25. Na cava e kaya na veitikina oqo mera cakava na tamata ni Kalou?`

E rairai ni dua na ka ena daukauta mai na lomaocaoca oya na oca ni wawa. Veitalia ga se ko cei koi keda, na vanua eda tiko kina, na cava nai tuvaki ni noda bula, ena veigauna eda na dauwaraka kina e dua na ka. Mai na noda wawa tu ena laini ena dua na sitoa kei na wawa me rogoci nai tukutuku vakavuniwai, eda na wawa o koya eda dau sega tiko ni via cakava, se vakaevei?

Ia na cava na waraki Koya tiko na Kalou? Na vakanananu ni waraka na Turaga e sega walega ni kune ena Same ia e vakasinaiti tu ena loma ni Vola Tabu taucoko. Na vosa e vakayagataki ena veika kece oqo sai koya na vosota. Sa dua tiko nai tavi bibi na vosota ena noda cata me rawai ena rere ena yalorarawa o koya ena sega ni na lako mai kina na Kalou ena vukuda. Ko ira na luve ni Kalou yalodina era na wawa, nira kila deivaki tiko ni Kalou e yalodina, kei ira era waraki Koya tiko sa na rawa nira laiva Vua na draki ni bula era lako curuma tiko, sa na rawa nida na vakadeitaka ni na cakava oya meda na vinaka kina, kevaka mada ga eda sega ni raica ni vakakina.

Na waraki ni Turaga e sega walega ni dua na ka meda tatakube tiko kina, ia sai koya na Nona gadrevi vakatitobu na Kalou ni vakatauvatani kei na karamaca vakaitamera ena vanua dravuisiga (Same 63:1). Na daunisame e rawaka na veivakalougatataki mai Vua na Kalou, ia na nona gagadre me kau mai vakavoleka ki Vua na nona Kalou ka ni uasivita na veigagadre kecega ena bula oqo.

Me vaka ga na noda wilika ena ivola nei Paula ki vei ira mai Roma, na Kalou kei na veika buli kecega era sa waraka tiko na kena na vakavoui na vuravura kei na kalougata ni nodra na veitata na Kalou kei ira na Nona tamata enai vakataotioti ni gauna. O koya e vola vakaoqo: "Ni sa gadreva vakalevu ko vuravura ka wawa tikoga me ra vakarairaitaki ko ira na luve ni Kalou" (Roma 8:19).

Sa dua na vosa ni yalayala vakaitamera. Ia, nida se waraka tiko na veivakabulai kei na noda na sota vata kei na Kalou, kevaka madaga â€œsa vutugu vata ko vuravura taucoko, ka sa yaluma e na rarawa" (Roma 8:22), na Kalou se tuvata tikoga kei ira na Nona tamata ena gauna oqo, ena vuku ni Yalo Tabu. Ena gauna oqo eda sa kacivi meda vakadindinataka (Cakacaka 1:4-8) na inakinaki ni veivakabulai, o koya ena qai laki oti ni sa buli vou tale na vuravura. Na veibuli vou sai koya na ka eda waraka tiko, na kena sa na vakavotukanataki na noda inuinui na Lotu Vakarisito ni Lesu Vakarua mai. E tiko ena yaca, Lesu Vakarua mai, na vakanananu ni nuinui eda waraka tiko. Eda wawa, ia eda kila ni na sega ni ka wale. Na mate kei na tucake tale nei Karisito enai matai ni gauna e lako mai kina, sai vakadei ni Nona na Lesu tale mai.

`Na cava eso na ka ko waraka tiko mai Vua na Kalou ena gauna oqo? Eda vulica vakacava meda wawa ena vakabauta kei na vakanuinui, vakauasivi ena gauna e se sega ni yaco tiko mai kina na ka eda masulaka tiko?`