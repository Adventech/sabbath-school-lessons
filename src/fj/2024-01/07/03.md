---
title:  Ni Bulia e Lomaqu na Yalo e Savasava
date:   12/02/2024
---

`Wilika na Same 51:1-5. Na cava na Vuna e kerea ki na dauni-Same na loloma ni Kalou?`

E sovaraka yani na lomana na tui ko Tevita ki Vua na Kalou, ena nona kerea na veivosoti ni valavala ca ena gauna butobuto vakayalo ni nona bula (2 Samuela 12). Na veivosoti sai koya na isolisoli veivakurabuitaki ni loloma savu ni Kalou, e vu mai na "levu ni Nomuni yalololoma" (Same 51:1). Ko Tevita na Tui e kerea na Kalou me vakatavulici koya, sega ni vaka na nonai valavala ca (Same 103:10) ia me vaka ga na Nonai valavala va-Kalou, e vakatokai na Nona loloma, yalodina, kei na yalololoma (Same 51:1; Lako Yani 34:6, 7).

`Wilika na Same 51:6–19. Gaunisala cava e vakatakilai kina eke na veivosoti ni valavala ca? Na cava nai naki ni veivosoti vakalou?`

Na veivosoti va-Kalou e okati kina e vuqa sara na itukutuku vakalawa ni tawa cala. E vakaraitaka e dua na veisau titobu o koya e tara sara yani na loma ni bula ni dua na tamata (Same 51:6, Iperiu 4:12). E kauta mai na buli vou (Same 51:10, Joni 3:3–8). Na vosa vaka-Iperiu “bara” na kenai balebale ‘bulia' e tukuna na kaukauwa ni veibuli ni Kalou (Vakatekivu 1:1). Na Kalou duaduaga ena rawa ni bara,' na Kalou duaduaga solia na veisau e dei ki na yalo ni tamata e sa veivutuni (2 Koronica 4:6).

Ko Tevita e kerea me vakasavasavataki ena isopi (V/Soro 14:2-8, Same 51:7). E vakila ni nona ivalavala ca e viribaiti koya tiko mai na Nona iserau ni Kalou, ena sala vata ga oya me vakataki koya na vukavuka ena nona viribaiti mai vei ira na lewe vuqa me yacova ni sa oti na nona dukadukali (Same 51:11). E lomaleqataka de na yaco na i soro me na sega ni vakasavasavataki koya vakaoti baleta ni sega tale ni dua nai soro ena rawa ni buluti kina na nona ivalavala ca nakiti ni veibutakoci kei na laba (L/Yani 21:14, V/Soro 20:10). Na loloma savu walega ni Kalou o koya e sega ni veiwasei ena rawa ni ciqoma na yalo e raramusumusu kei na yalo e bibivoro nei Tevita mevaka nai soro ka na vakasukai Tevita lesu tale me rau duavata tale kei na Kalou (Same 51:16, 17). Ena nona kerea me vakasavasavataki ena isopi, e sa vinakata me sa lesu tale mai ki Vua na Kalou.

`Kevaka sa rawa ki Vua na Kalou me vosoti Tevita ena nona veibutakoci kei na laba, nai nuinui cava e basika cake mai vei iko?`