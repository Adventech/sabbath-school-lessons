---
title:  Kakua ni Guilecava na Nona Ka ni Loloma Kecega
date:   15/02/2024
---

`Wilika na Same 103. E vakaraitaki vakacava eke na yalololoma ni Kalou?`

Na Same 103 e vakaimatailalaitaka na veivakalougatataki ni Turaga. Na veivakalougatataki e okati kina "na Nona ka ni loloma kecega" (Same 103:2) ena bula e seraka (Same 103:3–6). Na veivakalougatataki oqo e yavutaki ena Nonai tovo ni loloma na Kalou kei na Nona yalodina ki na Nona veiyalayalati vata kei ira na Isireli (Same 103:7-18). Na Turaga e nanuma na gogo kei na vakaiyalayala ga ni bula ni tamata kei na Nona sa lomani ira na Nona tamata (raica na Same 103:13-17).

Na vakananuma e rabailevu sara mai na itavi ni vakanananu walega. E okati kina na sorosorovaki o koya e laurai ena cakacaka: Na Kalou e veivakabulai ka tokoni ira na Nona tamata (Same 103:3-13). Nai yaloyalo kaukauwa e tiko ena Same 103:11-16 e sa vakaraitaka na kena sega ni yalani rawa na vakaitamera ni loloma savu ni Kalou, o koya ena rawa ni vakatauvatani walega ki na vakaitamera ni lomalagi (Aisea 55:9). Na cava na ka ena dodonu mera na cakava na tamata me idole ni yalololoma ni Kalou?

Matai, ena Nona vakalougatataki na Kalou (Same 103:1, 2). Na veivakalougatataki e kila raraba tu ni cakacaka ni kena soli na veika ni loloma vakayago kei na vakayalo ki vua e dua (Vakatekivu 49:25, Same 5:12). Baleta ga ni Kalou e ivurevure ni veivakalougatataki kecega, ena rawa vakacava ki vua na tamata me na vakalougatataka na Kalou? O koya e lailai ena rawa ni vakalougatataki koya e cecere ena nona vakavinavinakataki ka vakacaucautaki (1 Tui 8:66, Jope 29:13). Na Kalou e vakalougatataki ira na tamata ena Nona solia na veika vinaka vei ira, ia na tamata e vakalougatataki Koya na Kalou ena nona vakavinavinakataka na vinaka e tu Vua; oya ena Nona vakarokorokotaki ena vuku ni Nona itovo ni loloma.

Karua, ena kena nanumi na Nona ka ni loloma kecega kei na Nona veiyalayalati (Same 103:2, 18-22), mevaka ga na Nona nanuma na Kalou na ituvaki ni bula gogo ni tamata kei na Nona veiyalayalati vata kei ira na Nona tamata (Same 103:3-13). Na kena daunanumi na ka, e sa dua tiko na tiki ni veiwekani bibi e tiko ena kedrau maliwa na Kalou kei ira na Nona tamata. Mevaka ga na Nona daunanuma tu na Kalou na Nona vosa ni yalayala ki vei ira na tamata, ia ko ira na tamata era dinau mera nanuma na yalodina ni Kalou ka dolea ki Vua na Kalou ena loloma kei na talairawarawa.

Ni tiko na vakasama oqo ena vakanananu, na ka e tukuna eke ko Ellen G. White e rui yaga vakalevu: "Ena vinaka ki veikeda meda na vakayagataka e dua na auwa ena dua na siga meda na dauvakananuma kina na bula nei Karisito. Sa dodonu meda na dikeva vakamatua na veitagede ni Nona bula taucoko, vakauasivi na kenai tinitini. Nida vakasamataka tiko na levu ni Nona sorovaki Koya ena vukuda, na noda nuidei Vua ena sega ni cava rawa, na noda loloma ena yaco me bulabula, ka eda sa na vakasinaiti vakalevu ena Yalona. Kevaka eda na qai vakabulai e muri, sa na dodonu meda na vulica na lesoni ni yalomalumalumu kei na madua ena ruku ni kauveilatai.”—_The Desire of Ages_, p. 83.