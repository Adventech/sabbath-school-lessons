---
title:  Na Nona Yalololoma e Tawa Mudu
date:   11/02/2024
---

`Wilika na Same 136. Na vakanananu cava e vakabibitaki tiko ena Same oqo? Evei na vanua e kunea mai kina na Same nai vakadinadina ni ka e kaya tiko?`

Na Same 136 e veivakaroti ki vei ira na tamata ni Kalou mera vakavinavinakataka na Kalou ena vuku ni Nona loloma mevaka e vakatakilai tiko ena veibuli (Same 136:4–9) kei na kedrai volatukutuku na Isireli (Same 136:10-22). "Yalololoma/loloma" (ena vosa vaka-Iperiu khesed, "loloma e tudei”) e vakaraitaka na vinaka kei na yalodina ni Kalou kivei ira na ka e a bulia kei na Nona veiyalayalati ki vei ira na Isireli. Na Same e cauraki kina na kaukauwa vakaitamera kei na lagilagi ni Kalou era yavutaki ena Nona loloma e tudei.

Ko Jiova e nodra Kalou ni veikalou ka Turaga ni veituraga, e kenai balebale “na Kalou cecere duadua" (Same 136:1-3), e sega ni kenai balebale nira tiko na veikalou tale eso ia o Koya duaduaga na Kalou.

Na cakacaka veivakurabuitaki levu duadua ni Turaga o koya ena sega ni na cakava rawa tale e dua, oya, na ka e taukena (Same 136:4). Na Kalou e bulia na lomalagi, na vuravura, kei na veika vakalomalagi, o koya era sokaloutaka tiko na pekani (Vakarua 4:19). Na Same, e basuraka na veikalou vakapekani, kei na veivurevure ni ka era yavutaka kina na tamata na nodra vakanuinui kei na lewa. Era tiki ga ni veika buli—sega ni Dauveibuli, oqo e dua na duidui vakaitamera.

Nai yaloyalo ni liga ni Kalou kaukauwa e sa dodo yani (Same 136:12) e vakabibitaka na kaukauwa mana ni Kalou kei na rabailevu ni vanua e tatara yani kina na kaukauwa ni Nona loloma. Na loloma ni Kalou ena gauna ni veibuli kei na veitabagauna, e sa dodonu me na uqeti ira na Nona tamata mera vakabauti Koya ka mera yalodina tikoga ki na Nona veiyalayalati.

Na italetale ni Same “Ni sa sega ni mudu na Nona loloma" e tukuni vaka 26, ena vuku ni ka oya, na veivakayaloqaqataki ki vei ira na sokalou mera kila ni Kalou e seg ani veisau, ka na tomana tikoga na Nona daiveitokoni ena veigauna sa oti, me yacovi ira na tabatamata vovou. Na Kalou e daunanumi ira na Nona tamata (Same 136:23), ka dinata tikoga na Nona veiyalayalati ni loloma savu. Na vakabauti ni loloma tawa vakaiyalayala ni Kalou e uto tiko ni vakabauta vakaivolatabu, e okati tiko kina na sokalou e marautaki kei na yalodei, ka vaka kina na yalo e sorovaki kei na veivutuni.

Na Same 136 (tikina 23-25) e sogoti ena Nona kauwaitaki vuravura na Kalou. Na loloma ni Kalou e sega walega ni baleti Isireli ia e sa baleta na veika buli kecega. Ena vuku ni ka oya, e sa kacivaka raraba tiko kina na Same na loloma savu e veivakabulai ni Kalou, ka uqeti vuravura taucoko mera tomani Isireli ena nodra vakacaucautaka tiko na Kalou (raica talega na Luke 2:10, Joni 3:16, akacaka 15:17).

`Na gaunisala cava e yaco kina nai yaloyalo kei Jisu ena kauveilatai, ni mai mate me veisosomitaki ena vuku ni noda ivalavla ca, me vakatakila na dina levu me baleta na Kalou, oya ni “Nona loloma e tawa mudu”?`