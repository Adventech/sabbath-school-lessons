---
title:  Kuri ni Vakasama
date:   01/03/2024
---

Wilika na Ellen G. White, "God With Us,” pp. 19–26, in _The Desire of Ages_.

Ena masu nei Karisito kei na masu me baleti Karisito, e vakarautaka kina na Same e dua na itukutuku e duatani duadua ni bula kei na cakacaka ni veivakabulai nei Karisito mevaka e Dua e vakatokai “na Kalou sa tiko vata kei keda" (Maciu 1:23). Ko Jisu sai Koya na Kalou sa tiko vata kei keda” ena kena valuti na yalolailai kei na rarawa. O Koya na Kalou sa tiko vata kei keda ena kena gadrevi na vakatulewa dodonu kei na veivakabulai. Ko Jisu sai Koya na Kalou sa tiko vata kei keda, ena sega ni biuti keda nida yali ka yalolailai ia ena vakatakila ki veikeda na sala ni vakabauta e qaqa. E yaco me vakataki keda na Bete kei na Tui tawa mudu oqo me rawa ni vakabulai keda kina mai na rusa tawa mudu ni valavala ca.

Ena vuku i Karisito, na Tui e vinaka vakaoti mai na kawa i Tevita, era vakavotukanataki ki Vua na veivosa ni yalayala bibi kece ni Kalou me baleta na veivakabulai (2 Koronica 1:20). Ko Ellen G. White e vakamacalataka na duavata nei Karisito kei na kawa tamata: "Ena Nona bula vakatamata, e veitaratara kei ira na tamata; ena Nona itutu va-Kalou, e taura deivaki nai tikotiko vakaturaga ni Kalou. Mevaka ni Luve ni tamata, e vakatakila ki veikeda nai vakaraitaki ni talairawarawa; mevaka ni Luve ni Kalou, e solia ki veikeda na kaukauwa meda talairawarawa kina. Sai Karisito a vosa mai ena vunikau kama ki vei Mosese ena Ulunivanua ko Orepi ka kaya, “SA BULA KOI AU VAKAI AU: a sa kaya, Ko na vosa vakaoqo vei ira na Isireli, O koya sa yacana SA-BULA-KOI-AU sa talai au vei kemuni" (Lako Yani 3:14). Sai koya oqo na vosa ni yalayala ni nodra vakabulai na Isireli.

Ena gauna e lako mai kina me-vakataka na tamata,' E tukuni Koya na KOI AU. Na luvei Peceliema, nai Vakabula yalomalua ka yalomalumalumu, na Kalou e a liatamata.' 1 Tim. 3:16. Ka sa kaya ki veikeda: 'KOI AU na i Vakatawa Vinaka.' 'KOI AU na madrai ni bula.” 'KOI AU na Sala, na Dina, kei na Bula.' 'Sa soli taucoko vei Au na kaukauwa mai lomalagi kei vuravura.' (Joni 10:11; 6:51; 14:6; Maciu 28:18. KOI AU nai vakadei ni veivosa ni yalayala kece. KOI AU; kakua ni rere" -_The Desire of Ages_, pp.24,25.

**Taro ni Veiwasei**:

`E vakaraitaka vakacava na Kalou na Nona yalodina ki na Nona veiyalayalati dina ga nira sega ni yalodina na tamata? Na veivakadeitaki cava e kauta mai ki vei ira na luve ni Kalou era sotava tu na dredre?`

`Gaunisala cava e laki yaco kina na cakacaka vakabete nei Karisito ena ituvatuva nei Melikiseteki me vakaukauwataka na din ani nodra vakabulai na tamata ni Kalou?`

`Na Kosipeli e vakatakila ni vuqa na vosa ni yalayala vaka-Mesaia ena Same e sa vakavotukanataki vei Jisu Karisito. E vakaraitaka vakacava na dina ni Vosa ni Kalou? Na cava na vuna e dodonu meda cata kina na veivalavala kecega ena vakagogotaka na noda vakadinata na Vosa ni Kalou?`

`Na veivakacegui levu cava ena rawa nida taukena mai na vosa nei Karisito, “Sa soli ki vei Au na kaukauwa kecega mai lomalagi kei vuravura” (Maciu 28:18)? Eda na vakayagataka vakacava na vosa ni yalayala oqo ki na noda dui bula yadudua?`