---
title:  Sa Kalougata ko koya sa lako mai ena yaca ni Turaga
date:   24/02/2024
---

### Wilika ena Macawa oqo
Same 23; Joni 10:11-15; Same 22; Same 89:27-32; Kolosa 1:16; Same 2; Iperiu 7:20-28.

> <p>Wiligusu</p>
> "A vatu era sa cata ko ira na matai ni vale Sa yaco me kenai vakadei e na tutu ni vale. Oqo na cakacaka i Jiova: sa ka e veivakurabuitaki e na matada" (Same 118:22, 23).

Na Same e tukuna na bula kei na cakacaka nei Karisito. E vovoleka ni yasa kece ni Nona cakacaka ni veivakabulai e kune ena Same. Ena veisala kece sara ni bula kei na cakacaka nei Karisito era vakatakilai kina ena kena dina taucoko.

Nai ulutaga e vakatakilai ena Same e okati kina na tutu va-Kalou nei Karisito, na Nona Luve ni Kalou, na Nona talairawarawa, na Nona tutaka na vale tabu ni Kalou, e kilai ni o Koya e vaka na iVakatawa Vinaka, na Nona cakitaki, na Nona sui e sega ni ramusu, Nona mate, tucake tale, lako cake, cakacaka vakabete, kei na Nonai tutu vakatui. E tu kece ekea, mevaka sa tukuni tu mai ena veisenitiuri ni sa bera ni liatamata ko Jisu.

Nida veitalanoataka tiko na Nona veiqaravi, ko Jisu e dusi lesu tale tiko ki na Same ena gauna e vosa tiko kina ki vei iratou na tisaipeli ena sala ki Emasi (Luke 24:44). E vinakati iratou meratou raica ena Same nai vakadinadina se ko cei ko Koya.

Eso na Same e vulici kina na ka dina o koya e vakavotukanataki vei Karisito e okati tiko ena Same 24, 45, 72, kei 101 (na Tui kei na Turaga ni Lewa dina), 88, kei na 102 (masu me baleta na nodra rarawa na tamata dauveiqaravi ni Kalou). Ena Same, ena vuku ni nona lolosi ni daunisame, vakavinavinaka, vakacaucau, kei na tagicaki ni dodonu kei na veivakabulai, sa rawa ni rogoci na voqa ni masu nei Karisito ena vuku ni kena vakabulai na vuravura.

_*Vulica na lesoni ni macawa oqo me na vakarautaki iko ena Siga Tabu, Maji 2._