---
title:  Bete Tawa Mudu enai Tuvatuva nei Melikiseteki
date:   29/02/2024
---

`Wilika na Same 110:4-7. E duatani vakacava na cakacaka vakabete nei Karisito, kei nai nuinui levu cava eda na rawa ni kunea cakacaka vakabete nei Karisito mai lomalagi?`

Na Kalou e solia ki Vua na Mesaia kei na veiliutaki vakatui e tawa mudu (Same 110:1-3) kei nai tutu vakabete ena kena i tagede sara e cake, enai tuvatuva nei Melikiseteki (Same 110:4- 7). Sa dregata na Turaga na Nona vosa ena dua na vosa ni yalayala bibi (Iperiu 6:18). Na Nona bubului na Kalou me na kakua ni veisautaki na lomana ena Nona solia mai ki veikeda e dua na Bete e vinaka sara, me sai vakaraitaki ni Nona loloma savu. Na nodra ivalavala ca ga na tamata kei na nodra vuki tani e matanavotu e sa dau uqeta na Kalou me sa biuti ira na Nona tamata, ia me vaka ni Nona vosa ni yalayala na Kalou ena sega ni veisau ka sa vakadeitaka na loloma savu ni Kalou, e sa vakasuka kina na Nona vakatulewa ena vukudra na tamata era sa veivutuni (Lako Yani 32:14, Same 106:45).

Na bubului va-Kalou e vakaraitaka e dua na tiki ni tukutuku vou ni veiyalayalati e caka ki vei Tevita ni o Koya na Mesaia na Tui e Bete talega (Same 110:4). Ko ira na tui e Isireli era na sega ni cakava rawa na nodra itavi na Livai oya na cakacaka vakabete (T/Lekutu 8:19, 2 V/gauna 26:16-21). Ena gauna e cavuti ira kina na tui se ko ira na tamata era vakacaboisoro enai Vola Tabu, e sa vakaraitaka tiko na nodra na kauta nai soro ki vua na bete, me na qai vakacabora. Na Same 110 e vakatikitikitaki Koya tani na Mesaia mai vei ira na tui kei ira na bete e Isireli. Na cakacaka vakabete nei Karisito e tekivu mai vei Melikiseteki, e tui mai Salemi (Jeruisalemi) ka bete talega ni “Kalou sa cecere sara" (Vakatekivu 14:18–20). Na Veiyalayalati Makawa e sega ni cavuti Tevita na tui se dua tale na tui e Isireli e taura tiko nai tutu vakabete enai tuvatuva nei Melikiseteki, vakavo ga na Same 110. Na Same e tukuna vakamatata na ka era kilai tani kina na tui kei ira na bete ena kedrai volaitukutuku na Isireli.

`Wilika na Iperiu 7:20-28. Na cava eso na ka e tukuni me baleta na cecere ni cakacaka vakabete nei Karisito?`

Me vaka ni Tui ka Bete tawa mudu talega, na kaukauwa e tu vei Karisito e sega ni vakatauvataitaki rawa vata kei na dua na bete se tui e vuravura; ia sa na rawa ni noda na inuinui. Ko Karisito e laveta na veiyalayalati e yavutaki ena vosa bubului ni Kalou, ka sega ena vosa ni yalayala ni tamata. E veiqaravi ena vake ni soro mai lomalagi. Na Nonai tutu vakabete e sega ni vakacacani enai valavala ca se mate mevakataki ira na bete vakavuravura, ena vuku ni ka oya, sa na rawa ki Vua me na Dautataro ka vakabulai ira na Nona tamata me tawa mudu. Na cakacaka ni veivakameautaki nei Karisito mevaka e dua na Bete savasava ka dauloloma e solia ki vei ira na tamata na nuidei ni tu vata kei Karisito (Iperiu 6:19, 20). Nai tavi vakabete vakaturaga nei Karisito ena vakaotia na veiliutaki ni valavala ca e vuravura. Ena maroroya o Koya na vosa ni yalayala ena Same 2 o koya era na tu kina ena mataveilewai vakaturaga nei Karisito ko ira na veimatanitu kei ira na turaga (Same 2:6–9; Same 110:1, 2, 5, 6). Na talei ni cakacaka vakabete nei Karisito e sa laki vakavuna na noda talairawarawa ka veivakabauti.