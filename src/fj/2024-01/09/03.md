---
title:  Na Loma Rarawa ni Mesaia
date:   26/02/2024
---

`Wilika na Same 22 kei na Same 118:22. Na cava e a sotava na Mesaia vei ira e a lako mai kina ena vukudra me vakabulai ira?`

Vuqa na Same era cauraka na rarawa e sotava na Mesaia ena vuku ni nodra sa biuti Koya (me vaka, Same 42, Same 88, Same 102). Na parofisai ena Same 22 e tukuni Koya saraga vakatabakidua na Mesaia baleta ni vuqa na veika matailalai ena Same oqo era sega ni veisemati rawa vakaitukutuku vei Tevita na tui ia e veisemati vakavinaka sara vata kei na vakarau ni mate nei Jisu. E masu ko Jisu ena Nona cavuta na veivosa ni Same 22 ena kauveilatai (Maciu 27:46).

Na rarawa e sotava ko Karisito ena Nona sa tawasei tani mai vei Tamana, e sa laki vakavuna na Nona colata na ivalavala ca kei vuravura taucoko, ena rawa walega ni vakarautaki enai tagede ni nodrau veivolekati kei Tamana, e vakatokai, na duabau e sega ni vakatauvatani rawa Kei na dua na ka (Joni 1:1, 2; Joni 10:30). Na titobu ni veika rarawa e lako curumi ena sega ni tawasea rawa na duavata ena kedrau maliwa na Tamana kei na Luvena, se mani vakacava na titobu ni veivakayalolailaitaki e sotava.

"Mevaka ni keda isosomi ka ivakadei ko Karisito, e sa vakacolati ki Vua na noda talaidredre kece sara. E sa okati me talaidredre me rawa kina ni vakabulai keda mai na veibeitaki ni vunau. Na nodrai valavala ca kece na kawa nei Atama e luvuci kina na lomana. Na cudru waqawaqa ni Kalou me baleta nai valavala ca, e sa vakasinaita na bula ni Luvena ena lomaleqa.”—Ellen G. White, _The Desire of Ages_, p. 753.

Na ivakaraitaki ni manumanu e veivakarerei mevaka dua na bulumakau tagage kaukauwa, tagi ni laioni, kei na koli, e sa vakaraitaki ni tawa loloma kei na lomaca ni tamata e sa yaco kina ko Karisito, me vakatauvatani vata kei na dua na baca ni qele enai otioti ni Nona gauna. Ena veivakurabuitaki ni kena dodonu, e vakaraitaka kina na Same 22 nai vakamacala ni gaga ni nodra vakalialiai Jisu na lewe vuqa ena Nona vosa ki vei Tamana (Same 22:1, 8; Maciu 27:43) kei ira na sotia era wasea na isulu nei Jisu (Same 22:18, Maciu 27:35). Era sega tiko ni kila ni baca era a vinakata mera a qaqia ena laki yaco me ivakadei ni tutu ni vale ni soro (Same 118:22).

Ia, na Mesaia a cati sa yaco mei vurevure ni veivakabulai vei ira na tamata ni Kalou ni oti na Nona tucake tale mai na mate (Maciu 21:42, Cakacaka 4:10–12). Ko Karisito e sotava na rarawa ni nodra cati Koya na tamata, ia na Kalou e serauni Koya na Luvena ena Nona cakava me vatu bula ena tutu ni vale tabu vakayalo ni Kalou (Efeso 2:20-22, 1 Pita 2:4-8). Vei ira era cata na Vatu oqo, vakauasivi ni oqo na gaunisala ni veivakabulai ni Kalou, e sa na yaco me iyaragi ni veilewai (Aisea 8:14, Maciu 21:44).

`Ko Jisu e sa mai sauma ki vei Koya ena kauveilatai nai totogi ni veivalavala ca kece ko vakayacora. Ena yaco vakacava na Nona mate ena vukumu me na vakatulewataka na ivakarau ni nomu bula ena gauna oqo, oya, na cava na vuna e dodonu mo na raica kina nai valavala ca ni rui ka vakasisila?`