---
title:  Na i Tekitekivu ni Veiqaravi ne i Paula
date:   01/08/2018
---

Na Cakacaka 9:19–25 e vaka me tukuna tiko ni o Paula e a tiko tale vakalailai mai Tamasiko ni oti na nona veisau ni bera ni qai gole sobu ki Jerusalemi (Cakacaka 9:26). Ia ena Kalatia 1:17, e kaya kina o koya ni a gole sobu ki Arapea, de dua me la’ki tiko vakalekaleka duadua kina. E kaya vaka oqo o EG White ena Acts of the Apostles, dp. 125, “E ke ena vakanomodi ni vanua dravuisiga, e sa rawa kina vei Paula me vuli ka masumasu.

`Wilika na Cakacaka 9:20–25. E tukuna vakaevei o Luke na vinaka ni veiqaravi ne i Paula e Tamasiko?`

E a nakita taumada o Paula ni sa kauta tiko mai na i vola mai vei ira na bete me na vakasasataki ira era lotu ka ra sa la’ki vuni tiko ena veivalenilotu mai Tamasiko (Cakacaka 9:2). Io oqo, ni oti na nona lesu mai Arapea, e a qai gole dina ki na veivalenilotu oqori, ia e sa sega ni lako me la’ki vakacacani ira – me la’ki vakalevutaka ga na kedra i wiliwili; sega ni la’ki vosavakacacataka na yacai Jisu – me la’ki vakadeitaka ga ni sa i Koya na Mesaia kei Isireli. Na cava era na kaya nira raica na veisau oqo o ira era kilai koya– mai na dau veivakacacani ki na i tokani e na cakacaka ni kosipeli me baleti Jisu? Mera sa qoroqoro beka ga ena ka e sa yaco vei Saula kei na ka e sa cakava tiko ki na lotu? (De se sega tiko beka ni matata vei ira na i dre e sa cakava tiko o koya na lotu vou.)

E so era sa nakita mera vakamatei koya nira sa sega ni rawa ni vakalasui koya. Era tini sara mera beitaki koya e na mataveilewai ni vanua o ya ena nodra vinakata mera rawata na lomadra (2 Koronica 11:32, 33). Ia e dreve na sasaga kece ga ena nodra dau vukei Paula o ira era sa lotu.

E sa kila rawa o Paula nira tiko na dredre e na i tavi e na qarava (Cakacaka 9:16). E na coqai, vakacacani ka na sotava na rarawa, ia era na sega ni vakagogotaka ga na nona veiwekani kei Karisito (2 Koronica 4:8, 9).

`Na cava e rawa nida vulica mai na tudei tu ga ne i Paula e na dela ni dredre kei na veicoqacoqa?`
