---
title:  E na Sala ki Tamasiko
date:   30/07/2018
---

`Mai na Cakacaka 9:3-9, na cava e yacovi Paula ni sa voleka o Tamasiko, ka cava e talei kina na vosa i Jisu (raica tale ga na Cakacaka 26:14)?`

Nira sa volekati Tamasiko yani o Paula kei ratou na nona i lala ni sa qai yakavi sobu na vanua, e a qai cila vakavolivoliti ratou e dua na rarama serau sara ka rogo sara mai e dua na vosa. Oqo e sega ni mai raivotu ga, ia e dua na veivakarairaitaki vakalou, e vakagolei vakatabakidua tiko vei Paula. O ratou na nona i lala e ratou sega ni vakamatabutotaki, o Paula duadua ga. E vaka kina e na rorogo ni vosa, ni o Paula duadua ga e kila na ka e tukuni. E sa i Jisu na i vurevure ni rarama kei na vosa oqori (Cakacaka 22:14). E na veivanua tale e so, e dau usoraka tiko mai kina o Paula na dina ni sa i Jisu ga e a raica, ka sa tautauvata gona kina o koya kei ratou na Tinikarua e ratou a vakadinadinataka na Nona tucake tale kei na nodratou okati vakaapositolo (1Koronica 9:1, 15:8).

Na veivosaki oqori kei Jisu e dei na kena tiko kei Paula mai na rarama e a cilavi koya. E a dau okata voli tu o Paula me loma ni Kalou na nona dau vakacaca voli. E a qai ka ni kurabui sara vua na nona sa qai mai sotava tu na dina ni o Jisu e se bula tiko ka e na nona vakacacani ira tiko na muri Jisu e sa vakacacani Jisu sara tiko ga.

Ena veitalanoa oqori e a cavuta kina o Jisu e dua na vosa-vakatautauvata kaukauwa: “E ca vei iko mo caqeta na mata ni moto” (Cakacaka 26:14). Na vakacaca ne i Paula e tautauvata kei na bulumakau e coqa tiko na ka gagata e culai tiko kina, ni na rawa ga ni vakavuna vua na mosi levu.

Na ka e tukuni e dusi tiko ki na dina Vakaivolatabu e tukuna tiko na Yalo Tabu kei na ka e nanuma o Paula ni ka dodonu (Joni 16:8–11)—ka rawa ni baleta sara tale ga na mate ne i Sitiveni o koya e liutaka o koya na kena vakayacori. (Wilika na EG White Acts of the Apostles, dp. 112,113.).

`Na cava na vuna e bibi kina mo dau nanuma na ka o vakananuma?`
