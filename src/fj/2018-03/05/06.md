---
title:  Lesu Tale ki Jerusalemi
date:   02/08/2018
---

Ena nona sa dro rawa mai Tamasiko, e sa qai lesu tale tu o Paula ki Jerusalemi e na i matai ni gauna ni oti na nona a biubiu mai kea vaka dauveivakacacani. Oqo, ni oti e tolu na yabaki (Kalatia 1:18).  E sega ni rawarawa oqo ni oti na nona dau sotava tiko na dredre e loma kei na taudaku ni lotu.

`Wilika na Cakacaka 9:26–30. Na cava e qai yaco vei Paula ena nona sa tadu yani ki Jerusalemi?`

E a via la’ki tomani ratou sara na apositolo ena nona sa yaco yani, ia e so ga me vakataki Ananaiasa era se vakabekabekataka tiko ga na nona sa veisau ka dina ga ni sa oti mai e tolu na yabaki. Era nanuma ni oqo e baci dua na i tuvatuva vakamatau vuni, ia e qai suruya na rai vakaimawi oqori o Panapasa na Livai mai Kipiro (Cakacaka 4:36, 37), ka mani vakaveikilaitaki koya sara vei ratou. E ratou bau kurabui tale ga e na vuku ni ka e a vakayacora e na vukuna.

E sega tiko ni coqai wale ga o Paula ena vuku ni nona a dau veivakacacani tu, ia e sa baleta sara tale ga na mataqali kosipeli e vunautaka tiko. Me vakataki Sitiveni ga, o ira e Jiutia era sa lotu ka vaka kina o ratou na apositolo, e berabera sara tiko na nodra kila na veivakavuvuli e so ni vakabauta Vakarisito, na mataqali vakabauta e sa sega ni qai ciqomi tiko kina na veivakavuvuli ni Veiyalayalati Makawa me baleta na veiqaravi ena vale tabu baleta na kena sa okati oqo me sa mai vakaoti ena kauveilatai. O ira na vica ka ratou bau tu e yasai Paula e okati kina o Panapasa, Filipe e dua vei ratou na Lewevitu (Cakacaka 21:8), kei Nasoni mai Kipiro (Cakacaka 21:16). Ena vica tale na yabaki yani ki liu, e a qai beitaki tale ga o Paula ni sa vakadadamuri Sitiveni mai (Cakacaka 21:21).

Ena nona tiko siga 15 e Jerusalemi (Kalatia 1:18), e a dau wasea tiko kina na kosipeli o Paula vei ira ka a vakauqeti ira mera coqai Sitiveni. Me vaka ga vei Sitiveni, e a bau coqai sara ga vakalevu. E a qai mani tukuna vua ena raivotu o Jisu me sa kua ni tiko e Jerusalemi (Cakacaka 22:17–21). Era a qai mani vukei koya na nona i tokani me gole sobu ki na koro o Sisaria ka dewa sara ki Silisia me sa tekivu na nona kaulotu.
