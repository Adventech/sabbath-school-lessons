---
title:  Dauvakacacana na Lotu
date:   29/07/2018
---

O Paula e Jiu ni vanua tani. E sucu mai Tarisu na koroturaga kei Silisia (Cakacaka 21:39). E sega ni vesuki koya na rai Vaka-Jiu mai tuba baleta ni a tuberi cake mai vei Kamelieli e Jerusalemi (Cakacaka 22:3), o koya na qasenivuli kilai levu ni Farisi ni gauna ko ya. Me vaka ni Farisi o Paula, e dau vauci vakalevu ena kena veivakavuvuli kei na i tovo ni rai (Kalatia 1:14). Oqo na vuna e liutaka kina na vakamatei ne i Sitiveni kei na tosoi ni veivakacacani.

`Wilika na Cakacaka 26:9–11. E vakamacalataka vakaevei o Paula na veika e dau vakacakava ki na lotu?`

E kaya o Paula ena 1 Koronica 1:23 ni kosipeli e ka era tarabe kina na Jiu. Me i toma ni Nona sega ni sotava o Jisu na nodra vakanananu na Jiu me baleta e dua na Mesaia ka na mai tui, e sa qai dredre mera ciqoma na mate e na kauveilatai ne i Koya na Mesaia ni Kalou, ni tukuni ena Vakarua 21:23 ni “sa cudruvi mai Vua na Kalou o koya sa vakalilici e na kau.” Oqo na vuni kena veicalati sara kina vei ira na Jiu na ka e yaco ka ra mani vakalesuya kece kina na veika me baleti Jisu.

E tomani ena Cakacaka 9:1, 2 na veivakacacani ne i Saula mai Tarisu, ka sa toso sara tiko yani ki Tamasiko na koro kilai levu e rauta ni 35 na maile e na vualiku kei Jerusalemi ka ra tiko kina e dua na i lala Jiu levu. O ira na Jiu ni vanua tani era tauyavutaka e dua na nodra i soqosoqo e tiko na kena i tikotiko liu e Jerusalemi, ka sema tiko ki na Saniedrini, ra dui tiko na kena veivalenilotu me qaravi na sa mai tiko ena koro o Jerusalemi. E dau veitaratara na i soqosoqo kei ira na lewenivanua e na i vola mai na Saniedrini ka ra kauta o ira era talai (vosa Vakaipiriu - shallah: o koya sa talai) mera la’ki e so na i tavi vakalotu.

Ni kerea o Paula e dua na vola ki Tamasiko, e sa yaco kina o koya me shallah, ka me la’ki vesuki ira mai ki Jerusalemi na i tokani i Jisu (Cakacaka 26:12). Na vakatautauvata ena vosa Vakiriki ni vosa na shallah e sa i koya na apostolos – o koya ni sa veisau o Paula e sa mai apositolo kina i Jisu mai na apositolo ni Saniedrini.

`Na ka talei cava ko sotava ena nomu sa veisau mai na ka se vanua ko dau dina tu kina e liu?`
