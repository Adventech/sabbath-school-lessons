---
title:  Na i Vola Mai Jerusalemi
date:   23/08/2018
---

`Wilika na Cakacaka 15:22–29. Na cava soti tale e caka me vukea na lewa e vakatauci mai Jerusalemi?`

Na i matai ni ka e caka o ya na kena volai e dua na i vola me baleta na lewa vei ira na Iceni era lotu. Era toqai e na i vola vakalotu oqori na yacadra na duru ni lotu e Jerusalemi kei ratou na apositolo. E vakabauti ni a volai ena AD49 ka i matai ni vola vakalotu me bau volai.

E rau a lesi tale ga mai Jerusalemi o Jiutasa Parisapa kei Sailasa me rau tomani rau o Paula ki Anitioki me la’ki vakadewataki na i vola kei na kena vakarorogotaki na lewena.

`Wilika na Cakacaka 15:30–33. E vakaevei na i valavala ni kena ciqomi mai Anitioki na i vola?`

E ka levu na kena marautaki na i vola ni sa sega ni qai gadrevi mera cilivi na Iceni lotu. E sega tale ga ni coqai na vo ni lewenivola ka vaka me sa basika toka mada ga vakavosa na duavata ena lotu.

Ni oti na bose e yaco me sa ciqomi sara vakaoti vei ira na veiliutaki e Jerusalemi na kosipeli ne i Paula, ka rau mai ciqomi ruarua sara yani me i vakaraitaki ni veivakadinati (Kalatia 2:9). Ia o ira na Jiu lotu ka ra via dina tiko ga ki na vakavuvuli Vakajiu era se bese tiko ga ni lotu vata kei ira na Iceni de ra vakadukadukalitaki.

E dina kina oqo me vaka na ka e volai ena Kalatia 2:11-14 ka okati kina o Pita, “O ratou sara mada ga na tisaipeli,” e vola o EG White, “e sega ni ratou tu vakarau tu vakaoti me ratou ciqoma na lewa mai Jerusalemi,”—The Acts of the Apostles, dp. 197.

`Vosa sara mada vakadodonu, ko sa tu vakarau tu beka mo ciqomi ira era lotu mai na veimatatamata tale e so, ira era duidui ena veitovo vakavanua se dduidui ena nodra i tutu vakavanua? Ko na rawa vakaevei ni kaliraka laivi mai vei iko na mataqali rai vaka oqo?`
