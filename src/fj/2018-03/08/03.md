---
title:  Cili
date:   20/08/2018
---

E dua na tiki bibi ni veileti na cili. Oqo e sega ni vakatutu vakatamata (vakatautauvatataka kei na Maciu 15:2, 9). E ka Vakalou ka biuta o Koya me kedra i vakatakilakila na Nona tamata (Vakatekivu 17:9–14).

`Me vaka ena Lako Yani 12:43–49, o cei tale e dodonu me na cilivi?`

Na kalougata ni veiyalayalati e sega ni mai toka ga vei ira era sucu Jiu, ia e tetevi ira sara tale ga yani era nodra bobula kei ira era tiko vulagi ka ra gadreva mera oka kina, ia mera cilivi taumada. Ni oti oqori, e sana tautauvata sara tu ga o koya e vulagi kei koya e Jiu (Lako Yani 12:48).

E sa qai yaga gona ga kina na cili vua e dua e tagane me okati ki na i kumukumu ni veiyalayalati ni Kalou. Ka me vaka ni o Jisu e Mesaia kei Isireli, era mani cikevaka kina na dau tutaka na vakavuvuli Vakajiu ni dodonu mera Jiu taumada o ira era Iceni ni bera nira na vakaivotavota ena Nona veivakabulai.

`Na cava e kaya o Paula me baleta na cili ena Roma 3:30, 1 Koronica 7:18, Kalatia 3:28 kei na 5:6?`

Na ka era cikevaka tiko o ira oqori, era sa mai wakiavata tiko kina e rua na i vakavuvuli: na veiyalayalati kei na veivakabulai. Na nona okati e dua ki na matavuvale ni veiyalayalati ni Kalou e sega ni vakadeitaki kina na nona na vakabulai (Jeremaia 4:4, 9:25). E dina kina oqo, ni o Eparama e a sa vakabulai (vakadonui) rawa tu ni bera ni cili (Roma 4:9–13). Na vakabulai e rawa duadua ga ena vuku ni vakabauta, ia na veiyalayalati e sala loloma vakalou me bula kina o vuravura kei  Isireli (Vakatekivu 12:1–3).

Ni rau okati vata na rua oqo, e mai tauri cala kina ni ka bibi na cili. E sega ni mai vu vua na tamata na nona vakabulai, ka cala kina na kena surevaki vua e dua me cilivi taumada (Kalatia 1:7, 2:3–5), ni oqo e buturaka na loloma savu ni Kalou (Kalatia 2:21), ka okati Jisu vaka sega na kena yaga (Kalatia 5:2). E sega ni tokona o Paula na rai vaka oqo (Kolosa 3:11, Taito 2:11).

`E tiko beka ena nomu soqosoqolotu na cala ni rai ni o sa vakabulai ena nomu sa lewenilotu?`
