---
title:  Na Leqa e Tiko e Gadrevi me Wali
date:   19/08/2018
---

Mai na kena tekivutaki na lotu e Anitioki era a dau okati tu ga mai kina o ira na Jiu ka ra sa tu tani kei ira na Iceni tawacili (Cakacaka 11:19–21; Kalatia 2:11–13) ka ra a dau lotu vata voli e na veilomani. E qai vorolaki na veilomani oqori ena nodra tadu yani ki kea o ira era lotu mai Jerusalemi.

`Wilika na Cakacaka 15:1–5. Na leqa cava e sotava tiko na lotu?`

Era dau okati voli tu vaka dau tutaka na veivakavuvuli Vaka-Jiu, ka rairai ni o ira vata ga era cavuti tiko mera Farisi ka ra sa lotu ena tikina e 5. Na nodra tiko e valenilotu o ira oqo e sega ni kurabuitaki ka ni o Paula sara mada ga e Farsi tu ni bera nona veisau. E rairai era mai tiko e Anitioki e na lomadra ga (Cakacaka 15:24), de dua era tiko tale ga e kea mera veitokonitaka na nodra sega taleitaka na nodra tiko e valenilotu na Iceni tawacili (Kalatia 2:11–13).

O Paula e okati ira na Jiu oqo  vaka dauvakacaca (Kalatia 1:7, 5:10, ESV) ka i “tokani lasu”(Kalatia 2:4, ESV). E nodra i naki ga mera beca na veivakagalalataki ni kosipeli ka via vauci ira tale na Iceni era sa lotu ki na nodra i vakavuvuli.

Era tutaka, ni vakavo ke ra cilivi ka muria na veiqaravi vakalotu ni Jiu ka ra okati sara vaka Jiu na Iceni, era na sega sara ni vakabulai. Era okata na veivakabulai e nodra ga na kawa ni yalayala ni Kalou ka kena i vakatakilakila na cili (Vakatekivu 17: 9–14; Lako Yani. 12:48).

E dredre me rau tokona na i le oqori oi rau o Paula, ia na nodra mai tiko na dau tutaka na veivakavuvuli Vaka-Jiu e vakavuna na kena yaco e dua na veivosaki katakata ka laurai ena kena vakayagataki na vosa “stasis” ena Cakacaka 15:2 ka kena i balebale “veileti” se “duidui vakasama”. Na tadre ni veivosaki e caka e sa ganita ga kina me sa laveti na uto ni veitalanoa ki Jerusalemi me la’ki wali mai kina..

`Okati iko mada e na i to ni Jiu, na i le cava ko na via valataka?`
