---
title:  Taia kei Sisaria
date:   06/09/2018
---

Ni biu oti ga o Milito e na i lakolako tiko ga ki Jerusalemi, e a qai tiko macawa dua mada o koya na apositolo e Taia e na baravi kei Finisia ka me la’ki vakasobu usana mada na waqa e vodoka tiko (Cakacaka 21:1–6). E kea era qai uqeti koya o ira era sa lotu me kua ni gole ki Jerusalemi. Na veivakauqeti e ke ni Yalo Tabu me kua ni lako e sega ni veicoqacoqa tiko kei na veivakauqeti taumada. Na vosa Vakiriki etheto en tō pneumati ena Cakacaka 19:21 e dodonu me okati me kena i balebale na “nakita na Yalo Tabu” (ESV, NRSV, NKJV), ka sega ni o Paula ga e a cakava na vakatulewa qo. Na ka e vinakati me raici ni Yalo Tabu e uqeti ira era lotu mai Taia mera vakasalataki Paula e na vuku ni vakarerevaki ni vanua e sa vakanamua tiko kina o koya, ka sega ni mai ka vakatamata wale tiko ga na tataro oqori. E vaka me sega ni matata dina tiko vei Paula na ka e na la’ki sotava e kea (Cakacaka 20:22, 23). Na veidusimaki vakalou e sega ni dau matata ena so na gauna.

`Na cava e volai ena Cakacaka 21:10–14 ni yaco mai Sisaria me baleta na lako ne i Paula ki Jerusalemi?`

O Akapo, o koya e a cavuti cake ena dausiga (Cakacaka 11:27-30), me vakataki ira ga na parofita taumada ena nodra matanataka na i tukutuku vakaparofisai (me vaka ena Aisea 20:1-6; Jeremaia 13:1-10), e a qai cakava vaka kina vei Paula me tukuna vua na ka era na cakava na kena meca ni bera nira na qai soli koya yani vei ira na Iceni (kai Roma).

O ira era lotu ka ra tiko e kea era mani okata oqo vaka i vakasala ka sega ni mai parofisai wale tiko ga, ka ra mani cikevi Paula vakaukauwa me kua ni lako ki Jerusalemi. E dina ni tarai Paula na nodra kauwai, ia e sega ga ni rawa ni veisautaka na lomana, ke mani vakayalia sara ga kina na nona bula ka ni bibi cake vua na dina ni kosipeli kei na maroroi ni duavata ni lotu.

E kaya o EG White ni oqo na i matai ni gauna me rui levu sara na lomabibi ne i Paula ni sa toro volekati Jerusalemi tiko yani (The Acts of the Apostles, dp. 397, 398).

`E rau vakaevei ni vakavulici keda na bula tabu soro ne i Paula e na draki ni bula cava ga?`
