---
title:  Tiroa
date:   04/09/2018
---

Ni oti na coqai ne i Paula mai Efeso (Cakacaka 19:23–41), e sa mani nakinaki me sa gole ki Jerusalemi, ia e sega ni qai mani muria na sala takoso e qai gole vakabalavu vaka ki Masitonia kei Akaia (Cakacaka 20:1–3). Era salavata kei koya e so na mata mai na veisoqosoqolotu ni Iceni (Cakacaka 20:4).

`Na leqa cava e kune ni kainaki ni Cakacaka 20:7-12  e dusia ni Siga Tabu e sa veisau ki na Sade?`

Na tiko voli ne i Paula mai Tiroa e qai tini tiko e na sota “e na matai ni siga ni wiki” (Cakacaka 20:7). Era sota vata me veidovi madrai ka rairai dusia na Vakayakavi ni Turaga, ka rairai caka kina se sega ni caka kina me vaka e dau caka voli tiko (Cakacaka 2:42, 46). Ni sega ni cavuti kina na bilo se veimasulaki, e sega ni kena i balebale na dina ni kena caka na ka oqo. Na ka e caka e ke e dau vakayagataki me tokona na vakasama ni kena sa vakaisosomitaka na Siga Tabu na Sade vei ira na Iceni lotu me sa nodra siga ni so-kalou.

Ni bera ni dei na vakasama qori, e na ganita me kilai na siga dina ni soqoni. Na kena vakayagataki na cina (Cakacaka 20:8), vata kei na vunau tiko ne i Paula me yacova na bogi levu (Cakacaka 20:7), ka tomani tiko yani me yacova na kida ni mataka (Cakacaka 20:11), ka me kua ni guilecavi na sosovu ne i Autiko (Cakacaka 20:9), e matata sara kina ni soqoni e caka tiko e na bogi.

Ia e sa qai vo me kilai ni bogi oqori e bogi ni bera na Sade se bogi ni oti na Sade. E na vakatau oqori ki na wiliki ni gauna e vakayagataka o Luke: yakavi ki na yakavi se bogi levu tutu ki na bogi levu tutu ka ra dau vakayagataka na kai Roma. Kevaka me o koya e liu, ia e sana bogi ni Vakarauwai ka kevaka o koya e muri e sana dusia na bogi ni Sade.  

E na vanua e dabe toka kina na Cakacaka 20:7–12 e dusia ni sota e caka tiko e na bogi ni Sade, ia e caka tiko ga baleta ni o Paula e sana biubiu tiko e na mataka caca, ka sega ni veisau kina na siga ni so-kalou.

`Na nomu yalodina ki na kena maroroi na Siga Tabu, e na vukea vakaevei na nomu i gu ni kaulotu?`
