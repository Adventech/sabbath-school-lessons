---
title:  Na i Solisoli ni Yalo Tabu
date:   07/08/2018
---

Na Cakacaka 10:44â€“48 e cereka me kilai e dua na gauna bibi ni toso ni lotu taumada. E se qai kena i matai ni gauna me vunautaka kina e dua na apositolo na kosipeli kivei ira na Iceni. Era sega ni vakataki ira na Jiu mai vanua tani era sa lotu, o ira na apositolo kei ira na Jiu e Jiuta era sa lotu , e sa dredre dina tiko vei ira mera vakatara ki valenilotu e dua na Iceni. Era vakabauta ni kosipeli e baleti ira ga na Jiu me vaka ni o Jisu e nodra Mesaia. Ke ra via lotu na Iceni e na gadrevi taumada mera veisau mera Jiu me rawa nira qai okati vaka lewe ni kumukumu ni tamata vakabauta, se mera qai wili ki na Lotu Vakarisito. E gadrevi me veisau na rai oqo vei ira na Jiu era lotu taumada.

Na duivosavosa ka i solisoli ni Yalo Tabu e a soli kivei Konilio kei na nona matavuvale e i vakadinadina matata ni cala tiko na nodra rai na Jiu era sa lotu, ka tukuna me kilai ni Kalou e sega ni dau veivakaduiduitaki, ka vaka kina e na vuku ni veivakabulai ni rau okati ruarua kina na Jiu kei na Iceni.

`E tukuna vakaevei na Cakacaka 11:1-18 na kauwai ni lotu mai Jerusalemi me baleta na ka e sotava o Pita mai Sisaria?`

Na i tovo ni rai makawa Vaka-Jiu e vakavuna na nodra vakalewai Pita e na vuku ni nona kana vata kei ira era tawacili. E vaka me leqa vakalevu ga na lomadra e na vuku ni vakabulai ne i Konilio kei na nona matavuvale. Era rui kauwaitaka sara na kena vaka me sa lutu sobu na rokovi ni lotu Vakajiu, ka ra nanuma na kena rawa ni cavuka na Nona dau kauwaitaki ira na Kalou, kei na nodra rawa ni cati mai vei ira na wekadra Jiu ka tini sara ki na nodra na vakamatei me vakataki Sitiveni. (Wilika na EG White Acts of the Apostles, dp. 136).

Ena Penitiko era cavuta na duivosavosa e sega ni kilai e liu vei ira na kena i balebale, ia era sega ga ni malaude sivia se vosa ena vosa vakalomalagi. Na duidui ga e tiko e na i naki e soli kina: vei ratou na tisaipeli e baleta na vakatetei ni kosipeli, ia vei Konilio e baleta na kena vakadeitaki ni loloma savu ni Kalou e votai tale ga vei ira na Iceni.
