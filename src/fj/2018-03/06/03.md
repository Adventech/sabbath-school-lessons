---
title:  E na Vale ne i Konilio
date:   06/08/2018
---

E Jopa, e la’ki tiko kina o Pita ena vale ne i Saimoni na kena dau ni kuli ni manumanu (Cakacaka 9:43). Ena gauna vata oqori e a tiko kina mai Sisaria, rauta ni 40 na kilomita mai Jopa, e dua na turaganivalu ni Roma o Konilio. E ratou dau qarava vakamatavuvale na Kalou, sega ni kabita sara na rai Vaka-Jiu, ia e se Iceni tawacili tiko ga. E a qai vakaroti koya na Kalou ena raivotu me talatala vei Pita me mai sikovi koya (Cakacaka 10:1–8).

`Na cava e vakadinadinataka o Pita ena Cakacaka 10:9–16, 28, 34, 35 ka vakadewataka vakaevei?`

E bibi me matata ni raivotu ne i Pita e sega ni baleta na kakana, na tamata ga. E na yakavi sigasiga, ni se via kana sara tu ga o Pita e a qai tukuna vua na Kalou ena raivotu me vakamatea ka kania na ka savasava kei na ka tawasavasava, ka vinakati me vakaraitaki e keri ni kosipeli e sega ni veivakaduiduitaki.

E nakiti ena raivotu me vorolaka na nona sega ni ciqomi ira tiko na Iceni o Pita. E okata o Pita ni nona na curuma na vale ne i Konilio e na vakatawasavasavataki koya ka na sega ni ganiti koya kina me curuma na valenilotu me la’ki lotu. Era tiko vakavolivolita na vanua o ya na Jiu era sega ni veiriti tiko kei ira na Iceni.

Na leqa vakacioloji ni gauna ko ya, e yaco mera sega ni ciqomi kina ki na matanitu ni Isireli na Iceni, ka dina ga ni vakaleqa tiko oqori na kacivi ne i Isireli me i vakadinadina ki vuravura taucoko me baleta na Kalou dina.

Me vaka ni cili e i vakatakilakila ni veiyalayalati vei Eparama, e sa mai yaco kina oqo me vuni nodra tawasei ka sevaki na Iceni. E sega na nodra i votavota e na kalougata ni veiyalayalati ka qai vakavo ga ke ra ciqoma mera cili ka yaco me Jiu. Era sa qai kila e muri o ira era lotu taumada ni rai oqo e veicalati vata kei na i balebale ni mate ne i Jisu.

`Wilika na Taito 2:11, Kalatia 3:26–28, kei na Efeso 2:11–19. Na cava era vakatavuvulitaka na veitikina oqo me baleta na veiokati ni tukutuku ni kosipeli? Na cava e tukuna oqo vei keda eda Lotu Vakarisito me baleta na bula ni veivakaduiduitaki vakamatatamata e rawa ni tiko vei keda?`
