---
title:  Tikoyavavala e Valenilotu
date:   10/09/2018
---

Ena vuku ni nona sa ciqoma na nodratou vakatutu na veiliutaki ena lotu, e sana dodonu kina me sana vakaotia kena sara na kena i valavala (Tiko Voli mai na Lekutu 19:11–13). E sana dodonu tale ga kina oqo me na vakasavasavataki koya taumada o Paula ni bera ni curuma na valenilotu – oqori me qarava na kena i valavala vaka kai Nasareci (Cakacaka 21:26).

`Na cava e tukuni ena Cakacaka 21:27–36 ni yacovi Paula ni oti na vitu na siga ni veivakasavasavataki?`

E a yaco e dua na tiko yavavala levu ka ra vakavuna o ira era cati Paula ni ira kaya ni vakavuna o koya na buturaki vakaca na veivakavuvuli kei na veitovo vakavanua ni Jiu ka vaka kina na kena vakadukadukalitaki na valenilotu ni dau vakacurumi ira tiko yani kina na Iceni. O Tirofimo e dua na Iceni lotu mai Efeso (Cakacaka 21:29) ka dau salavata voli kei Paula, era nanuma na vakacaca ni a vakacurumi koya o Paula e loma ni lomanibai ni vale tabu na tikina e nodra duadua ga na Jiu. Ke na dina na veibeitaki e sana cala tiko o Paula ena dua na cala levu ka nira sa volai sara tu ga vakamatata na tikina e yala kina e dua e curuma na lomanibai tabu, ka kevaka e voroka e sana nona i tinitini ga na mate.

E a vola o Mrs. White ni lasu na veibeitaki e vakagolei vei Paula, ia na ka e kaveti cake mai e vakauqeta na nodra cudru katakata na lewenivanua (Acts of the Apostles, dp. 407).

E a qai vakabulai Paula ga mai na ligadra na dauvakacaca o Kilotiu Laisiasa na turaganivalu liu ni Roma kei ira na nona mata sotia (Cakacaka 21:31, 32; 23:26).

Me vaka ni o Paula era vinakata na lewenivanua mera vakaleqa, era sa mani vesuki koya gona ga ka mena qai vakatarogi se cava na vuni leqa. Ena vuku ni nodra qoqolou na tu e kea, e mani vakarota kina o koya me kau o Paula ki na keba ni mataivalu.

`E levu na i tukutuku era dau rogo era dau lasutaki, na cava e dodonu meda dau vakayacora nida dau vakarogoci ira tiko na veitukutuku e so era rogo se veikauyaki voli?`
