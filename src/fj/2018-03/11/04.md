---
title:  E Matadra na Lewevuqa
date:   11/09/2018
---

Ni se kau vakavesu tiko ga o Paula (Cakacaka 21:37–40), e a qai vakamamasu o koya me bau vosa mada ga vei ira na tamata era vinakata tiko na nona mate.

Ni vosa tiko o Paula Vakiriki vua na i liuliu ni mataivalu, e mani nanuma o koya ni o koya oqo e Jiu mai Ijipita ka a vakauqeta na tiko yavavala e na tolu na yabaki sa oti me coqai kina na mai tawa vanua ne i Roma. E qai vakamalumalumutaki na tiko yavavala oqori, ia e a qai dro o koya na Jiu ni Ijipita.

Ni oti na nona kaya ni o koya e kai Tarisu ka sega ni kai Ijipita, e sa qai vakatarai me vosa, ia e a sega ga ni vakamatailalaitaka na ka e beitaki kina (Cakacaka 21:28), na i tukutuku ga ni nona veisau mai me yacova na nona dau vakararawataki mai vei ira na Jiu ena vuku ni nona vakabauti Jisu. Na nona dau vakayacora na veika e tukuni vua e na raivotu, e vukea na nona veisau vakaoti kei na nona yaco sara me sa kaulotu vei ira na Iceni.

`Na cava e tukuni ena Cakacaka 22:22–29, e na vuku ni vosa ne i Paula me baleti ira na Iceni? `

Na vosa ne i Paula me baleti ira na Iceni e vakadeitaka tale vei ira na sevaki koya tiko na nona i tutu me baleti ira na Iceni ka donu gona kina na nodra veibeitaki (Cakacaka 21:28), ka baci utura tale oqo na bukawaqa ni tikoyavavala.  

De sega soti beka ni matata vei turaganivalu na veika e kaya o Paula, ia e sa mani vakarota ga me warolaki. E dina ni Jiu dina o Paula ia e lewe ni vanua tale ga o Roma, ka mani muduki vakasauri na nona warolaki e na gauna e vakaraitaka cake kina. Na ka oqo e tabu ni caka vua e dua e lewe ni matanitu o Roma.

`Ni o wilika na Cakacaka 22:1–21, na cava ko nanuma ni bibi kina na nona talanoataka o Paula na nona veisau?`
