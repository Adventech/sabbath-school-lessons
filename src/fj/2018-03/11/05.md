---
title:  E Matadratou na Saniedrini
date:   12/09/2018
---

E a qai soli Paula ki na Saniedrini ni raica o turaganivalu ni leqa ne i Paula e baleta tiko ga na i valavala ni Jiu (Cakacaka 22:30; 23:29).

`Wilika na Cakacaka 23:1–5. E a tekivu vakaevei o Paula na nona i tukutuku vei ratou na Saniedrini?`

E a tekivutaki na veivosaki e na dua na sabi calidi e gusui Paula ka rairai baleta ni rakorako na nona vosa me baleta na Kalou. Na totolo ni nona vosa lesu e dusia na kena matata tiko vua na ka e yaco tiko. Ni qai vakatoka na bete levu me “lalaga sa boro vulavula” (Cakacaka 23:3), e a kaya vata sara ga na ka e a kaya o Jisu ena Maciu 23:27. Na nona sega ni kila ni sa vosataka sara tiko ga na bete levu, e rairai vu mai na kena sa ca tiko na i vakarau ni rai ne i Pita.

`Wilika na Cakacaka 23:6–10.`

Era lewe ni Saniedrini na i tokani i Setoki kei ira na Farisi ka ra sega ni dau veiriti e na vuqa na gauna. O ira na i tokani i Setoki e tiko ga ena nodra i Vola Tabu na i matai ni lima ni vola i Mosese ka ra sega tale ga ni vakabauta na vakaturi cake tale ni mate (Maciu 22:23–32).

Na vosa i Paula (Cakacaka 23:6), e kureitaka sara ga na Saniedrini e na nona talanoataka na nona sotava na Jisu e a tucake tale mai na mate ka oqo sara ga na ka e dau vakadewataka ni dau vunau voli ka o koya tale ga na ka e kureitaka na matabose (Cakacaka 24:20, 21; 26:6–8). E kaya gona kina ni veisau e yaco vua e baleta na Jisu e a tucake tale mai na mate (1 Koronica 15:14–17).

Ni tiko o Paula ena keba e na bogi o ya, e a qai mai vakayaloqaqataki koya na Turaga: “Mo vakacegu ga Paula, ni sa kilikili mo tukuni Au e Roma tale ga, me vaka ko sa tukuni au e Jerusalemi” (Cakacaka 23:11). E matata e keri vei Paula ni sana yaco dina ga na nona tatadra me na vunau mai Roma (Cakacaka 19:21, Roma 1:13–15; 15:22–29).
