---
title:  Vakavakarau ni Penitiko
date:   04/07/2018
---

E a sega ni tukuna o Jisu e dua na ka me baleta na gauna ena lesu tale mai kina ko koya. Nona a sauma tiko na taro ena Cakacaka 1:7,8. Ia e vaka ga me kaya tiko ni na yaco na Nona lesu tale mai ni oti na kena vakadewataki ki vuravura na kosipeli ( Maciu 24:14). Na nodrau i tukutuku tale ga na agilosi (Cakacaka 1:11) e sega ni laurai kina na gauna e na yaco mai kina na matanitu, ia e kena i rairai ga ni vaka me na sega soti ni dede. Oqo e rawa ni dusia na vuni nodratou “lesu tale ki Jerusalemi ka reki vakalevu (Luke 24:52). E vuni reki na yalayala ni lesu vakarua mai ne i Jisu, ka vaka me la’ki lekaleka wale kina na gauna ni tiko vakawawa. Oqo e na laurai tiko ni sa toso tiko na vulici ni Cakacaka.

`Wilika na Cakacaka 1:12–14. O cei soti era tiko ena taba vale e cake, ka ratou vakarautaki vakaevei ki na lako mai ni Yalo Tabu?`

Ni ratou lesu ga mai na Ulunivanua ni Veiolive na tisaipeli, e ratou sa vakadodonu sara yani ki na bure ni vulagi ni vale tabarua mai Jerusalemi. E so vei ratou na i tokani marama, me vakataki koya na tinai Jisu ka vaka kina oi rau na tacina (Luke 8:1–3, 23:49, 24:1–12), e ratou sa tiko rawa mai kea kei ratou na vo ni tisaipeli. Na nodrau mai tiko tale ga na taci Jisu e kurabuitaki sara baleta ni rau a dau coqai Koya voli mai (Marika 3:21, Joni 7:5). Ia na tucake tale kei na Nona rairai vei Jemesa (1 Cor. 15:7) e rawa ni vakavuna na veisau. E muri e yaco me qai sosomitaki Pita o Jemesa e na kena liutaki na lotu (Cakacaka 12:17; 15:13; 21:18; Kalatia 2:9, 12).

Ni ratou dau masumasu vakawasoma (Cakacaka 1:14), ka vakalavelaveta tiko ga na Kalou ena valenisoro (Luke 24:53), e sega ni qai veibataki tale ni ratou veivakatusai, veivutuni, ka biuta ira tani tiko na nodratou veicaka cala. E dei vei ratou ni lako ni Yalo Tabu e na tarava mai na lesu mai ne i Jisu, nodra qaqa vakayalo kei na veiqaravi.

`Ena vukea vakaevei na cakacaka ni Yalo Tabu vei keda na noda bula ni veisiga?`
