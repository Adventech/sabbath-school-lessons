---
title:  Na i Katinikarua ni Apositolo
date:   05/07/2018
---

Na i matai ni i tavi levu  meratou na digitaka e dua na i sosomi kei Jiutasa, ka nira sa lewe 120 tiko e na gauna oqo (Cakacaka 1:15).

`Mai na Cakacaka 1:21, 22, na cava soti e namaki mai vua me na digitaki? Na cava na vuni kedra bibi oqo?`

E gadrevi e keri me dua me i vakadinadina ni tucake tale i Jisu (vakatautauvatataka kei na Cakacaka 4:33); ka e bibi oqo e na vuku ni kena na dau vuki vakayagataki na tucake tale me i vakadei ni tutu Vaka-Mesaia ne i Jisu kei na dina kece ni vakabauta Vakarisito.  

Ia na veidigitaki me na vakagolei tiko ga kivei ira na sa dau vakamuri ratou voli na apositolo ena gauna ni veiqaravi ne i Jisu. O Paula e a qai laveta cake e muri ni dina ni sega ni dau tiko vata voli kei Jisu, ia na nodrau sota ga e na gaunisala ki Tamasiko e yaco me dei kina na nona okati vaka apositolo ka i vakadinadina ni tucake tale (1 Koronica 9:1). E dina ni okati o koya vaka “dua e sucu dole”” (1 Koronica 15:8), e sega ga ni vinakata o Paula me sega ni okati vaka apositolo (1 Koronica 9:2, Kalatia 2:6–9). O Paula gona ga kei ratou na lewe tinikarua e ratou okati vaka “apositolo” vakacakacaka (Cakacaka 1:25, 26); ia vakarabailevu era okati vaka mata se ra i talai ka i suwai ni veiqaravi ni kosipeli (Cakacaka 14:4, 14; Kalatia 1:19).

`E a vakaraitaka vakaevei na digitaki ne i Mataiasa na Cakacaka 1: 23- 26?`

E a digitaki o Mataiasa ena kena vakayagataki na vakawiri madigi me vaka na kena i valavala e liu (Vunau ni Soro 16:5–10; Tiko Voli Mai na Lekutu 26:55). E dau vaka oqo, ni tiko e rua e rau tautauvata e na ka e baleti rau. Era masulaka tale ga o ira era lotu me yaco ga na loma ni Kalou (Vakaibalebale 16:33). E sa qai dau kerei tiko ga na veidusimaki ni Yalo Tabu ni oti oqo kei na Penitiko (Cakacaka5:3; 11:15–18; 13:2; 16:6–9).

`Na cava ko na kaya ke dua e mai taroga vei iko se na kila vakaevei o koya na loma ni Kalou me baleti koya? `
