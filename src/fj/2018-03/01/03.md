---
title:  Na Cakacaka me Ratou Qarava na Tisaipeli
date:   02/07/2018
---

`Wilika na Cakacaka 1:8. Mai na noda na cowiri voli e na rai vakaparofisai, na i tavi dina cava sara mada e dodonu meda kila ni namaki me ratou qarava na tisaipeli?`

E va na ka bibi e tiko ena tikina oqo me baleta na ka me ratou qarava na tisaipeli:

1. Na i solisoli ni Yalo Tabu. E dau vakaitavitaki Koya voli na Yalo Tabu vei ira na tamata ni Kalou. Era kaya na parofita ni sa tiko e liu e dua na gauna ni sovaraki ni Yalo Tabu (Aisea 44:3; Joeli 2:28,29). Ni a lumuti o Jisu ena Yalo Tabu, e a sa cakacaka tiko gona kina ena Nona gauna ni veiqaravi (Luke 4:18–21) ia e a qai sovaraki ni oti na kau cake ne i Karisito ki lomalagi (Joni 7:39, Cakacaka 2:33).

2. Na cakacaka ni vakadinadina. O koya na dauvakadinadina e sa i koya sara ga e solia na i matai ni tukutuku. E basai ratou vinaka na tisaipeli na ka oqo (Cakacaka 1:21, 22; 4:20; semata ki na 1 Joni 1:1–3) ka ratou kacivi vaka kina me tukuni Jisu.

3. Na i tuvatuva ni veiqaravi: Me ratou na tekivu na tisaipeli e Jerusalemi ka la’ki yacovi vuravura sara yani (Cakacaka 1:8). Me ratou na toso tiko ga me vaka na i tuvatuva oqori.

4. Na toso ni cakacaka ni veiqaravi. Ena Veiyalayalati Makawa o ira na veimatanitu mera na lakova mai na Kalou e Isireli (Aisea 2:1-5). Na ka e cakava o Jona e sega ni vakagogotaka na i tuvatuva qo. E na i tuvatuva vou, e se tikotiko liu tiko ga o Jerusalemi, ia na veiqaravi me sa toso yani ka me tarai vuravura raraba sara.

`Mai na Luke 24:44–48, na cava me uto ni nodratou i tukutuku na tisaipeli?`

E rairai levu sara na ka e tukuna o Jisu vei ratou na tisaipeli ena Nona i otioti ni 40 na siga (Cakacaka 1:3). E rairai a tukuna vei ratou na matanitu ni Kalou ka ni ratou a qai vakatarotaroga tale tiko ena Cakacaka 1:6. E ratou sa kila tiko na parofisai, ia oqo e ratou sa qai raici ira tale ena dua na kena rarama vou ka veiserauni mai na kauveilatai kei na i bulubulu ka sa lala tu (raica na Cakacaka 3:17–19). 
