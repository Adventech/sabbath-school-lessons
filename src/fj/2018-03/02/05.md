---
title:  Na Kau Cake ne i Jisu
date:   11/07/2018
---

`Wilika na Cakacaka 2:33`

E na i katolu ni wasewase ni vosa ne i Pita, e a lesuvi tale kina o koya na ka me baleta na duivosavosa. Era sa sega ni mateni tiko na tamata vakabauta, ka ni se qai ciwa ga na kaloko e na mataka lailai (Cakacaka 2:15), ia era sa vakasinaiti tiko e na Yalo Tabu e se qai sovaraki mai lomalagi.

`Mai na Cakacaka 2:33–36, na i sema cava e tiko e na kau cake ne i Jisu kei na sovaraki ni Yalo Tabu?`

Na liga i matau ni Kalou e i tutu ni vakataulewa (Same 110:1–3). Na ka e vakabibitaka tiko o Pita e na vuku ni Nona sa la’ki dabeca o Jisu na i tutu cecere o ya e sa qai la’ki sovaraka mai kina o Koya na Yalo Tabu kivei ira era muri Koya. E sega ni ka vou vei Jisu na i tutu oqori (Joni 1:1-3; 17:5), ia e dusia ga na Nona vakalagilagia na Kalou na Tama na ka e cakava o Jisu vaka Turaga ka i Vakabula (Cakacaka 2:36).

Na ka e yaco oqo e kauti keda mai ki na uto ni vakasama Vakaivolatabu me baleta na Veibolebolei Kaukauwa ni vinaka kei na ca. Na ka dina e tiko, e baleta na Nona na sega ni vakarairaitaki vakaoti na Yalo Tabu kevaka me a sega ni kau cake o Jisu (Joni 7:39), ka na sega ni kau cake vaka kina o Jisu kevaka me a sega ni qaqa e na kauveilatai (Joni 17:4, 5). Se meda kaya, ni kau cake ne i Jisu e sala me lako mai kina na Yalo Tabu baleta na Nona duavata na Kalou kei na qaqa ne i Jisu e Kalivari, kei na nona vakadrukai o koya e a mai taura vakasaurara na liutaki ne i vuravura (Joni 12:31).

Na curumi vuravura mai ni valavala ca e latia na rai me baleta na Kalou. Na mate ne i Jisu e yaga dina, sega wale ga ni baleta na sereki ni tamata i valavala ca, ia e ciqomi tale kina na Kalou ka vakavudei ki cake na veidabui ne i Setani. Ena veiqaravi nei Karisito e vakadeitaki kina na cakacaka ni veivakabulai (Luke 4:18–21).Sai  koya na kauveilatai e rawati kina na kaukauwa ni noda vakabulai na kai vuravura taucoko.  O koya e na kena sa ciqomi mai lomalagi na veisorovaki ne i Jisu, e sa mai buturaki sobu kina o Setani, ka sovaraki sara mai na Yalo Tabu me vakarautaki ira na tamata kina lako mai ne i Karisito.
