---
title:  Ira na i Matai ni Vuata
date:   12/07/2018
---

E laucoka sara ga na lomadra o ira na rogoci Pita tiko. De na so beka vei ira oqori era oka tiko kei ira na taroga na vakoti ne i Jisu ena vica na macawa yani ki liu (Luke 23:13–25). Ia oqo, era sa qai vakadinata sara ga ni Mesaia dina ga o Jisu na kai Nasareci, ka ra mai tagi yani e na vakamamasu: “A cava me keimami kitaka?” (Cakacaka 2:37).

`Wilika na Cakacaka 2:38. Na cava na rua na ka e gadrevi ena veivosoti?`

Na veivutuni e kena i balebale na kena veisautaki sara ga vakadua na vanua e vakanamua tiko kina na bula, o koya na gole tani dina sara ga mai na ca (Cakacaka 3:19; 26:20), ka sega ni mai kena rarawataki wale ga se sevaki. Ni okati vata kei na vakabauta, na veivutuni dina e i solisoli mai Vua na Kalou, ia me vakataki ira ga na vo ni solisoli, e rawa ni kua ni ciqomi (Cakacaka 5:31–33; 26:19–21; Roma 2:4).

Me vakatekivu mai na gauna i Joni na Dauveipapitaisotaki, na veivutuni e dau veitomani ga vata kei na papitaiso (Marika1:4). E keri, na papitaiso e tukuna na veivutuni, ni dua na i valavala e vakaraitaka na kedra vui laivi na veivalavalaca kei na veivakavoui ni bula e vu mai Vua na Yalo Tabu (Cakacaka 2:38, 22:16; vakatautauvatataka kei na Taito 3:5–7).

`Wilika na Cakacaka 2:38, 39. Na yalayala bibi cava e nodra o ira era veivutuni ka papitaisotaki?`

O ira ka ra tiko donuya na Penitiko e sega wale ga ni vosoti nodra ca, ia na sovaraki vakaoti sara tale ga ni Yalo Tabu, mera ia kina na veiqaravi ena lotu, ka vakauasivi ena cakacaka ni kaulotu. Qo sara ga na veivakalougatataki levu, na kena wasei na i tukutuku vinaka ni kosipeli (1 Pita 2:9). Ka mai e ke ka lako yani, e sa mai dei kina na nodra vakabulai ka vaka kina na kaukauwa ni Yalo Tabu me tokoni ira nira kaulotu tiko..

`Na cava me bibi kina vua e dua e via kau kosipeli na nona kila na kena “sa bokoci na i valavala ca? E dina sara, me i nuinui cava ko via la’ki wasea ni o sega tiko mada ga ni vakaivotavota kina o iko?`
