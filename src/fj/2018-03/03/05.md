---
title:  Ananaiasa kei Savaira
date:   18/07/2018
---

E sega ni vakasaurarataki na soli ka ena lotu taumada, ia era tiko e so era dau lomasavu me vakataki Panapasa (Cakacaka 4:36, 37).  Ia era tiko tale e so era i valavala vakatani, ka ra kureitaka vakaca na duavata ni lotu ka se qai lavouvou tiko ga mai.

`Na cava e tiko e na i talanoa ena Cakacaka 5:1–11?`

E dina ni sega ni cavuta o Luke na nodrau leqa o Ananaiasa kei Savaira, ia e rawa ni dei meda kaya ni rau dau bulataka voli ena kedra maliwa na veiwekani na bula ni veidabui. Na nodrau cala e sega ni yaco vakacalaka, ia e dua na ka e sa lalawataki voli mai vakadede, ka rau nakita kina me rau “vakatovolea vakaca na Yalo ni Turaga” (Cakacaka 5:9). E sega dina sara ga ni tiko ena nodrau i tuvatuva me rau volitaka na nodrau i yau me baleta na lotu, ia, na ka ga e bibi tiko vei rau, na ka ga me baleti rau, de baleta beka na nodrau rogo.

Na dina ni ka oqori e laurai e na cudru ni Kalou e vakagolei vei rau. Na ka e rau cakava na rua oqo e rawa ni kauta mai na yalolailai ni se katakata sara tu ga na vakanananu ni lesu vakarua mai. Na duidui ni vakarau ni vakataulewa e caka vei rau (Cakacaka 5:8), e rawa ni baleta ga na lekaleka ni ka e volai  tukutukutaki – vaka me soli ga na gauna vei Savaira.

Na dina ga ni ka, o ya ni o rau na rua oqo e rau sa nakita dina ga me rau caka cala, io, na Kalou e dau cata sara na i valavala ca (Isikeli 18:20; Roma 6:23); ka dina ga ni vuqa na gauna e vaka me dau berabera toka vakalailai na kena sotavi na revurevu ni caka cala – ni dusia ga oqori na loloma savu ni Kalou (2 Pita 3:9).

`Na cava na vuna e ganita kina meda dau qarauna na noda dau via vakatovolea vakaca na loloma savu ni Kalou, me vaka e rau vakayacora na lewenilotu oqo?`
