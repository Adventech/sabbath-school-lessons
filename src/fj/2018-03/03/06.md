---
title:  Na i Karua ni Tauri Vakavesu
date:   19/07/2018
---

Kevaka e rawa ni vakayagataki ratou na apositolo na Kalou me cudruva na tamata e na Vukuna – me vaka e caka vei rau o Ananaiasa kei Savaira, e rawa ni vakayagataki ratou vaka kina e na kena vakasavui na loloma savu ni Kalou kivei ira era i valavala ca. E i vakadinadina levu ni Nona tiko kei ratou na Yalo ni Kalou e sa i koya na veivakabulai levu era a qaravi ka tukuni ena Cakacaka 5:12-16. E kainaki e keri ni vakabauti ni sa rawa sara mada ga na bula e na yaloyaloi Pita ka rawa ni tautauvata kei na ka e yaco ena nona bula na marama turidrabalavu ni tara wale ga na i sulu ne i Jisu. Na dina ni ka e yaco e sega ni vosa kina o Luke. Na i valavala ni rai oqori e sega ni kauta tani na loloma savu ni Kalou.

Na kaukauwa ni Nona tiko kei iratou na apositolo na Yalo Tabu, na levu cake tiko ga ni nodratou caka mana; kei na levu vaka kina ni nodra yaloca na i liuliu ni Jiu. E la’ki vakavuna sara oqo na nodratou vesu ka biu ki valeniveivesu (Cakacaka 5:17, 18). E qai veisau ga na nodra rai ni oti na veisereki veivakurabuitaki (Cakacaka 5:19–24) ka qai tarava na nona a kaya vakadoudou o Pita ni “Sa kilikili kei keitou me keitou talairawarawa Vua na Kalou, me kakua ga vei ira na tamata” (Cakacaka 5:29.

`Wilika na Cakacaka 5:34–39. E a tovolea vakaevei o Kamelieli me tarova nodra via labati ratou?`

Na Saniedrini e liutaki tiko mai vei ira na Setoki kei ira na Farisi ka ra lewe lailai toka ga. O Kamelieli e Farisi ka vuniwai ni lawa. E dau dokai sara mai vei ira na Jiu ka ra dau kacivi koya voli me “Rapani” (neimami vakavuvuli) ka sega ni “Rapai” (noqu i vakavuvuli). E a dau nona tisaipeli tale tu ga o Paula (Cakacaka 22:3).

E a vakaraitaka o Kamelieli ni kevaka e vu mai Vua na Kalou na i lawalawa ne i Pita, ena sega ga ni tarovi rawa, ia kevaka e sega e na vakataki rau ga na a vakaduri e liu – ni rau a qai tini vakaca ga (Cakacaka 5: 34-39). E rai a qai kuita tale ka vakaroti sara me rau kua ni dau vunautaka tiko na yaca i Jisu.

`E vukei keda vakaevei meda dau vakatulewa vakavinaka ka soli vakasala vakamatau na i talanoa qo?`
