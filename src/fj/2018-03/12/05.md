---
title:  Sasabai ne i Paula
date:   19/09/2018
---

Ni sa vakarautaki kece sara tu ga na soqoni ni sota ka ra sa dabe na vulagi vakaturaga e sa kau cake tu mai o koya na kaivesu me mai sabaya na veibeitaki, ka me rogoca o Akariva, ni sa rogoca oti toka o Vesito

`Na cava e tukuni ena Cakacaka 26:1-21 ni tukuna tiko o Paula vei Akariva?`

O Paula e a talanoataki koya wale tiko ga me baleta na nona bula ni se bera ni veisau kei na kena ni sa oti na veisau. E laveta cake tale ga mai na kena e a talanoataka ena Cakacaka 22:1-21 kivei ira na lewevuqa mai Jerusalemi.

E gadreva o koya na apositolo me dreti Akariva mai na nona tai. Taumada e a vakavinavinakataka na nona vakadonui me vosa e matadra o ira era vakaitutu cecere ka vakanamata tiko vakalevu na nona vosa vei Akariva ni kila o koya na veika e baleti ira na Jiu, ka na rawa vukei sara vakalevu ke mai to vata kei Akariva, ni rawa vua me vakaraitaka vei Vesito na cala ni veibeitaki.

E rawa ni wase vakatolu na nona vosa: I matai (Cakacaka 26:4–11), e vakamacalataka na nona dau yalodina tu e liu va dua na Farisi, ka vakabauta tu kina o koya na tucake tale ni mate me dei kina na i nuinui vakawa. Era coqai au wale tiko ga kei ira e so tale ni keimami vunautaka ka vakadinadinataka ni sa tucake tale mai na mate o Jisu e na cakacaka veivakurabuitaki ni Kalou.

Na kena i karua (Cakacaka 26:12–18), e qai vakaraitaka kina o Paula na kena veisau na i tovo ni nona rai ni oti na nodrau sota kei Jisu kei na nona kacivi me gusu ni kosipeli vei ira na Iceni.

Na kena i katolu ni mai na bibi ni ka e talai kina, e sa sega ni qai tiko tale vua e dua na galala ni digidigi (Cakacaka 26:19–23) ia me sa vakayacora ga na veika e talai kina, ka oqo na vuna au tu kina e ke ena mataveilewai. E sega ni baleta e dua vei ira na ka ka’u beitaki tiko kina.

`Wilika na Cakacaka 26:18. Me vaka e tukuni ena tikina oqori, na cava e yaco vei ira era vakabulai ena vukui Karisito? Ko sa sotava rawa beka na dina oqo? `
