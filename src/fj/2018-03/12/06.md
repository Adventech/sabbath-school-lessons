---
title:  Paula e Matadra na i Liuliu
date:   20/09/2018
---

E dina ni vosa tiko o Paula vei Akariva ia e sa i Vesito e a vosa mai e liu (Cakacaka 26:24). Ni rai tiko mai o Vesito e na rai vaka kai Roma, e dredre tiko vua me okati rau vata na vakasama ni tawa mate rawa kei na tucake tale ka ni e na nona vakabauta oi rau oqo e rau sega ni dau veiriti. Oqo na vuna e okati kina na kauveilatai me ka lialia ni kosipeli vei ira na Iceni (1 Koronica 1:23).

E sega ni tu vakasuka o Paula me totaka na veika e laveta tiko ena yalo e vakarokoroko, ka vuki sara tale vei Akariva, e dua na Jiu e sega tiko ni matata vua na ka e kaya tiko ia e rawa ga ni vakadeitaka ni nona i tukutuku e veiwekani vinaka kei na ka era kaya na parofita (Cakacaka 26:25, 26).

`Wilika na Cakacaka 26:27, 28. E sauma vakaevei o Akariva na taro vakadodonu i Paula?`

E veilecayaki o Akariva e na taro i Paula: ni Jiu e dredre vua me cakitaka na i Vola Tabu, ia kevaka e to kei Paula, e sana tokona kina o koya na vakasama ni sa i Jisu na Mesaia. E sa qai solia o koya e dua na i sau ni taro qaseqase: “Sa vo e lailai mo rawai au me’u Lotu Vakarisito” (Cakacaka 26:28).

E a qai vosa lesu o Paula ka vaka, “Se mani vakatotolo se sega sara ga, au sa sega ni mai masulaki kemuni ga, ia o ira kece sara tale ga era rogoci au tiko e dai mera yaco kece tale ga mera vakataki au – ia me kua ga e na sinucodo vaka oqo ” (Cakacaka 26:29, NRSV). Oqori na i otioti ni vosa I Paula, ka sega ni kerea tiko o koya me sereki, mera ucui koya e na vakabauta o ira era rogoci koya.

`Wilika na Cakacaka 26:30–32. E vakaraitaka vakaevei o Akariva ni sega ni cala o Paula?`

O Vesito e gadreva wale ga na veivuke ne i Akariva me baleta na nona vakarautaka na nona ripote (Cakacaka 25:25–27). O Paula ga e sa sega ni qai tiko tale vua e dua na lewa me baleti koya.

`Wilika na Cakacaka 26:24–28. E vei na vanua e biuta koto kina o Paula na i otioti ni nona vakanuinui, ka cava e tukuna oqo vei keda e na vuku ni vakasama ni vakabauta?`
