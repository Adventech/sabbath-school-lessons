---
title:  Tu e Matai Vilikesa
date:   16/09/2018
---

Ni oti e lima na siga ni nona tokitaki ki Sisaria o Paula, e ratou sa qai muri koya e kea o koya na bete levu, so na lewe ni Saniedrini kei na dua na loya rogo o Teritulu me ratou mai laveta cake  vei Vilikesa na veika e ratou beitaki Paula kina (Cakacaka 24:1–9).

Oqo duadua ga na vanua e na Cakacaka e cavuti kina na nodratou vakayagataka e dua na loya o ratou na veibeitaki. E ke e a tovolea kina o Teritulu me vakaivukivukitaka na nona vosa me rawa ni rawata kina na veitokoni ne i Vilikesa. O Vilikesa e bau dua toka na kovana e sa bau vakacacani ira sara ga vakalevu na Jiu. E na vosa vakavuku, e a tovolea kina o Teritulu me vakayagataka vei Vilikesa na i valavala ni nona veiliutaki ni kevaka e na tokoni ratou e na rawata o koya na tudei vakapolitiki ni vanua

Tarava na nona sa qai laveta cake e tolu na ka e beitaki kina o Paula: (1) o Paula e dau vakavuna voli na tikoyavavala vei ira na Jiu e lomai Roma taucoko (Cakacaka 24:5); (2) ni sa i Paula e nodra i liuliu na kai Nasareci (Cakacaka 24:5), ka ra beitaki o ira taucoko era lotu nira vuni veicati raraba, kei na (3) ni a tovolea o koya me vakacacana na vale tabu e Jerusalemi (Cakacaka 24:6).

`Wilika na Cakacaka 24:10–19. E sauma vakaevei o Paula na veibeitaki tolutolu oqori?`

Na nona laveta cake o Paula ni sega mada ga ni tiko e (1) so na i vakadinadina mai Esia (Cakacaka 24:18, 19), o ira era rawa nira okata me sega ni vakaibalebale na veilewai, kei na (2) ni o ira na Jiu ka ra tu oqori era se qai rogoci Paula wale tiko ga ena macawa sa oti ni a vakamacala tiko e na Saniedrini (Cakacaka 24:20), ka sega na ka mera beitaki koya kina qai vakavo ga ni nona vakabauta na tucake tale ni mate (vakatautauvatataka kei na Cakacaka 23:6).

E matata vei Vilikesa na titobu ni vakamacala ne i Paula ka ni sa matata tale tiko ga vua na Lotu Vakarisito e na vukui watina o Tarusila o koya e Jiu. E a qai vakarubeca o koya na veilewai ki na dua tale na siga (Cakacaka 24:22). E dredre me na lewai vakadodonu o Paula vei Vilikesa baleta ni rawa ni vaqumi.

`Na cava ko rawa ni kaya ni balebale ni Cakacaka 24:16?`
