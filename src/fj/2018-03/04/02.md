---
title:  Na Nodratou Digitaki na Lewevitu
date:   22/07/2018
---

`Wilika na Cakacaka 6:1. Na cava era kudruvaka o ira na kai Kirisi ka ra sa qai vuki mai?`

E kaya o EG White ena Acts of the Apostles, dp. 88, ni vu na leqa ena vuku ni duidui e na wasei ni veika ni veivuke. Oqo, e kaya ni na vakatawayagataka na talei ni kosipeli, ka sega ni wele e keri o Setani me vakauqeta na tikoyavavala. E na gadrevi me wali totolo na leqa.

Me wali na leqa, e ratou sa qai mani laveta cake mai na apositolo me ratou na digitaki e lewevitu mai vei ira era sa dau tiko kei iratou me ratou na dau “qarava (diakoneo) na teveli” (Cakacaka 6:2), ni ratou masumasu tiko ka “vunautaka (diakonia) na vosa” (Cakacaka 6:4). Oi rau na vosa oqo e rau vosa vata ga, ia na duidui e tiko e na kena cavuti na vosa “teveli” (Cakacaka 6:2) kei na “na vosa” (Cakacaka 6:4). Oqo ni okati vata kei na vosa na “veisiga” ena Cakacaka 6:1, e na raici ni laveta cake mai e rua na i wasewase levu ni veiqaravi ni lotu taumada: na vakatavuvuli (“na vosa”) kei na veitokani/veilomani (“teveli”) o koya e dusia na kanakanavata, Vakayakavi ni Turaga, kei na masumasu (Cakacaka 2:42,46; 5:42).

E na vakasama oqo, e sana nodratou i tavi vakatabakidua na apositolo na vakatavuvuli kei na masumasu ka ratou na qarava na yasana ni veitokani o ratou na lewevitu. E sa i ira oqo na i sevu ni liuliu vakalotu ena lotu taumada.

`Wilika na Cakacaka 6:2–6. E ratou a digitaki ka lesi vakaevei na lewevitu me ia na veiqaravi?`

E raici ni o ratou na digitaki e ratou tamata “rogorogo vinaka” “sinai ena Yalo Tabu”, ka “vuku.” Ni ratou sa ciqomi vakarabailevu, e ratou sa qai lesi e na veitabaki ni liga me veiqaravi vaka tuirara.

`E dau rawarawa wale tu ga me basika na duidui ena lotu, e na rawa vakaevei nida karona tiko na bula veimaliwai vinaka ka tosoya tiko ena gauna vata oqori na kaulotu?`
