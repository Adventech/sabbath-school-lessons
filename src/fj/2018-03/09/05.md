---
title:  Paula e Aceni
date:   29/08/2018
---

O Aceni na i takataka ni tamata vuku kei Kirisi taumada, e koro e vutucoqa tu e na matakau e vuqa. Na matakau e so, ka ra ceuti vakamatau, me baleta na tamata kei ira na kalou era laurai ga ena veitiki ni koro kece ga. Na sivia ni wiliwili ni matakau era duriduri tu, e vakavuna nona sega ni curuma taumada o Paula na valenilotu me vaka na nona i valavala, ka me gole vakadodonu sara yani ki na rara ni koro ka me sa la’ki qarava e matana levu na veivakadodonutaki e a dau cakava voli kei ira na Jiu kei ira na Iceni lotu e valenilotu e veimacawa, ia oqo me sa vakayacora kei ira na kai Kirisi (Raica na Cakacaka 17:15–22.)

Me vaka nira dau taleitaka na kai Aceni mera dau vakarogoca na veika vovou, era mani malele sara kina kei ira na nodra tamata vuku mera rogoci Paula ka ra kauti koya sara me la’ki rogoci ena nodra matabose cecere na Ariopequsi. E kea e a sega ni la’ki cavuqaqataka kina o koya e so na tiki ni Vola Tabu, ia e a vakayagataka ga e so na rai Vakaivolatabu me rawa ni dreta kina na nodra kauwai o ira na lotu pekani ka ra mai vakarogoci koya (raica vata kei na Cakacaka 13:16–41).

`Wilika na Cakacaka17:22-31. Na dina cava e vakamatanisaisaitaka o Paula ki na Ariopequsi?`

E levu vei ira na rogoci koya era okata mera ka lialia na veika e vakacauraka. E sega ni matata se na tinia vakaevei o Paula na nona i tukutuku ka ni muduki koso na nona i vakamacala ni se qai tekivu tiko ga me vosa ena ka me baleta na lewai ne i vuravura (Cakacaka 17:31). Na nona I tukutuku e coqa donu sara tu ga na nodra vakabauta na kai Kirisi ni Kalou e sega ni kauwaitaka na veika me baleta na tamata ka vaka kina na nodra na sega ni tucake tale na mate. E sa rauta gona mera okata me ka lialia na kosipeli (1 Koronica 1:23).

E dina ni yaco oqori, ia e so ga na tamata rogo era veisau mai me vakataki rau o Taionisio e dua na lewe ni matabose na Ariopequsi kei Tamarisi, de lewe sara tale beka ga ni matabose (Cakacaka 17:34).

`E matata mai na veisau ni vakarau ni vunau ne i Paula, ni dau kauwaitaka o koya na veiduidui ni tovo vakavanua kei na bula vakaveiwekani. E vukei keda vakaevei oqo ena vuku ni noda na vunau voli?`
