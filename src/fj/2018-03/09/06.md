---
title:  Paula e Koronica
date:   30/08/2018
---

Na Cakacaka 18:1-11 e laveta cake mai na ka e sotava o Paula mai Koronica, na koro ka a la’ki tiko kina me 1½ na yabaki. E keri sara tale ga e rau la’ki o Akuila kei Virisila me rau i tokani ni bula taucoko ne i Paula (Roma 16:3, 2 Timoci. 4:19). E a volatukutukutaka o Suetoniasi (Claudias25:4) ni rau mai tiko e ke na veiwatini oqo ni oti na veivakatalai tani mai Roma e a cakava na tui o Kolodiasi baleta na tikoyavavala era vakauqeta na Jiu ena vuku ni vunautaki ni yacai Karisito. Oi rau na veiwatini oqo e rau sa lotu rawa tiko mai ka ga gumatua sara tale ga e na kaulotu.

`Wilika na Cakacaka 18:4–17. Na cava e qai yaco e na vuku ni kaulotu ne i Paula mai Koronica?`

Ni rau tadu mai Masitonia o Sailasa kei Timoci e rau kauta voli e so na ka ni veivuke vakailavo (2 Koronica 11:8, 9), ka mai vukea sara oqo na nona tosoya e na gumatua o Paula na nona vunau voli. O Paula e dau tutaka tiko me dau vakailavotaka ga na nona cakacaka, ia e kaya tale ga ni dodonu “mera bula e na i tukutuku vinaka ko ira era tukuna” (1 Koronica 9:14).

E dina nira coqa sara vakaukauwa na Jiu na i tukutuku ne i Paula, ia e so ga vei ira era ciqoma ka vaka kina o ira e so na Iceni ka ra papitaiso sara. E dua vei ira na veisau o Kirisipo na turaga ni valenilotu. Ena vuku ni dredre e sa nanuma kina o Paula ni vinaka cake me sa biubiu, ia e a qai vakayaloqaqataki ko ya na Yalo Tabu me tiko tale mada (Cakacaka 18:9–7).

Ni sa lesu tale tiko ki Anitioki e ratou a qai mani salavata kei rau o Akuila kei Virisila, ia e rau a qai la’ki biu toka ga e Efeso na koro e la’ki tiko sigavica kina. E a la’ki vunau e kea ena nodra valenilotu na Jiu ka marautaka sara na nodra ciqociqo ka mani kaya kina ni na lesu tale kina ke sa loma ni Kalou (Cakacaka 18:18–21). E qai mani yaco dina oqo ena nona i lakolako ni kaulotu e tarava.

`Ni yalolailai o Paula, e a qai vakayaloqaqataki koya na Turaga me baleta na vakabulai ni yalo e kea. Na cava e kaya vua na Turaga (Cakacaka 18:10) ka rawa tale ga ni kaya tiko vei keda nida yalolailai?`
