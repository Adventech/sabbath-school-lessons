---
title:  Sa Qai Yaco Tu ki Roma o Paula
date:   26/09/2018
---

Ni oti e tolu na vula mai Melita, era sa qai tomana yani na nodra soko (Cakacaka 28:11), ni bera nira qai yaco yani ki Putioli (Cakacaka 28:13)—na yacana vou o Pusoli e na toba kei Nepalesi – ka mai kea mera sa qai vakuria na i lakolako ena vanua mamaca (raica na Cakacaka 28:11–16).

E totolo sara na kena yacovi Roma na i tukutuku ni nona sa lako tiko yani o Paula, ka ra sa mani vakusakusa sara mai e dua na i lala lewenilotu mera mai tavaki koya. E dina ni se bera vakadua ni butuki Roma o koya, ia era sa tiko rawa mai kea e so na nona i tokani, tokani vakacakacaka, ira era vuki mai, ira na wekana kei ira e vuqa tale e dau vakamareqeta o koya (Roma 16:3–16). E a qai vakavinavinakataka na Kalou e na vuku ni katakata ni veitavaki oqo, ka solia vua na yaloqaqa ni bera tiko ni lewai mai vua na tui.

E na i tukutuku vakamatanitu I Vesito ni sega ni tiko e dua na cala me beitaki kina o Paula ena lawa Vakaroma (Cakacaka 25:26, 27; 26:31, 32). Oqo e rawa ni vuna e vakatarai kina me rawa ni tiko e dua na nona bure vakataki koya (Cakacaka 28:30) ka sega ni biu e valeniveivesu, ia e sinucodotaki tiko ga vua e dua na sotia e na gauna taucoko. Mai keri e sa rawa vua me qaravi tavi tiko (Cakacaka 18:3).

`Wilika na Cakacaka 28:17–22. Na cava e qai vakayacora o Paula e na nona sa tiko rawa e kea?`

Ia me vaka ga na nona i valavala (Roma 1:16), ka dina ga ni sega ni rawa ni gole sara ki valenilotu, ia e qai kacivi ira vata ga mai na nodra i liuliu na Jiu me mai tukuna vei ira ni sega sara tu ga ni dua na cala e tiko me beitaki kina ni a vunautaki Koya tiko ga na Nuinui ne i Isireli o koya (Cakacaka 23:6, 24:15, 26:6–8). E sega ni nona i naki me tutaki koya ia me tutaka ga na kosipeli. Ia e kurabuitaka ni se bera ni yacovi ira mai Roma e dua na i tukutuku ni ka e a yaco mai Jerusalemi ka ra sa mani digitaka na Jiu mera rogoci koya.

`Na cava e tukuna na Cakacaka 28:22 me baleta na nodra sevaki na tamata lotu, me yacova sara mada ga mai na gauna oqo? E rawa vakaevei nida dina tiko ga ke ra mani sevaki keda sara mada ga na tamata?`
