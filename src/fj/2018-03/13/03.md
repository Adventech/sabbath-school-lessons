---
title:  Na Voca ni Waqa
date:   24/09/2018
---

E na i karua ni vosa-takoso ne i Paula, e a vakadeitaka kina o koya ni dina nira na yali e so na i yaya, e na sega ga ni dua vei ira na lewe 276 me na vakaleqai na nona bula - na waqa ga e na vakacacani (Cakacaka 27:22,37). Ni oti ga e 14 na siga e sa yaco me vakavotukanataki na vosa ne i Paula, ia e na dela ni veilecayaki ni tuvaki ni bula  era tu kina era kila rawa sara na kena tiko voleka na vanua mamaca baleta na domo ni vadugu ni biau ni roba tiko na veivatu ni dua na baravi (Cakacaka 27:27). Na suwaigelegele kei na veivudeyaki ni waqa e vakavuna mera masuta vakawasoma na nodra kalou na kaimua ni waqa nira kerea tiko me rarama totolo na vanua (Cakacaka 27:28, 29).

`Wilika na Cakacaka 27:30–44. Na cava e rawa nida vulica mai na i talanoa qo?`

Ni tekivu na i lakolako e sega soti ni vakadinata na vosa ne i Paula o koya na turaganivalu, ia ni oti na voca ni waqa e sa veisau sara vakalevu ni sa qai vakadinata o koya na veika e kaya o Paula e na vuku ni kena dodonu vakavinaka na nona i tukutuku vakaparofisai (Cakacaka 27:21–26),

E a qai vakayaloqaqataki ira na tamata o Paula mera kaya vakavinaka me vukei ira ena nodra na qalo ki vanua. Na veivuke vakalomalagi e sega ni dau tarovi keda mai na noda na dau vakaitavitaki keda e na veika e so meda qarava e na draki ni bula vaka oqo.

Ni sa kida tiko mai na mataka era raica rawa sara na kena votu tiko mai e dua na veinukunuku ni dua na vanua, ka sa i koya sara tale ga na vanua era qai vakamua kina na waqa na kena kaimua me la’ki kasa kina, ia e a sega sara ni yacova yani na vanua oqori na waqa e na kena sa voca koso. Era mani nanuma na sotia mera sa vakamatei na kaivesu taucoko, ia e a qai tarova o nodra turaganivalu, de rairai vuna beka o Paula. E sega sara ni dua e mate me vaka na yalayala ni Kalou e na gusui Paula.

`Na kaukauwa ni vakadinadina ne i Paula e tarova na nodra vakamatei na kaivesu. Na cava e tukuna oqo vei keda me baleti Paula?`
