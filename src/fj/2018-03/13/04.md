---
title:  E Melita
date:   25/09/2018
---

O koya wale ga e na nodra sa yaco yani ki vanua mamaca, era sa qai kila tu na lewe ni waqa nira sa butuka tu na yanuyanu o Melita, ka koto volekata na ceva kei Sisili. Sa sivi e rua na macawa ni tiko vakavoravora e wasawasa ka ra a sokota mai kina e 470 na maile, ia oqo era sana mai waraka tiko e Melita na kena na oti na gauna ni liliwa, ka na taura tiko e tolu na vula, ni bera na nodra na qai tomana tale na i lakolako (Cakacaka 28:11).

`Na Cakacaka 28:1–10 e tukuna vakaevei na ka e yacovi Paula e Melita ena vuku ni kaci ni Kalou?`

O ira e Melita era tamata yalovinaka ka dauveikauwaitaki, ka ra mai waqara sara na buka me vakatatalai o Paula kei ira na nona i lawalawa.

E a qai kati Paula e dua na gata, o koya era vakatoka e kea me yacana o Sauma, na nodra kalou ni veisausaumi. Ia ni sega ni mate o Paula era sa qai nanuma tale ni kalou o Paula me vaka sara ga e a yaco ena vica na yabaki sa oti mai Lisitira (Cakacaka 14:8–18). E vakabauti ni a qai vakayagataka o Paula na ka e a yaco oqori me vakadinadina rawa kina me baleta na Kalou e qarava tiko.

E a qai la’ki vakacegui Paula kei ratou na nona i lala o koya na turaga ni yanuyanu o Pupiliu, o koya ka a qai tauvi cokadra o tamana. Ni oti na nona masulaki koya ka vakabulai koya o Paula, era sa yau sara tale ga mai na tauvimate ni yanuyanu o ya ka mai vakabulai ira.

E sega ni bau tukuna o Paula ni dua e a soli bula e kea, ia e veivuke me matata ni noda kaulotu e sega ni baleta ga na papitaiso se teivaki ni lotu, ia e baleta sara tale ga na kedra sotavi na nodra gagadre na tamata se na bulataki ni kosipeli (Cakacaka 20:35; vakatautauvatataka kei na Taito 3:14).

E maleka dina na noda raica na nodra sa qai yaco mera vakadinadinataka na dina ni Kalou dina o ira na lewei Melita. E vakadinadinataki vakaevei oqori? Raica na Roma 1:18–20.
