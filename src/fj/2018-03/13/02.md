---
title:  Soko ki Roma
date:   23/09/2018
---

Ni oti e rua na yabaki ni tiko vakavesu mai Sisaria (Cakacaka 24:27), e sa qai vakau o Paula ki Roma. E laurai tale ga ni gole tale tiko ga e na i lakolako qori o Luke (Cakacaka 27:1–28:16), ka vaka kina o Arisitako e dua tale ga e lotu (Cakacaka 27:2). E dua tale ga na turaganivalu ni Roma e cavuti tale tiko ga na yacana ni lako tiko o Juliase (Cakacaka 27:1).

E sa vulai katakata tiko ena nodratou gauna ni biubiu rairai ena veimama ni vula o Okotova donumaka na gauna ni Lolo (Cakacaka 27:9) ka vakaibalebaletaki ki na Siga ni Veibuluti. E ratou qai curuma yani na Toba Vinaka e na yanuyanu o Kiriti (Cakacaka 27:7,8) ni oti e levu na dredre.

`Wilika na Cakacaka 27:9–12. E ciqomi vakaevei na vakatutu ne i Paula?`

Era sega ni via rogoca na i vakasala ne i Paula ka ra mani sokota e 40 na maile vaka ki na ra. E keri era a qai sotava kina e dua na draki ca voravora ka ra sa mani vakatara ga na kaimua ni waqa mera sa savu ga yani ki loma ni wasawasa vaka ki na ceva-i-ra. Era sa vakatekivu mera viritaka ki waitui e so na kako me rawa ni mamada kina na waqa, ia e sa sega ga, ka kena i tinitini ga nodra nanuma nira sana mate ga (Cakacaka 27:20).

`Wilika na Cakacaka 27:21–26. Na cava na i karua ni vakatutu ne i Paula?`

E sa qai vakaraitaka tale o Paula ni tukuna vua na Kalou mera kua ni rere se yalolailai. E dina ni na yali e so na ka ia era na bula kece ga.

`Na cava na vuna me sotava kina na voravora e dua na i talai yalodina vakataki Paula, ka cava e rawa nida vulica mai kina?`
