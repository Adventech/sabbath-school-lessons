---
title:  'Pisitia Anitioki: Wase I'
date:   13/08/2018
---

Biu ga mai o Kipiro, e ratou sa soko sara yani o Paula kei rau na rua ki Perika mai Pamifilia ena baravi ni ceva kei Taki. E rua na veisau levu e yaco ni bera ni ratou lako ki Pisitia Anitioki: e sa liutaka na i lakolako o Paula, kei na kena sa mai oti tale ga na vakayagataki ni yaca na Saula me sa o Paula ga (Cakacaka 13:9). E rairai vu oqo mai na nodratou sa mai tiko ena vanua Vakiriki qali Vakaroma.

E tukuni ena Cakacaka 13:13 na nona sa lesu tale o Joni Marika ki Jerusalemi, ia e sega ga ni matata na vuni lako oqori. O EG White e vola ena Acts of the Apostles, dp. 170 ni vu oqo mai na rere kei na dredre e ratou sotava. Na Kalou e sega ni yalataka ni na rawarawa na i tosotoso, ka sa matata voli mai vei Paula ni veiqaravi vei Jisu e na sotavi ga kina na rarawa (Cakacaka 9:16), ia e sa dau vakamatautaki koya me dau vakanuinui tu ga ki na veivakaukauwataki ni Kalou (2 Koronica 4:7–10).

`Wilika na Cakacaka 13:38. Na cava na i saluwaki ni tukutuku ne i Paula ki na valenilotu mai Anitioki?`

E koto ena Cakacaka 13:16–41 na i tukutuku vakalekaleka ga ni matai ni vunau ne i Paula. E wase tolu ga na vunau: tekivutaki e na kacivi ne i Isireli kei na lumuti vakatui ne i Tevita (Cakacaka 13:17–23) ka nakita kina o koya me dreti ira mai na Jiu ki na veitalanoa, qai tarava sara na Nona sa mai yaco o Jisu me i vakayaco ni ka e a yalataki ki na kawa i Tevita me baleta na nodra vakabulai na Isireli (Cakacaka 13:24–37) ka qai mai tinia ena kena vakarerevaki ni vakanadakui ni bula e soli e na vukui Jisu (Cakacaka 13:38–41).

Na delana cecere ni vunau oqori e tiko ena tikina e 38 kei na 39 ka baleta na veivakadonui: ni veivosoti kei na veivakadonui e rawa duadua ga e na vukui Jisu ka sega e na vunau i Mosese, ka sega ni mai kena i balebale oqo ni sa mai bokoci na vunau, ia e laveta cake ga na ka e sega ni rawa ni cakava na vunau me vaka era namaka na Jiu me baleta na veivakadonui, ka rawati duadua ga e na vukui Jisu (Roma 10:1–4; Kalatia 2:16).

`E rau veiwekani vakaevei na muri vunau kei na vakadonui e na vukui Jisu?`
