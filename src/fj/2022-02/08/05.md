---
title:  Na Wati Aisake
date:  18/05/2022
---

Na Vakatekivu 24 e tukuna nai talanoa ni vakawati nei Aisake ni sa mate ko Sera. E rua nai talanoa e veiwekani.

`Wilika na Vakatekivu 24. Na cava na vuna e sa rui kauwaitaka kina vakalevu ko Eparaama me kakua ni na vakawatitaka e dua na yalewa ni Kenani na luvena?`

Me vaka ga na nona a volia e dua na vanua me rawa ni buluti watina kina, baleta na vosa ni yalayala ni Kalou ki vei ira na nona kawa ni ra na taukena na vanua oqo, e sega talega ni vinakati Aisake ko Eparaama me na vakaitikotiko ena taudaku ni Vanua Yalataki (Vakatekivu 24:7). Nai tosotoso talega nei Aisake me laki kauta mai na watina ki na valelaca nei Sera, kei na itukutuku ni nona a vakacegui Aisake ko Repeka ni sa mate ko tinana (Vakatekivu 24:67) e dusi lesu tale tiko ki na mate nei Sera, e sa vakatakila na mosi e a tarai Aisake ni sa yali ko tinana.

Nai talanoa oqo e vakasinaiti tu ena masu kei na kena vakavotukanataki na masu. E vakasinaiti tale tu ga ena veilesoni me baleta na Nona veivakarautaki na Kalou kei na galala ni tamata. E tekivutaki ena vosa nei Eparaama. Ni bubului “ki vei Jiova na Kalou ni lomalagi kei na Kalou ni vuravura” (Vakatekivu 24:3), Taumada ko Eparaama e vakadinadinataka ni Kalou e Dauveibuli (Vakatekivu 1:1, Vakatekivu 14:19), ni nodra sucu mai na nona kawa, ka okati kina na Mesaia vakataki Koya.

Ni cavuti ki vua na “Nona agilosi” kei “Jiova na Kalou ni lomalagi” (Vakatekivu 24:7) e  a lako sobu mai lomalagi me mai vakabulai Aisake mai na nona a vakacabori (Vakatekivu 22:11). O koya na Kalou e se vakatulewataka tikoga na vuravura taucoko, na agilosi i Jiova ka a takoso me vakabulai Aisake, ena liutaka na vakasaqarai ni wati Aisake.

Nai lakolako nei Eparaama e tadola, ia, na yalewa ena rawa ni sega ni vakayavalati ki na kaci ni Kalou. Na Kalou e sega ni vakasaurarataka na tamata me talairawarawa ki Vua. Dina ga ni naki ni Kalou vei Repeka me muri Ilaisa, ia e maroroya ko Koya na galala ni nona digidigi. Sa na rawa kina ki vua na yalewa oqo me kakua ni lako, ia kevaka e sega, ena sega ni vakasaurarataki kina.

Eda sa raica eke e dua tale na ivakaraitaki ni ka vuni levu oya na Nona solia na Kalou ki veikeda na tamata na galala ni vakatulewa, na galala ni digidigi, na galala ena sega vakadua ni na buturaka tale ena dua na gauna (kevaka ena cakava, sa na sega ni qai galala). Dina ga ni da dau cakava na tamata eso na digidigi vakadomobula mai na galala ni digidigi oya, ia e se rawa tikoga nida vakadinata ni na qaqa na loloma kei na vinaka ni Kalou ena gauna mai muri.

`Na cava na vuna e sa rui veivakacegui kina meda kila ni veika kece e sega ni loma ni Kalou, o Koya se vakatulewa tikoga? Ena vakadinadinataka vakacava na parofisai mevaka na Taniela 2 na tikina oqo ki veikeda?`