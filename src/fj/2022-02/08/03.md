---
title:  Ena Vakarautaka Na Kalou
date:  16/05/2022
---

`Wilika na Vakatekivu 22:8, 14, 18. E vakavotukanataka vakacava na Kalou na Nona vosa ni yalayala ni na vakarautaka? Na cava e vakarautaka?`

Ena gauna e taroga kina ko Aisake na isoro, e qai solia kina ko Eparaama e dua na isau ni taro e veivakauqeti: na Kalou “ena vakarautaka e dua na Nona lami mei soro kama” (Vakatekivu 22:8). Ia, ena rawa ni kenai balebale vaka-Iperiu, “na Kalou ena vakarautaki Koya me vaka na lami. Na cava e vakaraitaki tiko ki veikeda eke, tarava, na yavu dina ni gaunisala ni bula tawamudu, oya na Kalou vakataki Koya ena rarawa, ka sauma vakataki Koya nai sau ni noda ivalavala ca.

`Wilika na Joni 1:1–3 kei na Roma 5:6–8. E vukei keda vakacava na veitikina oqo meda kila na cava e a vakayacori ena kauveilataki, o koya e vakatakarakarataki tiko ena vakacaboisoro ena ulunivanua ko Moraia?`

Ekea ena Ulunivanua ko Moraia, ni se bera na kauveilatai, nai soro sipi tagne, “ka tao tu ena kau na nonai leu” (Vakatekivu 22:13) e dusi vakadodonu sara tiko ki vei Jisu. Sai Koya e laurai eke, me vaka e na qai vakamacalataka e muri ko Eparaama, e dusi Karisito sara tikoga. O koya e laurai tiko eke, me vaka ena qai vakamacalataka e muri ko Eparaama, “Mai na ulu-ni-vanua ena vakarautaka ko Jiova” (Vakatekivu 22:14). Ko Jisu vakataki Koya eke sa dusia tiko ki vei Eparaama na dina ni parofisai, ena Nona a kaya, “Sa gadreva vakalevu sara ko Eparaama na tamamudou me raica na noqu gauna: a sa raica, ka reki” (Joni 8:56).

“Oya me vakauqeta na vakanananu nei Eparaama na dina ni kosipeli, ka vakatalega kina na vakatovolei ni nona vakabauta, ni vakarota ki vua na Kalou me vakamatea na luvena. Na rarawa e sotava ena gauna butobuto ni veivakatovolei vakarerevaki oya e vakatarai me rawa ni kila kina na cecere ni soro e cakava na Kalou ena noda vakabulai ni tamata”—Ellen G. White, Patriarchs and Prophets, p. 154.

`Gaunisala cava e vukei keda kina meda kila vakavinaka na ka e a yaco eke ena kauveilatai kei na ka e sotava na Kalou ena vukuda? Na cava na ka e dodonu meda cakava ena vuku ni ka e sa mai caka ena vukuda?`