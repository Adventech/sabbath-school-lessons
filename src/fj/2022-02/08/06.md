---
title:  Na Wati Eparaama
date:  19/05/2022
---

`Wilika na Vakatekivu 24:67–25:8. Na cava nai balebale ni veika e caka enai otioti ni bula nei Eparaama?______________________________________________________________`

Ni mate oti ko Sera, sa qai vakawati tale ko Eparaama. Me vakataki Aisake, ena nona a vakacegui ni sa mate ko Sera (Vakatekivu 24:67). Nai vakananumi kei Sera e matata vinaka tu ena vakasama nei koya na petiriaki, me vakataka na luvena. Ia na itukutuku me baleti koya na watina vou e sega soti ni matata. O koya na dauvolaivola e vakatauvatana tiko na luvei Ketura gonetagane vata kei na luvei Eka gonetagane, ka sega ni bau cavuta na yaca i Ketura, ka nanumi ni ko Ketura (me vaka era vakatututaka tiko eso) ga oya ko Eka. Eda sega ni kila. E matalia talega ni tovo nei Eparaama ki vua na luvei Ketura e tautauvata saraga kei nai tovo e dauvakayacora ki vua na luvei Eka: e vakatalai ira tani me tarova na veirawai vakayalo ka vakamatatataka na duidui ena kedra maliwa na luvena vei Sera mai vei ira na luvena tale eso. E a solia talega “na veika kece e taukena ki vei Aisake” (Vakatekivu 25:5) ka solia na ka ni loloma ki vei ira na luvena vei ira na watina lalai” (Vakatekivu 25:6). Na nodra biu vakaituvatuva na watina lalai ena rawa ni vakaibalebaletaki talega kinai tutu nei Ketura, me vakataki Eka ni o koya e dua vei ira na watina lalai. Nai vakadinadina ena rawa ni kilai kina ko Ketura, ni o koya ko Eka ena rawa ni vakamacalataki talega me baleta na kena vakamareqeti ni ka e cavuti ki na ivakananumi kei Sera mei dusidusi ki na nona vakawati vata kei Ketura-Eka.

Na ka e talei oya ena Vakatekivu 25:1–4, 12–18, ni tiko kina nai veitarataravi ni luvei Eparaama mai vei Ketura ka vakatalega kina nai tuvatuva ni luvei Aisake era volai kina. Nai naki ni vola kawa ni oti na vakawati nei Eparaama vata kei Ketura, o koya e solia ki vua e ono na luvena tagane, wili vata kei na rua tale na luvena tagane (Aisake kei Isimeli), de rairai oya me vakatakila nai vakadinadina matata ni vosa ni yalayala ni Kalou ni na yaco ko Eparaama me tamadra na veimatanitu e vuqa.

Nai karua ni tuva-kawa e sa baleti ira tiko na kawa nei Isimeli, o koya e basika talega kina e 12 na yavusa (vakatauvatana kei na Vakatekivu. 17:20), me vaka saraga na ka ena yaco ki vei Jekope (Vakatekivu 35:22–26). Dina ga ni veiyalayalati ni Kalou ena maroroi tu ki vei ira na luvei Aisake (Vakatekivu 17:21), ka sega vei Isimeli, na tikina e matata vinaka tu enai Vola Tabu. Nai tukutuku me baleta na mate nei Eparaama e tiko ena kedrau tadrua na rua na tuva-kawa oqo (Vakatekivu 25:7–11) ka tukuna talega na veivakalougatataki ni Kalou. E vakatakila na vakavotukanataki ni Nona vosa ni yalayala ki vei Eparaama, a caka ena loma ni vuqa na yabaki sa oti, ni na mate ni sa qase sara” (Vakatekivu 15:15) ka vuqa na nona veiyabaki” (vakatauvatana kei na Dauvunau 6:3).

Na Kalou e sa dina tikoga ki na Nona vosa ni yalayala ni loloma ki vua na Nona dauveiqaravi yalodina ko Eparaama, ka tukuni tu enai Vola Tabu na nona vakabauta mei vakaraitaki cecere duadua ni vakabulai ena vuku ni vakabauta, ena Veiyalayalati Makawa (raica na Roma 4:1–12).