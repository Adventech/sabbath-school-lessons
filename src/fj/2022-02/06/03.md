---
title:  Na Veitemaki Nei Ijipita
date:  02/05/2022
---

`Wilika na Vakatekivu 12:10–20. Na cava na vuna e biuta kina ko Eparama na Vanua Yalataki ka lako ki Ijipita? E vakacava nai valavala nei Fero ni vakatauvatani kei Eparama? ______________________________________________________________`

E sega ni dede na nona sa qai yaco ga ki na Vanua Yalataki ko Eparaama, e sa digidigi tale me sa biubiu me lako ki Ijipita baleta “ni sa ka tani na dausiga ena vanua” (Vakatekivu 12:10). Nai vakadinadina ni nodra laki Ijipita na tamata mai Kenani ena gauna ni dausiga e volai vakamatata tu enai tukutuku makawa kei Ijipita. Ena vakatavuvuli vaka-Ijipita nei Merikare, e dua na tikina a volai ena nodra gauna na veimatanitu e na Tokalau e Loma (2060–1700 B.C.), ni ko ira na tamata era lako mai Kenani era vakatokai ni ko ira na “vakaloloma mai Esia (miserable Asiatic)” (aamu) ka tukuni nira “vakaloloma . . . leqa na wai . . . e sega ni vakaitikotiko ga ena dua na vanua, na kakana e vakavuna na toso ni yavadra.”—Miriam Lichtheim, Ancient Egyptian Literature, Volume I: The Old and Middle Kingdoms (Berkeley, CA: University of California Press, 1973), pp. 103, 104.

Na veitemaki nei Ijipita sa dauvuna na nodra leqa na Isireli taumada ena veigauna (T/Lekutu 14:3, Jeremaia 2:18). Ko Ijipita sa dauyaco mei vakatakarakara ni tamata e vakararavi ki vua na tamata ka sega ki Vua na Kalou (2 Tui 18:21; Aisea 36:6, 9). Ko Ijipita, na vanua e raici kina na wai ena veisiga, e sega ni gadrevi kina na vakabauta, baleta na vosa ni yalayala ni vanua e sa laurai ena matavotu. Ni vakatauvatani ki na vanua ni dravuisiga, ko Ijipita e vanua vinaka cake meda tiko kina, se cava na ka e a kaya na Kalou me baleti koya. Na Eparama ka sa biuti Kenani ena gauna oqo sa veibasai kei na Eparama ka a biuti Uri mai. E liu a vakatokai ko Eparama ni dua na tamata vakabauta a biuti Uri ena nona rogoca na kaci ni Kalou; ia oqo, ko Eparama e sa biuta na Vanua Yalataki vakataki koya, ena nona gagadre ga. E liu, ko Eparama e a vakararavi ki Vua na Kalou; ia oqo e sa bula me vaka e dua e wiliki koya ga vakataki koya. “Ena gauna e tiko kina mai Ijipita, e vakadinadinataka ko Eparaama ni sega ni galala mai ena veimalumalumu ka sega ni tamata vinaka sara. Ena nona vunitaka ni ko Serai e watina, e cakitaka ka sega ni dinata na veimaroroi ni Kalou, na lailai ni vakabauta kei na yaloqaqa e sa dauvakatakila na nona bula.”—Ellen G. White, Patriarchs and Prophets, p. 130.

Na ka eda raica eke, oya ni ko ira madaga na nona tamata cecere ni Kalou era na rawa ni cakava na ka ca, ia e sega ni biuti ira tani na Kalou. Ni vosa tiko na Veiyalayalati Vou me baleti Eparaama ni o koya nai vakaraitaki ni veivakabulai ena loloma, sa kenai balebale ga oya—na loloma savu. Baleta kevaka me sega na loloma, ko Eparaama, me vakataki keda kece, ena sega na nonai nuinui.

`Na cava na ka e dodonu me vakatavulici keda kina nai talanoa oqo ena kena rui rawarawa, vei ira sara madaga na Lotu Vakarisito yalodina, me gole tani kina mai na sala dodonu? Na cava na vuna e sega ni digidigi vinaka kina na talaidredre?`