---
title:  Eparama Kei Loti
date:  03/05/2022
---

`Wilika na Vakatekivu 13:1–18. Na cava na ka e vakatavulici keda kina nai talanoa oqo me baleta na bibi ni tovo?_______________________________________________________`

Ni sa sega ni vinaka nai lakolako nei Eparama ki Ijipita, sa mani lesu tale ko koya ki na vanua a tiko taumada mai kina. Tekivu tale na nodrau veitalanoa na Kalou vata kei Eparama, ena vanua a sa mai cegu koto kina oya enai matai ni nona ilakolako ki na Vanua Yalataki. Nai matai ni vanua e a cegu kina oya mai Peceli (Vakatekivu 13:3), me vaka ga nai matai ni nonai lakolako ki na vanua (Vakatekivu 12:3–6). Sa veivutuni ko Eparama ka sa vakilai koya tale: Ko Eparama na tamata ni vakabauta.

Na nodrau veisemati tale ko Eparama vata kei na Kalou e vakatakilai taumada ena nona veiwekani vata kei ira na tamata, ena gaunisala e sotava kina nodrau leqa vata kei Loti, na vugona, me baleta na kena vakayagataki na vanua, Ia, sai Eparama saraga vaka-taki koya e a cakava na veivakameautaki ni tiko vinaka ena nona a vakatarai Loti me digidigi e liu (Vakatekivu 13:9, 10), sai koya oya nai valavala ni yalovinaka kei na loloma, ka vakatakila se na mataqali tamata vakacava ko Eparama. Ko Loti e qai digitaka na vanua rawarawa ka tikina vinaka ki vua, ni buca ka taladrodro vinaka tu kina na wai (Vakatekivu 13:10, 11), sega ni bau kauwaitaki na nodrai valavala ca ko ira era na tiko volekati koya ena gauna mai muri (Vakatekivu 13:13). E sa vakatakila na nona yalo kocokoco kei nai tovo ni bula. Na vosa “me baleti koya” e vakananumi keda ki vei ira era bula ni bera na waluvu, ena nodra digidigi “me baleti ira ga” (raica na Vakatekivu 6:2).

Na kena veibasai, na ka e cakava ko Eparama ka sai vakaraitaki ni vakabauta. Ko Eparama e sega ni digitaka na vanua; e soli ki vua ena loloma savu ni Kalou. Sega ni vakataki Loti, ko Eparama e raica na vanua ena Nonai vakasala walega ni Kalou (Vakatekivu 13:14). Sai koya walega oya na gauna e qai vosa tale kina na Kalou ki vei Eparama ni rau sa veitawasei kei Loti (Vakatekivu 13:14). Sai koya oqo nai matai ni gauna e volai enai Vola Tabu e qai vosa tale kina na Kalou ki vei Eparama mai na gauna e a kacivi koya kina mai Uri. “Mo ta cake mada, ka rai yani e na tikina ko tu kina, ia mo rai vaka ki na tokalau, kei na ceva, kei na vanua ki na tu-i-cake, kei na vanua ki ra; 15 ia na vanua taucoko ko sa raica ka’u na solia vei iko, kei ira na nomu kawa me ra taukena ka tawa mudu” (Vakatekivu 13:14, 15). Oti sa qai sureti Eparama na Kalou ka kaya vua “mo lako voli e na vanua, e na kena balavu, kei na kena raraba; ni’u na solia vei iko” (Vakatekivu 13:17). Na Kalou e sa vakamatatataka ni o Koya na Kalou e sa solia ki vei Eparama na vanua. Oya nai solisoli,ni loloma savu, o koya e dodonu ki vei Eparama me ciqoma ena vakabauta, na vakabauta e veiliutaki ki na talairawarawa. Oqo e Nona cakacaka duaduaga na Kalou o koya ena kauta mai na veika kece e sa vosa ni yalayalataka oti tu ki vei Eparama (raica na Vakatekivu 13:14–17).

`Eda na vulica rawa vakacava meda dauloloma ka lomasoli vei ira na tani, se mani duidui na nodra sala mai veikeda?`