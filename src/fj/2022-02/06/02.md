---
title:  Na Biubiu Nei Eparama
date:  01/05/2022
---

`Wilika na Vakatekivu 12:1–9. Na cava na vuna e kacivi Eparama kina na Kalou me biuta na nona vanua kei na matavuvale? Na cava e qai cakava ko Eparama?  `

Nai otioti ni gauna e a vosa kina na Kalou ki vua na tamata, me vaka e volaitukutukutaki tiko enai Vola Tabu, oya vei Noa, me vakadeitaki koya ni sa oti na waluvu ni na cakava e dua na veiyalayalati ki na tamata kecega (Vakatekivu 9:15–17) ni na sega ni luvuci tale ko vuravura. Na Kalou e sa qai mai vosa tale ki vei Eparama, ka veisemata vata kei na vosa ni yalayala oya: nira na kalougata na veimatanitu e vuravura ena vukui Eparama.

Na vakavotukanataki ni parofisai oya e tekivutaki ena kena sa biu na veika makawa. E biuta kece ko Eparama na veika kece e kila, na matavuvale kei na nona vanua ka vaka-kina e  dua na tiki ni nona bula vakataki koya. Na bibi ni lakolako oqo e sa laki vakilai ena kena cavuti vakalevu na vosa “lako” ka basika vakavitu ena vakasama oqo. Matai me biuta na nona vanua ko Eparama, “ko Uri mai Kalitia,” ka ko Papiloni talega (Vakatekivu 11:31; Aisea 13:19). Na veikacivi oqo me “lako tani mai Papiloni” e balavu na kenai tukutuku ni veitabagauna mai vei ira na parofita vakaivolatabu (Aisea 48:20, Vakatakila 18:4).

Na biubiu nei Eparama e sa baleta tale tikoga na nona matavuvale. Me biuta ko Eparama na veika kece e taukena kei na veika e a vulica ka rawata mai, vuli kei na vakatulewa. Ia na kaci ni Kalou e okati kina e vuqa sara na ka. Ena vosa vaka-Iperiu na lekh lekha, “lako,” e kenai balebale “lako ga ko iko.” Na biubiu nei Eparama mai Papiloni e sa baleta tiko vakalevu na veika era tu vakavolivoliti koya (environment), se na nona matavuvale. Ena vosa vaka-Iperiu na veikacivi oya e vakabibitaki tiko ki vua. Ko Eparama me biuta laivi na veitiki ni nona bula e se tiko kina ko Papiloni makawa.

Nai naki ni biubiu oqo, sai koya na vanua ena vakatakila ki vei koya na Kalou. Na vosa vata ga a vakayagataki me baleta na nona laki cabori me isoro ko Aisake (Vakatekivu 22:2), me baleta tiko na ulunivanua ko Moraia, na vanua me na tara kina na vale ni soro mai Jeruisalemi (2 V/Gauna 3:1). Na vosa ni yalayala ni Kalou e sega ni baleta tikoga e dua nai tikotiko ia e sa baleta na kena vakabulai ni vuravura taucoko. Na vakanananu oqo e sa mai vakadeitaki ena vosa ni yalayala ni Kalou me baleta na Nona veivakalougatataki ki na veimatanitu e vuravura (Vakatekivu 12:2, 3). Na vosa barakh, “kalougata,” e basika vakalima ena wase oqo. Nai tuvatuva ni kena na vakalougatataki na vuravura oqo ena cakacaka vei ira na kawa nei Eparama (Vakatekivu 22:18, Vakatekivu 26:4, Vakatekivu 28:14). Na tikina ka tukuna tiko oqo na “kawa” ena qai laki vakavotukanataki vei Jisu Karisito (Cakacaka 3:25).

`Na cava na ka ena gadreva na Kalou mo na biuta tani tu mai? Na nomu tiki ni bula cava mo na biuta me rawa ni ko rogoca kina na kaci ni Kalou?`