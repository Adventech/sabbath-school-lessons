---
title:  Nai Katini Nei Melekiseteki
date:  05/05/2022
---

`Wilika na Vakatekivu 14:18–24 kei na Iperiu 7:1–10. Ko cei ko Melekiseteki? Na cava na vuna e solia kina ko Eparama na nonai katini ki na bete oqo e vaka me basika tu ga mai vakasabalia?______________________________________________________________`

Na nona basika mai vakasauri ko Melekiseteki e sega ni ka vakacalaka. Ni oti ga na nodra vakavinavinakataki Eparama na vei tui mai Kenani, e sa laki vakavinavinakaka sara ki vua na bete, ka ivakaraitaki ni nona vakavinavinaka oya ena nona laki solia na nonai katini ki vua.

Ko Melekiseteki e lako mai na koro ko Selemi, ka kenai balebale “vakacegu,” ka veiganiti vakavinaka ni oti na vakacaca ni veivaluvaluti. E dua tiko na tiki ni yaca nei Melekiseteki na kiseteki, ka kenai balebale na “vakatulewa dodonu,” ka veibasai ni yaca i tui Sotoma, ko Pira (na ca - evil) kei Komora, Pirisa (“ena ivalavala ca” – in wickedness), ka vakabauti ni yaca oqo e sa baleta tiko na veika era dui matataka (Vakatekivu 14:2). Ko Melekiseteki sa qai basika mai ni sa suka lesu na vakacaca kei na veika ca ka ra matataka tiko mai ko ira na tui mai Kenani. Na wase ni tukutuku oqo e tiko kina nai matai ni kena cavuti vakaivolatabu na vosa “bete” (Vakatekivu 14:18). Na veitokani nei Melekiseteki vata kei na Kalou sa Cecere Sara” (Vakatekivu 14:18), o koya e vakatoka ko Eparama ni nona Kalou (Vakatekivu 14:22), e sa vakaraitaka saraga vakamatata ni a raici koya ko Eparama ni o koya na bete ni Kalou o koya e qarava tiko. Me kakua ni raici ko Melekiseteki ni ko Karisito. O koya na Nona mata na Kalou ena kedra maliwa na tamata ena gauna koya (raica na Ellen G. White Comments, The SDA Bible Commentary, vol. 1, pp. 1092, 1093).

Ko Melekiseteki e cakacaka vakabete. E solia na “madrai kei na waini” e dua nai tavi e vakatakila na kena vakayagataki na waini vou (Vakarua 7:13, 2 Veigauna 31:5), o koya e basika tale tiko ena vakanananu ni kena soli na ikatini (Vakatekivu 14:23). Kenai kuri, e vakarabailevutaka na veivakalougatataki ki vei Eparama (Vakatekivu 14:19).

Ena gauna oqo ko Eparama e “solia tiko vei koya nai katini ni ka kecega” (Vakatekivu 14:20) mei dole ni vakavinavinaka ki Vua na Kalou na Dauveibuli nai “Taukei kei lomalagi kei vuravura” (Vakatekivu 14:19). Na yaca oqo e veivakananumi tale tiko ki na itekitekivu ni talanoa ni Veibuli (Vakatekivu 1:1), na vanua ka vakaibalebaletaki kina na vosa “lomalagi kei vuravura” me taucoko se ka kece sara. E kilai nai katini ni vakavinavinaka ki Vua na Dauveibuli, o Koya e Nona na ka kecega (Iperiu 7:2–6; Vakatekivu 28:22). E veivakurabuitaki na nodra kila tiko ko ira na tamata vakabauta ni katini e sega ni solisoli ki Vua na Kalou, ia nai solisoli mai Vua na Kalou, baleta na Kalou e solia ki veikeda na veika kece meda tekivu kina. .

`Na cava na vuna e ivakaraitaki kaukauwa ni vakabauta na kena soli nai katini, ka vaka-kina ni oqo cakacaka levu ni kena tarai cake na vakabauta?`