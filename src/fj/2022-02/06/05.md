---
title:  Na Veisaqasaqa Mai Pepeli
date:  04/05/2022
---

`Wilika na Vakatekivu 14:1–17. Na cava sa rui bibi kina nai valu a vakayacori ni oti ga na kena soli nai solisoli ni Vanua Yalataki? Na cava na ka e vakatavulici keda kina me baleti Eparama?__________________________________________________________________`

Sai koya oqo nai matai ni valu e cavuqaqataki enai Vola Tabu (Vakatekivu 14:2). Oya na cokovata ni va na mataivalu mai Mesopotamia kei Peresia me veivaluvaluti kei na lima na mataivalu cokovata nodra na kai Kenani, okati kina na tui mai Sotoma kei Komora (Vakatekivu 14:8), e sa vakaraitaka ni sa dua dina nai valu levu (Vakatekivu 14:9). Na vu ni veivaluvaluti oqo e sa baleta tiko na nodra vakaduiduile na kai Kenani ena vukudra eso na matanitu vaka-Papiloni era sa laki taura vakaukauwa tu eso na vanua vaka-Kenani (Vakatekivu 14:4, 5). Dina ga ni talanoa oqo e sa baleta vakatabakidua tiko e dua na gauna ni veiraravui ena gauna makawa, ka a yaco ena gauna e sa qai solia oti ga kina na Kalou na Vanua yalataki ki vei Eparama, ka tiko e dua na kenai balebale vakayalo.

Na nodra vakaitavi vakalevu na tamata ena matanitu ko Kenani e sa vakaraitaka ni naki ni veiraravui oqo e sa baleti koya me na vakatulewa ena vanua. Ena keba nei Eparama, era tiko kina ko ira nai kumukumu era itaukei dina ni vanua ka ra tiko tani mai ena veiraravui oya.

Na vuna e sega ni vakaitavi kina ko Eparama ena veiraravui oqo baleta vei Eparama na Vanua Yalataki e a sega ni rawati ena i valu se enai walewale vuku vakamatanitu. Na matanitu nei Eparama e Nonai solisoli na Kalou. Na vuna duaduaga e a vakaitavi kina ko Eparama oya ena nona sa kau vakabobula ko Loti na vugona ena vuku ni veivaluvaluti oya (Vakatekivu 14:12, 13).

“Ena nona tiko vakacegu voli ko Eparama ena ruku ni veiolive nei Mamire na kai Amoraiti, e a rogoca kina e dua nai talanoa me baleta nai valu kei na leqa e sa sotava na vugona. O koya e sega ni karona e dua nai vakananumi ni bula ca nei Loti. Na nona veikauwaitaki kece me baleti koya e vakayadrati, ka gadreva vakalevu me vakabulai koya. E a vakasaqara taumada na Nonai vakasala na Kalou, ni sa vakavakarau tiko me laki valu ko Eparama.”—Ellen G. White, Patriarchs and Prophets, p. 135.

Ia ko Eparama e sega ni lako me sotavi ira na mataivalu cokovata. Ena dua ga na gauna totolo e a ravuta kina nai tikotiko e vesuki tu kina ko Loti. Sa vakabulai ko Loti. Ena vuku ni ka oya, e vakaraitaka kina na tamata yalodina ni Kalou na nona yaloqaqa kei na nona kaukauwa. Sega ni vakatitiqataki kina na kena sa tete ena loma ni vanua na ka e a cakava, ka ra raica na tamata se mataqali tamata vakacava o koya ka ra vulica mai vei koya e vuqa na ka me baleta na Kalou e qarava tiko.

`Na mataqali vakarau ni bula cava era rawai kina na tani? Na mataqali tukutuku cava me baleta na noda vakabauta ena ka eda cakava?`