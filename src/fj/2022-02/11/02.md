---
title:  Na Leqa Ni Matavuvale
date:  05/06/2022
---

Sa yaco na gauna me sa vakaitikotiko kina ena vanua ko Kenani ko Jekope. Ka e se tiko vulagi voli kina ko Aisake, nai Vola Tabu e kaya ni ko Jekope e sa tiko ena vanua” (Vakatekivu 37:1). Ia, ena gauna e sa vakaitikotiko kina ena vanua, sa tekivu me yaco na tiko yavavala, ena gauna oqo ena loma ni nona matavuvale. Na tiko yavavala oqo e sega ni baleta na kena taukeni na vanua se na vakayagataki ni keli wai; ia e vakayalo.

`Wilika na Vakatekivu 37:1–11. Na tiki ni bula cava nei Josefa e vakavuna me ratou cati koya kina vakalevu na tuakana?______________________________________________`

Mai nai vakatekivu, eda sa raica tiko mai kina na nodrau veivolekati ko Josefa kei Jekope na tamana (Vakatekivu 37:3), o koya e lomani koya vakalevu mai vei iratou na vo ni tacina” (Vakatekivu 37:4). E sa laki yaco sara na gauna me sa cakava kina e dua na kote duidui roka me nei Josefa” (Vakatekivu 37:3), nai sulu vaka-tui  (2 Samuela 13:18), sai vakaraitaki ni gagadre vuni nei Jekope me laveti Josefa, nai matai ni luvei Rejieli gonetagane, ki nai tutu vaka-ulumatua.

E muri sa qai vakavotukanataki kina na gagadre vuni nei Jekope, baleta ni sa qai laki yaco me nei Josefa na ka e dodonu me nona ga na ulumatua (1 V/Gauna 5:2). Sa rauta me ratou cati koya kina vakalevu na tacina ka sa dredre sara me ratou vakaitavi ena sasaga ni veivakameautaki vata kei koya (Vakatekivu 37:4). Qai kuria, sa nona dau kauta tiko mai ki vei tamadratou na veitukutuku ca me baleti iratou na tuakana (Vakatekivu 37:2). E sega ni dua e taleitaki ira na dauvakatukutuku.

Ena gauna sa wasea kina ko Josefa na nona tadra, ka kaya ni na solia ki vua na Kalou nai tutu cecere, ka ratou na qai cuva ki vua na tuakana, eratou sa qai cati koya ga kina vakalevu. Na dina ni taucoko ni dua na tadra vakaparofisai e dau qai vakadeitaki nira sa tokaruataki na tadra (raica na Vakatekivu 41:32). E dina ni a vosataki luvena ena matanavotu ko Jekope (Gen. 37:10), e maroroya tikoga ena nona vakanananu na ka a yaco oqo, ena nona vakananuma voli na kenai balebale ka waraka tiko na gauna ena qai vakavotukanataki kina (Vakatekivu 37:11). Na ka e nanumi oya, de rairai e tiko e dua na ka me baleta na veitadra oqo, ka rui vakasamataka sara tiko kina vakabibi. E dina o koya, ia e sega ni rawa ki vua me kila ena gauna oya.

`Wilika na Maciu 20:26, 27. Na yavu bibi cava e vakatakilai tiko eke, ka na rawa vakacava meda vulica me vakatakilai ena noda bula na ka e vakatavuvulitaka?`