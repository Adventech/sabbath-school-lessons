---
title:  Ko Josefa E Vakacegui Iratou Na Tuakana
date:  13/06/2022
---

`Wilika na Vakatekivu 42. Cava na ka e yaco eke, ka vakatakila vakacava na veivakarautaki ni Kalou, veitalia ga na caka cala ni tamata kei na leqa?`

Na dravuisiga sa vakavuna me talai iratou kina na luvena ko Jekope ki Ijipita me ratou laki voli sila. Ko Jekope e vakavuna nai lakolako oqo (Vakatekivu 42:1). Na qase vakaloloma oqo, o koya a yaco me kena nai samu ni dawa ni veika a yaco, e sega tiko ni kila ni veika kece e yaco tiko oqo e sa kauti koya tiko me rau na laki duavata tale kina kei na luvena e a lolosivaka tu mai ena dua na gauna balavu.

Na veivakarautaki nei lomalagi ni veisotari oqo e vakatakilai ena yavu ni rua na vakasama bibi. Kenai matai, na kena vakavotukanataki na tadra nei Josefa. Na ka e tukuni ena tadra nei Josefa: “raica, na nomudou vau sila….sa rokova na noqu i vau” (Vakatekivu 37:7). E sa yaco ko Josefa me sa “lewa na vanua” (Vakatekivu 42:6) ka “turaga ni vanua” (Gen. 42:30, 33). Nai tutu levu nei Josefa ni vakatauvatani kei na nodratou gagadre na tacina, o iratou “ka cuva vua ki na qele” (Vakatekivu 42:6)—sai iratou na lewe tini vataga oqo eratou a vakalialiai Josefa me baleta na nona tadra ka vakatitiqataka na kena na vakavotukanataki (Vakatekivu 37:8). Kenai karua, na vakarautaki ni sota oqo e tukuni ni sau ni nodratou vakatitiqa na tuakana. Nai tautau ni vosa e voqa ena kedrau maliwa na rua na ka e a yaco e  vakabibitaka na ivalavala ni veiveisaumi ena kena e dodonu. Na vosa “a ra sa veikayaka vakai ira” (Vakatekivu 42:21) e a vakayagataki talega ena gauna eratou a nakicataki Josefa kina (Vakatekivu 37:19). Na nodra vesuki na tuakana (Vakatekivu 42:17) e sa vakavoqataka na nona a vesuki ko Josefa (Vakatekivu 40:3, 4). Eratou a vakatauvatana tiko na tuakai Josefa na ka e sa yaco tiko ki vei iratou ena gauna oqo vata kei na ka eratou a vakayacora ki vua na tacidratou e vakabauti ena loma ni 20 na yabaki sa oti. “A ra sa veikayaka vakai ira, Eda sa cala vakaidina e na vuku ni tacida, ni da a raica na rarawa ni yalona, ni sa vakamasuti keda, ia eda a sega ni vakarogoci koya; o koya oqo sa yacovi keda kina na rarawa oqo” (Vakatekivu 42:21). Na vosa nei Rupeni ena nona kaya, “na nona dra sa tarogi kedatou” (Vakatekivu 42:22), e vakavoqataka talega vei iratou nai otioti ni vakasala “dou kakua ni vakadave dra” (Vakatekivu 37:22), e sa vakaqaqacotaka nai sema e tiko ena veika eratou sa sotava tiko oqo kei na ka eratou a cakava.

`Vuqa ki veikeda, e a cakava e dua na ka a qai yaco meda veivutunitaka. Ena rawa vakacava ki veikeda meda na walia na ka eda sa cakava oti? Dua tale na cava na vuna e sa rui bibi kina na noda ciqoma na vosa ni yalayala ni Kalou me baleta na veivosoti ena vukui Jisu (raica na Roma 5:7–11)?`