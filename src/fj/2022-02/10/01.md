---
title:  Jekope - Isireli
date:  28/05/2022
---

### Wilika ena Macawa Oqo
Vakatekivu 32:22–31; Osea 12:3, 4; Jeremaia 30:5–7; Vakatekivu 33; Vakatekivu 34:30–35:29.

> <p>Wiligusu</p>
> “A sa kaya, Ena sega tiko ni yacamu ko Jekope, ko Isireli ga: ni ko sa kaukauwa vua na Kalou kei ira na tamata, ka ko sa gumatua” (Vakatekivu 32:28).

E vakuri tikoga na italanoa ni matavuvale nei Jekope, ena bula e vinaka kei na bula e  ca. Ia ena veika kece e yaco tiko, na liga ni Kalou kei na Nona yalodina ki na Nona veiyalayalati e sa vakatakilai tiko.

Ena macawa oqo e da na vulica tale tiko kina e vuqa nai talanoa kei Jekope, ena nona sa biuta na vugona ko Lepani me lesu tale ki na nona matavuvale, ka me rau na laki sota kina kei Iso, o koya a vakaisina. Na cava na ka ena cakava na tuakana ki vua?

E kalougata ko Jekope, baleta ena loma ni nona rerevaka na ka ena yacovi koya, e a basika tale ki vua na Kalou itamana, ka sai vakatakarakara ni dua na ka ena qai yaco ena gauna mai muri ka vakatokai na “gauna ni rarawa nei Jekope” (raica na Jeremaia 30:5–7). Ia ena bogi koya sa vakatokai kina ko Jekope me yacana ko Isireli, ka sai tekitekivu vou ni kena laki tauyavu e dua na matanitu ka na vakatokai ena yacana, Isireli.

Na veika kece sara e talanoataki tiko me baleti koya na petiriaki oqo kei na nona matavuvale, e talanoataki tiko enai Vola Tabu me rawa ni vakatakila ki veikeda na Nona yalodina na Kalou me vakavotukanataka na ka e sa vosa ni yalayalataka, veitalia ga se cava era na cakava na Nona tamata mera na tarova kina na kena vakavotukanataki.

_Vulica na lesoni ni macawa oqo me vakarautaki iko ena Siga Tabu, June 4._