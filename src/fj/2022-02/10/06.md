---
title:  Na Mate Nei Rejieli
date:  02/06/2022
---

`Wilika na Vakatekivu 35:15–29. Na ca cava soti e sota-kaya ko Jekope ena vuku ni duidui ni matavuvale?`

Ena gauna ga e sa biubiu kina ko Jekope mai Peceli, e tolu na leqa eratou veisemati ka vakatakilakilataka nai otioti ni nonai cavuikalawa tiko me sa lako ki na Vanua Yalataki: sucu kina nai otioti ni luvei Jekope tagane, mate kina ko Rejieli, kei na nona moceri wati Jekope lailai ko Rupeni na imatai ni luvena mai vei Lia. Dina ga ni sega ni tukuna na tikina oqo na vuna e vakayacora kina na gonetagane oya na ka vakasisila vakaoqo, de rairai e vinakata beka me vakacacana na nona sucu mai nai otioti ni luvei Jekope ka me vakalolovirataka kina na irogorogo kei Rejieli. Eda sega tiko ni kila.

Na sucu ni otioti ni luvei Jekope e semati sara tiko ki Peceliema (Vakatekivu 35:19), o koya e tiko ena loma ni Vanua Yalataki. Na sucu ni gone oqo, e sai matai ni kena vakavotukanataki na vosa ni yalayala ni Kalou me baleti Isireli ena veigauna mai muri. Na watina lailai, vakaparofisai, e tukuni Rejieli tiko kei na vosa vata ga e a vakayagataka na Kalou ki vei Eparaama me vakadeitaki koya kina: “Kakua ni rere” (Vakatekivu 35:17, vakatauvatana kei Vakatekivu 15:1). Vakauasivi, ena nona sa veisautaka ko Jekope na yaca e a solia taumada ki vua na watina ko Rejieli, me sa ko Peni-oni, ka kenai balebale “gone ni rarawa” me vakatakila na nona rarawa, mai na yaca i Penijamini “na gone ni ligana imatau,” ka vakabauti ni vakatakila tiko na yasana vaka ki na ceva me uqeta na nonai nuinui ena Vanua Yalataki kei na veika kece e kaya na Kalou ena cakava ki vei ira na Nona tamata ena gauna era sa na tiko sobu kina e kea.

Ia ena gauna oqo, e moceri Pila (wati Jekope lalai) tiko kina ko Rupeni na vada nei Rejieli (Vakatekivu 35:25, Vakatekivu 30:3). Eda sega tiko ni kila se cava na vuna e vakayacora kina nai valavala veibeci vakaoqo o koya, ka sa dua tale nai vakaraitaki ni leqa ni tamata. Veivakurabuitaki, ni a sega ni cakava ko Jekope e dua na ka enai tovo vakaloloma oqo, dina ga ni sa tukuni ki vua (Vakatekivu 35:22). De rairai e sa vakabauta ko Jekope ni na  vakavotukanataka na Nona vosa na Kalou veitalia ga nai valavala ca kei na veika ca era basika vakavolivoliti koya mai ena so na gauna.

Sai koya na lesoni ni vakabauta oqo e sega ni matata tiko ki vei iratou na luvei Jekope e 12, o koya era na laki yaco mera nodra qase na Isireli (Vakatekivu 35:22–26). E sega ni ra tamata dauloloma ka itovo vinaka, me vaka eda na qai raica e muri. Ia ena nodra leqa kece sara, veiduidui kece, se mani caka ca, me vakataki Rupeni kei Pila, na loma ni Kalou ena vakavotukanataki ga ena matavuvale oqo.

`Se mani vakacava na cala ni tamata, nai naki cecere ni Kalou ena vakavotukanataki ga. Vakasamataka mada se cava na ka ena yaco kevaka mera veitauriliga na tamata, kevaka mera talairawarawa ki Vua. Sa na vakacava na kena rawarawa; vata kei na lailai ni rarawa e sotava na tamata kei na lomaocaoca ka berabera, ena rawa beka ni vakacavari ga na loma ni Kalou?`