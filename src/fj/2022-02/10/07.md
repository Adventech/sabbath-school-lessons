---
title:  Kuri Ni Vakasama
date:  03/06/2022
---

Wilika na Ellen G. White, “The Night of Wrestling,” pp. 195–203, in Patriarchs and Prophets.

“Na ka e lako curuma ko Jekope ena bogi ni veimulomulo kei na rarawa, e vakatakarakarataka tiko na veivakatovolei era na lako curuma na tamata ni Kalou ni bera vakalailai ga ni lako mai ko Jisu. . .Sai koya oya na veika era na lako curuma na tamata ni Kalou era nodra veimulomulo tiko vata kei na kaukauwa ni valavala ca enai otioti ni gauna oqo. Ena vakatovolea na nodra vakabauta na Kalou, na nodra yalodina, na nodra nuitaka na Nona kaukauwa me vakabulai ira. Ko Setani ena tovolea me vakarerei ira ena vakasama ni sa sega ni dua nai nuinui; ka ni sa rui levu na nodrai valavala ca me na rawa ni vosoti. Era na vakila na titobu ni vakanananu ni nodra tawayaga, kei na nodra raica lesu tiko na nodra bula na nodra vakanuinui e sa na qai yali sara. Ia ni vakananumi na cecere ni yalololoma ni Kalou kei na nodra sa veivutuni ena yalodina, era na cikeva kina na Nona vosa ni yalayala a caka ena vuku i Karisito ki vei ira na tamata ivalavala ca tawayaga ka sa veivutuni. Na nodra vakabauta ena sega ni vakatawayagataki baleta na nodra masu e se bera tiko ni saumi. Era na tatakube matua toka ena kaukauwa ni Kalou, me vakataki Jekope ena nona tatakube matua toka ki vua na Agilosi, kei na vosa ni lomadra era na kaya, “au na sega ni biuti kemuni vakavo ni kemuni sa na vosa vakalougatataki au.’ . . .

“Nai vola tukutuku kei Jekope e sai vakadei ni Nona na sega ni biuti ira tani na tamata era vakaleqai tu enai valavala ca na Kalou, ia ko ira ga era sa lesu mai ki Vua ena veivutuni dina. Ena bula e sorovaki koya kei na vakabauta e dei e rawata kina ko Jekope na veika e a sega tu ni rawata na veisaqasaqa ena nona kaukauwa vakataki koya. Sa qai vakatavulici koya na Nona tamata na Kalou ni kaukauwa va-Kalou kei na loloma savu walega ena rawa ni solia ki vua na veivakalougatataki e vakasaqara tiko. Ia ena nodra ko ira era na bula tiko enai vakataotioti ni gauna. Mevaka ni vakavolivoli ira tu na veika rerevaki kei na yaluma e sa tara tu na nodra bula, ena dodonu mera vakararavi vakatabakidua ki na loloma ni veibuluti e soli wale. Eda na sega ni cakava rawa e dua na ka vakataki keda..”—Ellen G. White, Patriarchs and Prophets, pp. 201–203.

**Taro ni Veiwasei**

`Na cava na vuna e yaco kina na loloma savu ni Kalou ena malumalumu nei Jekope? E veisemati vakacava na ka e lako curuma ko Jekope ki na ka e kaya ko Paula, “ni’u sa malumalumu au sa qai kaukauwa mai” (2 Koronica 12:10)?`

`Na cava ko nanuma kina ni vakatakila nai Vola Tabu e vuqa sara na ka dukadukali me baleta na nodra bula e vuqa era cavuti kina? Nai tukutuku cava eda na rawa ni taura mai kina?`

`Vakadei toka ena taro me baleta na qaravi kalou matakau. Na cava eso na matakau ni noda bula vakavanua, noda matanitu? Eda na vakadeitaka rawa vakacava nida sega ni qarava tiko e dua se dua na ka ka sega ni Kalou?`