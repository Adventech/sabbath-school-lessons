---
title:  Veimulomulo Vata Kei Na Kalou
date:  29/05/2022
---

Sa lako tani mai vei Lepani, sa vakarau me lako curuma tale ko Jekope e dua nai lakolako vou vata kei na Kalou. Ena nona sa kila tiko ni sa lako tiko mai ko Iso na tuakana vata kei na va na drau talega na nona tamata (Vakatekivu 32:6). A masu vakagumatua sara ko Jekope ki Vua na Kalou. E Dina ga ni vakadinadinataka ka kaya “au a sega ni yaga me’u rawata e dua na ka lailai e na nomuni loloma kecega, kei na nomuni vosa dina, ko ni sa cakava vei au na nomuni tamata” (Vakatekivu 32:10). Ko Jekope e kila vakavinaka na cava na loloma savu. Ka cava e qai cakava na Kalou?

`Wilika na Vakatekivu 32:22–31 kei Osea 12:3, 4. Na cava na ka e rui bibi enai talanoa veivakurabuitaki oqo?_____________________________________________________`

E sa yaco me rarawa ko Jekope, ena ka sa yaco tiko, ni oti na sasaga kece e rawata me taqomaka kina na nona matavuvale, e sa qai laki keba taudua ena bogi koya. Vakasauri e rau sa veimulomulo vata kei na dua na tamata (Vakatekivu 32:24). Oqo e dua nai vosavosa e tiko na kenai balebale, ni veivakananumi me baleta na Nona tiko na Kalou (raica na Aisea 53:3). Ko Taniela e vakayagataka oya me baleti Maikeli na bete vakalomalagi (Taniela 10:5); na vosa talega a vakayagataka ko Josua me vakamacalataka kina na “Turaga ni valu i Jiova, sai koya na Kalou YHWH vakataki koya (Josua 5:13–15).

Ena loma ni veimulomulo, sa na dodonu ki vei Jekope me kila ni o koya na Kalou erau veimulomulo vata tiko oya, ka ni vakaoqo na nona vosa, “Au na sega ni laivi iko, kevaka ko sa sega ni vosavakalougatataki au mada” (Vakatekivu 32:26). Ia na nona tatakube matua tiko ki Vua na Kalou, ka sega ni via laivi Koya, e sa vakatakila talega na nona gadreva vakalevu na veivosoti ka me rawa ni dodonu kina ki Vua na nona Kalou.

“Na cala ni nona taura vakailawaki ko Jekope nai tutu vakaulumatua o koya sa yaco  me ivalavala ca kina e sa mai vakatakilai vakamatata sara ki vua ena gauna oqo. E a sega ni vakabauta na vosa ni yalayala na Kalou ia e a sasagataka ga vakataki koya, na ka ena qai vakaotia na Kalou ena Nona sala kei na Nona gauna ga.”—Ellen G. White, Patriarchs and Prophets, pp. 197, 198.

Kei nai vakadinadina ni nona sa vosoti oya na veisau ni yacana, mai na yaca e vakananumi koya me baleta na nonai valavala ca ki na yaca e ivakananumi ni nona qaqa. ‘Na yacamu” e a tukuna na agilosi, “Ena sega tiko ni yacamu ko Jekope, [na daulawaki], ko Isireli ga; ni ko sa kaukauwa vua na Kalou kei ira na tamata, ka ko sa gumatua” (Vakatekivu 32:28).

`Na cava na ka ko bau lako curuma me baleta na vemoqemoqe vata kei na Kalou? Ka cava na kenai balebale ni ka oya, ka cava sa na rui bibi kina ena so na gauna meda lako curuma na mataqali ka vakaoqo?`