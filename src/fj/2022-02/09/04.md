---
title:  Sa Lawakitaki Na Daulawaki
date:  24/05/2022
---

`Wilika na Vakatekivu 29:1–30. Gaunisala cava kei na cava na vuna e vakatara kina na Kalou na lawaki nei Lepani? Na lesoni cava e vulica ko Jekope?`

Nai matai ni ka e raica ko Jekope ena gauna sa yaco kina ki na vanua e lako tiko kina na vatu, rairai ni oqo e dua nai vakaraitaki ka vakaibalebaletaki lesu tale tiko ki na vatu mai Peceli, ka sa ivakaraitaki ni Nona sa tiko na Kalou (Vakatekivu 28:18, 19). Sai koya na vatu oqo, ena solia ki vei Jekope na galala me rau na veitaratara vata kina kei Rejieli. Ena gauna e rogoca kina ko Jekope mai vua nai vakatawa ni sipi ni sa lako tiko mai ko Rejieli vata kei na nona qele ni sipi me mai vagunuvi ira, e cikevi koya sara nai vakatawa me vaqiqica tani na vatu. E rau a sega ni via cakava sa mani yaco kina ki vei Jekope me cakava duaduaga, ka vakatakilai koya sara yani ki vei Rejieli (Vakatekivu 29:11).

Ena vuku ni ka oya sa mani vakavuna me cici yani ko Rejieli ki na nodratou vale. Nai matai ni nodrau sota ko Jekope kei Rejieli e vuavuai vinaka: ko “Jekope e sa lomani Rejieli” (Vakatekivu 29:18), vakauasivi ni vitu na yabaki me cakacaka kina ki vei Lepani mei sau kei Rejiele e vaka ga e vica na siga” (Gen. 29:20). Ia, ni oti na vitu na yabaki, sa lawakitaki ko Jekope. Ena bogi ni vakamau, sai Lia, o koya e qase vei Rejieli, e sa raica ko Jekope ni sa davo koto enai mocemoce. Talei ni vakayagataka ko Jekope na vosa vata ga oya na “veivakaisini” (Vakatekivu 29:25) ka a vakayagataka ko Aisake me vakamacalataka kina nai tovo a cakava ko Jekope ki vei tamana kei na tuakana (Vakatekivu 27:35).

Na vakasama vata ga oya e vakayagataki tale tikoga ena lex talionis (lawa ni valu lesu), “mata ki na mata, bati ki na bati” (Lako Yani 21:24; vakatauvatana kei na Vakatekivu 9:6), e laki vakasaurarataka na tamata cala me lolosi vata kei koya e vakamavoataki me sotava kina na tamata cala na ka e a yaco ki vei koya e vakacacani. Ena ka vata ga oya, sa laki sotava kina ko Jekope na ka vata ga a cakava. Sa qai vakila ko Jekope ena gauna oqo se cava nai balebale ni ka e yaco ki vua e dua e lawakitaki. Na Kalou e vakatavulici Jekope me baleta na nona veivakaisini ena veivakaisini nei Lepani. Dina ga ni dauveivakaisini ko Jekope (Vakatekivu 27:12) e kila vakavinaka se cava nai balebale ni veivakaisini, e kidroa ni laki caka tale ki vei koya na veivakaisini. E taroga kina na taro, “na cava na vuna . . . ko vakaisini au kina?” (Vakatekivu 29:25), e vakaraitaka ni kila tiko o koya ni ca na veivakaisini.

`Dina ga ni dauveivakaisini ko Jekope, ia o koya vakataki koya e vakaisini. Eda na vulica vakacava meda vakabauta na Kalou ni da sega ni raica na vakatulewa dodonu ni caka, ena noda raici ira na tamata ca ni ra galala mai kina ka raici ira era sega ni kila e dua na ka mera sotava na rarawa?`