---
title:  Sa Biubiu Ko Jekope
date:  26/05/2022
---

Enai talanoa oqo, ko Jekope—o koya a vakaisini tamana kei tuakana me rawata kina na itutu vakaulumatua, ka butakoca na veivakalougataki a sa nakita tu ko Aisake me na solia ki vua na luvena ulumatua—ia e vakayalomalumalumutaki koya tiko vei Lepani ka qaravi koya tiko ena yalodina. E kila vakavinaka tu ko Jekope ni sa vakaisini mai vua na vugona, ia e vakalaiva me yaco oya. E dredre me kilai na nona sega ni vakayacora e dua na ka ko Jekope e na ka a yaco vei koya. E rawa ki vei Jekope me saqata, na vakatutu nei Lepani ki vei koya. Ia e sega. E cakava ga na ka sa tukuna ki vua ko Lepani me cakava, veitalia ga ni sega ni dodonu.

Ia, ena gauna e qai sucu kina nai matai ni luvei Rejieli ko Josefa, ko Jekope e sa yacova yani nai ka tinikava ni yabaki ni nona veiqaravi tiko vei Lepani (Vakatekivu 30:26), ka sa nanuma ena gauna oqo me sa biuti Lepani ka lesu tale ki na Vanua Yalataki. Ia ko Jekope e sa qai lomaleqataka na ka me vakarautaka me baleta na nona matavuvale” (Vakatekivu 30:30).

`Wilika na Vakatekivu 30:25–32. Na cava na ka e yaco eke, kei na mataqali ulubale cava e vakayagataka ko Jekope? Na cava e cakava ko Lepani?`

Sa dua nai lakolako lesu balavu ki vei Jekope, ni sa balavu na nona sa biubiu tu mai vale. De rairai e a sega beka ni nonai naki me na laki tu tani tu vakadede, ia na ka e a laki yaco sa vakavuna me tu yawa tu kina ena vica vata na yabaki. Sa kena gauna oqo me sa lesu tale kina ki vale, kei na lewe ni matavuvale lewe levu e sa tautavutaka.

Ena gauna oqo, na ivakarau ni bula nei Jekope sa vakaraitaka ni sa veisau; e sa qai kila na lesoni me baleta na vakabauta. Oya, me na waraka na Nonai vakatakilakila na Kalou. Ena gauna ga sa na qai vosa kina na Kalou ki vua, oya na gauna sa na qai digitaka kina ko Jekope me sa toso. Sa qai vakatakilai Koya ki vua na Kalou ni o koya na “Kalou mai Peceli” ka vakaroti Jekope me biuta na vale nei Lepani ka lesu tale ki na nona matavuvale (Vakatekivu 31:13) na vosa vata ga ka a vakayagataka na Kalou me kacivi Eparama kina oya me biuta na nona matavuvale (Vakatekivu 12:1).

Na ka e vukei koya me raica ni sa kena gauna me sa lako kina, oya nai valavala ni luvei Lepani kei Lepani vakataki koya (raica na Vakatekivu 31:1, 2). “A sa dodonu me sa biuta na vale nei vugona ko Jekope ena dua na gauna dede ia e rerevaka me rau na sota kei Iso.    Ena gauna oqo e sa rerevaka na luvei Lepani, ena nona sa raica tiko na nonai yau me vaka ni sa nodratou, ka na mani tovolea me na kauta tani mai vua ena sala kaukauwa.”—Ellen G. White, Patriarchs and Prophets, p. 193.

Ia oqo e sa taura ga na nona matavuvale kei na veika e taukena ka lako, tekivutaka tale kina e dua na wase vou ni talanoa me baleti ira na tamata yalataki ni Kalou.