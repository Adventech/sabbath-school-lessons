---
title:  Na Veivakalougatataki Ni Matavuvale
date:  25/05/2022
---

Vei Jekope nai otioti ni vitu na yabaki ni nona dro e sa vakaicolacola dina, ia oqo talega na yabaki vuavuai vinaka ki vua. Oqo na veiyabaki e vakabasikata kina e 11 mai na 12 na luvena, ko ira era na yaco mera na va-kawa mai kina ko ira na tamata ni Kalou.

Na wasewase oqo e sa baleta tiko na uto ni talanoa kei Jekope (Vakatekivu 25:19–35:26), o koya e tekivutaki ka sogoti ena dua na vosa bibi ka vaka, “a vakarawarawataka ki vua na Kalou me vakasucu,” ka tukuni tiko me baleti Lia (Vakatekivu 29:31) ka vaka-kina vei Rejieli (Vakatekivu 30:22). Ena veigauna kece e cavuti kina nai tukutuku oya na ka ga e tarava mai oya na vakasucu, sai vakadinadina ni cakacaka veivakaurabuitaki ni Kalou.

`Wilika na Vakatekivu 29:31–30:22. Vakacava oikeda ena gauna oqo, meda kila nai balebale ni ka e yaco tiko eke?_______________________________________________`

Na Kalou e a dolava na ketei Lia ka solia ki vua e dua na gonetagane ko Rupeni, ka kenai balebale, “sa raica.” Baleta ni raici Jekope na Kalou ni sega ni lomani Lia (Vakatekivu 29:31). Na gone oqo e isau ni nona mosi kei na rarawa. Sucu nai karua ni gone ka vakayacani koya ko Simioni, ka kenai balebale (shama), “rogoci,” baleta ni sa rogoca na Kalou na tarabi kei na veivakamaduataki ni nona mosi ka sa lomani koya me vaka na Nona a rogoca na rarawa nei Eka (Vakatekivu 29:33).

Ko Simioni na luvei Lia ena vakarogoi me vaka na luvei Eka ko Isimeli ka kenai balebale “ena rogoca na Kalou” (raica na Vakatekivu 16:11). Ena gauna e vakasucu kina ko Lia ki vua nai otioti ni luvena, sa qai vakayacani koya ko Juta, ka kenai balebale “vakavinavinaka.” E sega tale ni qai luletaka ko Lia na nona mosi se na nona kalougata, e sa vakanamata vakatabakidua ga ki Vua na Kalou ka vakavinavinakataki Koya ena Nona loloma.

Veivakurabuitaki, ni gauna saraga sa sega ni rawa kina vei Lia me vakasucu gone tale, sa qai nanumi Rejieli na Kalou ka dolava na ketena (Vakatekivu 30:22). Ko Rejieli na wati Jekope daulomani, me na wawa tiko me vitu na yabaki ni oti na nona vakamau, ka 14 na yabaki ni oti na nona musuki me vakawati vei Jekope, me qai sucu nai matai ni luvena (Vakatekivu 29:18, 27; vakatauvatana kei na Vakatekivu Gen. 30:25). Sa qai vakayacani koya ko Josefa me vakaraitaka ni Kalou e sa “kauta tani [’asaf] na noqu rarawa” ka na “solia tale ki vei au e dua na gonetagane” (Vakatekivu 30:23, 24). Dina ga ni cala eso na nonai vukivuki, na Kalou se rawa tikoga ni vakayagataka na veivukivuki oqo, dinaga ni sega ni duavata kina, me rawa kina ni bulia e dua na matanitu mai vei ira na kawa nei Eparaama.

`Ena sala cava e vakatakila kina nai talanoa oqo ni naki ni Kalou ena vakavotukanataki mai lomalagi kei vuravura talega, dina ga ni malumalumu ka cala na tamata?`