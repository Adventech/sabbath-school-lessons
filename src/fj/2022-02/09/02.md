---
title:  Jekope Kei Iso
date:  22/05/2022
---

`Wilika na Vakatekivu 25:21–34. Vakatauvatana e rua nai tuvaki ni bula oqo, Jekope kei Iso. Nai vakarau ni bula cava nei Jekope e ganita me nona kina na veivakalougatataki nei Aisake? ________________________________________________________________`

Mai na ketei tinadrau sa tiko na duidui vei Jekope kei Iso ena nodrau vala tiko vakataki rau. Ko Iso e dauvakasasa gugumatua sara, ko Jekope e laurai ni tamata gogo ka daudabe voli ga e valelaca ka vakanananu voli. Na vosa vaka-Iperiu na tam, e vakadewataki me “gogo,” sai koya oqo na vosa e vakayagataki vei Jope ena vakadewa ni “tawa cala” (Jope 1:8) kei na vosa “vinaka sara” ki vei Noa (Vakatekivu 6:9).

Na duidui ni tovo ni bula oqo sa laki yaco me vakavotukanataki ena nodrau bula ena gauna mai ki muri (Vakatekivu 27:1–28:5). Ni lesu mai ki vale ko Iso kei na nona sa via kana, ko Jekope e vakasaqara tiko na kena rourou. Vei Iso, na totolo ga ni kena basika e dua na kakana me kania ena siga oqo” (Vakatekivu 25:31) e bibi vakalevu sara mai na veivakalougatataki ena qai muri mai kei nai tutu vakaulumatua (Vakatauvatana kei na Iperiu 12:16, 17).

“Na vosa ni yalayala ka a caka ki vei Eparaama ka sa mai vakadeitaki ki vua na luvena, e sa taukena ko Jekope kei Repeka me vaka ni rau a gadreva ka nuitaka tu vakalevu. Na veivosa ni yalayala oqo e matata vakavinaka tu ki vei Iso kei Jekope. Erau sa vakatavulici me rau okata na itutu vakaulumatua me dua na ka e bibi ka vakamareqeti, baleta ni sega walega ni okati kina na kena taukeni nai yau vakavuravura, ia na vutuniyau ni bula vakayalo. Ni o koya ga ena ciqoma e sa na dodonu me na bete ni matavuvale, ka sa na semati ki nai tuvatuva e na basika mai kina nai Vakabula kei vuravurai.”—Ellen G. White, Patriarchs and Prophets, p. 177.

Vei Jekope, na ka e bibi vakalevu ki vua oya na veivakalougatataki vakayalo. Ia e muri, ena veivakauqeti nei tinana (raica na Vakatekivu 27), e sa qai nakita kina ko Jekope me sa na lawakitaki tamana, ena nona vakayagataka na yaca i “Jiova na nomuni Kalou” (Vakatekivu 27:20). E vakayacora nai lawaki vakadomobula oqo, ena vuku ni dua na ka e kila ni vinaka. Na ka e yaco kina e rui vakaciriloloma, ka ni mai kuria na leqa ni matavuvale e sa leqa rawa tu.

Ko Jekope e gadreva e dua na ka vinaka, dua na ka e yaga, kei na ka e dokai (vakauasivi ni vakatauvatani vata kei nai tovo nei tuakana). Ia e vakayagataka nai lawaki kei na lasu me taukena kina.

`Eda na levea vakacava meda na kakua ni sikalutu ena mataqali icori ni cakava na ka ca me basika kina na ka vinaka?`