---
title:  Ko Jekope Na Daulawaki
date:  21/05/2022
---

### Wilika ena Macawa Oqo
Vakatekivu 25:21–34, Vakatekivu 28:10–22, Vakatekivu 11:1–9, Vakatekivu 29:1–30, Vakatekivu 30:25–32.

> <p>Wiligusu</p>
> “A sa kaya ko Iso, Sa sega beka ni vakayacani dina ko koya ko Jekope? ni sa qai vakarua oqo na nona cakacaka vaqaseqase vei au: sa kauta tani eliu na noqu i tutu vakaulumatua; ka raica, sa qai kauta tani oqo na vosa me’u vakalougatataki kina. A sa kaya, Sa sega beka ni vo tiko vei kemuni e dua na vosa me’u vakalougatataki kina?” (Vakatekivu 27:36).

Eda na tekivu oqo ena tukutuku ni matavuvale nei Aisake, na gone veivakurabuitaki kai matai ni kawa ni gone yalataki. Nai talanoa e sega ni tekivu vinaka. Na leqa ni nonai tovo na luvena ko Jekope ena qai vakatakilai ena nodrau veileqaleqati na veitacini ena vuku ni tutu vakaulumatua (Vakatekivu 25:27–34) ka vaka-kina se ko cei ena dodonu me taukena na veivakalougatataki nei Aisake (Vakatekivu 27).

Ena vuku ni nona a lawakitaki tamana ko Jekope ka qai butakoca na veivakalougata mai vua na tuakana, sa dodonu ki vua me na drotaka na nona bula. Ena nona veidroyaki voli, sa qai vakasosataki koya na Kalou e Peceli (Vakatekivu 28:10–22). Me tekivu mai na gauna koya ka lako yani e sa na vakila tiko ko Jekope vakataki koya, (na daulawaki), eso na ilawaki. Sa sega ni ko Rejieli, o koya e a domona ko Jekope (Vakatekivu 29), sa ko Lia na tuakai Rejieli, me sa na soli ki vei Jekope, ka na cakacaka tale tiko me 14 na yabaki me na qai rawata kina na watina.

Ia ena vakila talega ko Jekope na veivakalougatataki ni Kalou, ena gauna ena dro tiko kina oya ena nona na soli ki vua e 11 na luvena tagane ka na vakalevutaka talega na Kalou na nonai yau. Sa na rawa talega nida na raica enai talanoa oqo na gaunisala ena vakavotukanataka kina na Kalou na Nona veiyalayalati, se na mani vakacava na levu ni leqa era sota-kaya na Nona tamata.

_Vulica na lesoni ni macawa oqo me vakarautaki iko ena Siga Tabu, Me 28._