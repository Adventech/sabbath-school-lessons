---
title:  Kuri Ni Vakasama
date:  27/05/2022
---

Na Kalou e digitaki Jekope, sega ena vuku ni dua na ka vinaka e tu vua, ia e sa baleta na Nona loloma savu (grace), o koya e veisaqasaqa. Kevaka e dodonu ki vua, sa na qai sega ni loloma savu; oya sa na cakacaka (raica na Roma 4:1–5), o koya e sega ni duavata kina kei na kosipeli. E muri sa qai tekivu me vakila ko Jekope na bibi ni loloma savu ni Kalou ka cava nai balebale ni noda vakabauta na Kalou, me bula ena vakabauta, ka vakararavi vakatabakidua ki Vua na Kalou. Na veika e lako curuma ko Jekope e tiko kina e dua na lesoni bibi ki vei ira na tamata gugumatua: kakua ni tovolea mo biubiuti iko ki cake ena ka era laki vakaleqai kina na tani.

“E nanuma ko Jekope me rawata na itutu vakaulumatua ena veivakaisini, ia e laki kunea kina na rarawa. E nanuma ni sa vakayalia na ka kecega, na nonai sema ki Vua na Kalou, na nona matavuvale, kei na veika kecega, ka sa yaco me veidroyaki voli ena loma rarawa. Ia na cava na ka e qai cakava na Kalou? E vakaraici koya ena nona ituvaki ni bula, ni sega na nonai nuinui, e raica na nona yalorarawa, ka qai raica ni tiko vua e dua na ka ena rawa kauta lesu mai na lagilagi ni Kalou. Sega ni dede na Nona sa raica na kenai tuvaki, sa qai solia ki vua na   ikabakaba, o koya e vakatakarakarataki Jisu Karisito. Sai koya oqo e dua na tamata, e sa vakayalia kece na kenai sema vata kei na Kalou, sa qai raici koya sobu mai na Kalou ni lomalagi ka vakadonuya me sa na semata ko Karisito na qakilo e sa mai vakayacora nai valavala ca. Eda na raica ka kaya, au sa gadrevi lomalagi ia au na yaco vakacava ki kea? Au sega ni raica rawa e dua na sala. Sai koya saraga oqori na ka a vakasamataka tu ko Jekope, sa qai vakaraitaka ki vua na Kalou na raivotu ni kabakaba, o koya e semati lomalagi vata kei vuravura, vata kei Jisu Karisito. Sa rawa ki vua na tamata me kaba kina, ni teki tu na yavana e vuravura ka yaco sara ki lomalagi na ulu ni kabakaba.”—Ellen G. White Comments, The SDA Bible Commentary, vol. 1, p. 1095.

**Taro ni Veiwasei**

`Raica mada na nodra ivakarau ni bula na tamata oqo (Aisake, Repeka, Jekope, Iso, Lepani, Rejieli, Lia) ena so nai tukutuku ni veitabagauna tabu. Raica mada na veilasu kei na veivakaisini e okati tiko kina. Na cava na ka e vakatavulici keda kina me baleta na bula ni tamata raraba kei na loloma savu ni Kalou?`

`Ni ko wilika tiko nai talanoa kei Jekope, nai vakadinadina cava ko na rawa ni raica ni sa veisau tiko na nonai tovo me matua ka tubu ni toso tiko na gauna?`

`Na veisala cava soti eda, na Lotu ni Kavitu, na rawa ni coriti kina ena nai tovo nei Iso me baleta na noda itutu vakaulumatua? Oya, ena rawa vakacava meda vakadeitaka nida na sega ni tarova na loloma kei na marautaki ni veirarama kece e solia tiko ki veikeda na Kalou?`