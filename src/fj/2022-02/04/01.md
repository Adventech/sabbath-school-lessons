---
title:  Na Waluvu
date:  16/04/2022
---

### Wilika ena Macawa Oqo
Vakatekivu 6:13–7:10, 2 Pita 2:5–9, Vakatekivu 7, Roma 6:1–6, Same 106:4, Vakatekivu 8, Vakatekivu 9:1–17.

> <p>Wiligusu</p>
> “Ia me vaka e na siga i Noa, ena vaka talega kina e na nona lako mai na Luve ni tamata” (Maciu 24:37).

“A sa raica ko Jiova ni sa ka levu nai valavala ca ni tamata e vuravura, io sa ca walega e na veisiga kecega nai naki kecega kei na nanuma ni lomana” (Vakatekivu 6:5). Na vosa “raica” (Vakatekivu 6:5) e vakauti keda lesu ki na veitagede ni Nona Veibuli taumada na Kalou. Ia na ka sa raica na Kalou ena gauna oqo, sa sega ni (tov), “vinaka” sa (ra‘), “ca” (Vakatekivu 6:5). E vaka sa veivutunitaka na Nona a bulia na vuravura, ka sa vakasinaiti tu oqo ena ca‘ (Vakatekivu 6:6, 7).

Ia, na Nona veivutuni na Kalou e tiko talega kina na yavu ni bula. Na vosa vaka-Iperiu ni vosa “veivutuni” (nakham) e voqa ena yaca i Noa (Noakh), ka kenai balebale “vakacegu” (Vakatekivu 5:29). Ia na ka e cakava na Kalou ena vuku ni valavala ca oqo e rua tiko na yasana.  E tiko kina na rerevaki ni vakatulewa, yaco kina na mate vei ira eso; kei na Nona vosa ni yalayala ni veivakacegui kei na yalololoma sa laki yaco kina na bula ki vei ira tale eso.

Na domo e rua oqo a rogo oti vei Keni kei Epeli/Seci ka tokaruataki tiko ena kedra maliwa na kawa nei Seci (na luve ni Kalou”) kei Keni (na luve ni tamata”). Eda sa rogoca tale oqo ena Nona vakaduiduitaki Noa tiko na Kalou mai vei ira na vo ni kawa tamata.

_Vulica na lesoni ni macawa oqo me vakarautaki iko ena Siga Tabu, Epereli 23._