---
title:  'Na Veiyalayalati: Wase Dua'
date:  20/04/2022
---

Sai koya oqo na gauna me sa na vakavotukanataki kina na vosa ni yalayala ni veiyalayalati. “Ia ka’u na vakataudeitaka vei iko na noqu veiyalayalati: ko na vodo ki na waqa; ko iko, kei na luvemu tagane, kei na watimu, kei na watidratou na luvemu” (Vakatekivu 6:18). E veibasai kei na veivakarerei ni veivakarusai (Vakatekivu 6:17), ni veiyalayalati oqo e vosa ni yalayala ni bula.

`Wilika na V/Tekivu 8:20. Na cava nai matai ni ka e cakava ko Noa ena nona sa lako tani mai na waqa, na cava na vuna? `

Me vakataki Atama kei Ivi, ena nodrau a so-kalou ki Vua na Kalou ena Siga ni Vakacecegu ni oti ga na siga e ono ni veibuli, ko Noa e so-kalou ki Vua na Kalou ena gauna ga e sa oti kina na waluvu, e dua tale na cakacaka ni veibuli vakataki koya ga. E tiko na duidui, ena rua nai valavala ni so-kalou oya. Ko Atama kei Ivi erau so-kalou saraga vakadodonu ki Vua na Kalou, ko Noa e vakayagataka na isoro. Oqo nai matai ni gauna me cavuti kina enai Vola Tabu nai cabocabo ni soro. Nai soro sai koya na isoro kama” (‘olah), nai soro makawa duadua ka vakayagataki vakalevu. Vei Noa, nai soro oqo sai koya na isoro ni vakavinavinaka (vakatauvatana kei na T/Lekutu 15:1–11), e soli me rawa ni vakatakila na nona marau ki Vua na Dauveibuli, ka a vakabulai koya.

`Wilika na Vakatekivu 9:2–4. E vakacacana vakacava na waluvu na kedra kakana na tamata? Na cava na yavu e tiko ena vakatatabu ni Kalou?`

Ena vuku ni ka sa cakava na waluvu, sa sega ni qai tiko na kakana tei me vaka e dau bula tu e liu. Vakatara kina na Kalou na tamata me kania na lewe ni manumanu. Na veisau ni kakana oqo e vakavurea na veisau ni veiwekani ena kedrau maliwa na tamata kei na manumanu, e veibasai ena gauna ni veibuli taumada. Enai tukutuku ni Veibuli, na tamata kei na manumanu e rau wasea vata na kakana draudrau ka sega ni vakavu leqa vei rau. Ni sa luvuci oti na vuravura, na vakamatei ni manumanu me kakana e sa vakavuna na rere kei na taqaya (Vakatekivu 9:2). Ena gauna ga era sa veikanikani kina, sa sega tale ni qai tiko na vakatitiqa, ni rau sa duibucina e dua na veiwekani e duidui mai na kena e rau a marautaka vata na tamata kei na manumanu mai Iteni.

Na veiciqomi ni Kalou e tiko kina e rua na vakatatabu.  Matai, e sega ni ko ira kece na manumanu era yaga me kakana. Nai matai ni vakatatabu me baleta na duidui e tiko ena manumanu savasava kei na kena e sega ni savasava, ka tiki ni tuvatuva ni veibuli (raica V/tekivu 8:19, 20; vakatauvatana kei na V/tekivu 1:21, 24). Na kenai karua sai koya na kena vakuwai me kakua ni laukana na dra, ka ni tiko kina na bula (Vakatekivu 9:4).