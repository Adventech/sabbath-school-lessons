---
title:  'Na Veiyalayalati: Wase 2'
date:  21/04/2022
---

`Wilika na Vakatekivu 8:21–9:1. Na cava sa rui bibi kina na Nona yalodina na Kalou ena kena maroroi na bula? Gaunisala cava e vakavotukanataka kina na veivakalougatataki ni Kalou?`

Na Nona sorovaki Koya vakaoti na Kalou me maroroya na bula sai koya na cakacaka ni loloma savu; e sega ni yaco oya ena vuku ni ka vinaka e cakava na tamata. Na Kalou e sa digitaka me maroroya na bula ni vuravura oqo dina ga ni valavala ca na tamata (Vakatekivu 8:21). Na Vakatekivu 8:22 e kaya, “ka’u na sega ga ni vakarusai vuravura tale” (DRA); oya, na balavu ga ni gauna e tiko kina na vuravura, ena lako mai na draki ka lako yani kei na toso tikoga ni bula. Vakalekaleka, na Kalou e se sega ni veivutunitaka na Nona veibuli.

Na tikina ka tarava, ka vosa tiko me baleta na veivakalougatataki ni Kalou, e kauti keda lesu tale ki na veibuli taumada kei na kena kalougata (Vakatekivu 1:22, 28; Vakatekivu 2:3). Ena dua na vakanananu, na Kalou e solia tale tiko ki na tamata e dua na gauna me tekivu tale kina.

`Wilika na Vakatekivu 9:8–17. Na cava e rui bibi kina na drodrolagi? E yaco vakacava na ivakatakilakila ni veiyalayalati oqo (Vakatekivu 9:13) me duavata kei na veivakatakilakila tale eso ni veiyalayalati , na Siga ni Vakacecegu?`

Na vosa “vakataudeitaka na noqu veiyalatalati e tokaruataki vakatolu (Vakatekivu 9:9, 11, 17), sa vakatakilakilataka na cecere (climax) kei na vakavotukanataki ni Nona vosa ni yalayala na Kalou (Vakatekivu 6:18). Salamuria ga na veiwase sa oti, o koya e salavata kei nai ka ono ni siga ni Veibuli. Na wase oqo e salavata kei na wase e ologa na ikavitu ni siga ni veibuli, na Siga ni Vakacecegu. Ena loma ni veitikina e volai na vosa veiyalayalati e voqa  vata tiko vakalevu kei na Siga ni Vakacecegu.  Me vakataka na Siga ni Vakacecegu, na drodrolagi na ivakatakilakila ni veiyalayalati (Vakatekivu 9:13, 14, 16; veidutuitaka vata kei na L/Yani 31:12–17). Me vakataka talega na Siga ni Vakacecegu, na drodrolagi e roboti vuravura taucoko. E sa baleta na vuravura taucoko. Me vakataka ga na Siga ni Vakacecegu ni vakatakilakila ni Veibuli, vei ira na tamata kecega, mai na veivanua kecega, ia na vosa ni yalayala oya ni na sega tale ni luvuci na vuravura.

`Dua tale na gauna ko na raica kina na drodrolagi, vakananuma sara na veivosa ni yalayala ni Kalou ki veikeda. Na cava na vuna meda vakadinata kina na veivosa ni yalayala oqo, ka na vakatakila vakacava ki veikeda na drodrolagi ni rawa nida vakabauti ira?`