### Nai Vola Ni Vakatekivu

Nai vola ni Vakatekivu e sa baleti Jisu: Ko Jisu na Dauveibuli, Ko Jisu na noda Dauveitokoni, Ko Jisu na nodai Vakabula. Na gauna e sa vola oti kina nai vola ni Vakatekivu ko Mosese, ka tara sobu mai na veitabagauna oya me yacova mai na nona vosa na petiriaki,    sa qai volaitukutukutaka ko Joni na Nona veibuli ko Jisu ka kaya: “E nai vakatekivu sa bula ko koya na Vosa, a rau sa tiko vata kei na Kalou ko koya na Vosa, a sa Kalou ko koya na Vosa. 2 E nai vakatekivu erau sa tiko vata ko koya oqo kei na Kalou, 3 Sa cakava na ka kecega ko koya; a sa sega e dua na ka sa caka, me sega ni cakava ko koya. 4 Sa tu vei koya na bula; ia na rarama ni tamata na bula” (Joni 1:1-4).

Na cava na ka e vola eke ko Joni? “Enai vakatekivu” sa buli na ka kecega, na veika kece era a sega tu ni rairai, era sa rairai—e cakava ko Jisu.  Na veika buli kece—mai na veivuravura era era veiciriyaki tu e loma ni macawa me vaka na tatatibitibi ni rarama e solia mai na roketi ni sa kacakacabote ena kena e veivakurabuitaki—e bulia kece ko Jisu.  Nai vola ni Vakatekivu sai koya nai matai ni volaitukutuku me baleta na veibuli kei na nodra vakabulai na veika buli oqo. Nai vola oqo e volaitukutukutaki kina na dina ni nodai tekitekivu.

Na vosa vakavavalagi ni“Vakatekivu” e kau mai ena vosa va-Kiriki na genesis, ka kenai balebale “vakatekivu,” e kau mai ena vosa vaka-Iperiu na “bere’shit, “enai vakatekivu”—nai matai ni vosa enai Vola Tabu taucoko.  Na Vakatekivu e solia ki veikeda na yavu era dabe kece tiko kina na veivola tale eso era qai muri mai enai Vola Tabu. Baleta ni liu, e sa na yaco kina me idola (introductory) ni veika kece era qai muri mai. Nai vola ni Vakatekivu e dua nai vola era cavuta se vakayagataki vakalevu ko ira era vola nai Vola Tabu.

Erui bibi nai vola ni Vakatekivu baleta nai vola oqo e vukei keda meda kilai keda o cei koi keda na tamata, e dua na dina ka rui bibi ena gauna oqo, ena gauna sa nanuma kina na tamata nida a tubu ga mai vakacalaka. Se, me vaka na nona biuta vakaoqo e dua na vuniwai ni oi keda na tamata eda kuvu ni soso e tuvanaki vakamatau (organized mud).” Ia nai vola ni Vakatatekivu e vakatakila ki veikeda na nodai tekitekivu dina, ni oi keda na ka bula e nakiti ka buli vakamatau me ucuia na Kalou ena vuravura e vinaka vakaoti. Nai vola ni Vakatekivu e vakamacalata talega na bale ni tamata; oya, na cava na vuna e sa sega ni qai vinaka kina na vuravura kei na kawa tamata talega. Nai vola ni Vakatekivu e solia talega ki veikeda na vakacegu ena vuku ni Nona vosa ni yalayala na Kalou me baleta na veivakabulai ni Kalou e sega ni solia rawa ko vuravura.

Enai talanoa ni cakacaka mana (veibuli, sucu, drodrolagi) kei na veilewai (na waluvu, Sotoma kei Komora) e sai vakadinadina ni Nona bula vakatabui na Kalou, Na Vakatekivu e dua nai vola e veivakaurabuitaki ka veivakauqeti. Nai vola talega ni Vakatekivu e ivola ni talanoa ni loloma e veivakayavalati (Jekope kei Rejieli), ni veicati (Jekope kei Iso), ni sucu (Aisake, Jekope, ko ira na luvei Jekope), ni mate (Serai, Rejieli, Jekope, Josefa), ni laba (Keni, Simione, kei Levi), kei na veivosoti (Iso kei Jekope, Josefa kei ira na tuakana). Ka ivola talega ni veivakasalataki vata kei na veilesoni me baleta na veiyavu eso (Keni, Pepeli), ni vakabauta (Eparaama, Jekope), nai nuinui kei na vosa ni yalayala ni veivakabulai (butuqaqi ni gata, Vanua Yalataki). 

Ena vula tolu oqo, eda sega walega ni wilika ka vulica na ivola ni Vakatekivu—eda na marautaka talega tikoga na kena veitalanoa totoka ka vulica me salavata vakavinaka kei Koya na Kalou na Dauveibuli, na Kalou nei Eparaama, Aisake kei Jekope. 

Ena gauna oqo, na veivanua e toso kina nai vola—mai Iteni ki Pepeli, ki na Vanua Yalataki, ki Ijipita, ki nai rairai ni Vanua Yalataki—e sa veivakananumi tiko ki veikeda ena noda veitosoyaki voli kei na kena tarai cake tiko na noda vakanuinui ki na Vanua Yalataki dina, na lomalagi vou kei na vuravura vou. Nida vakamuri ira na veiyaca era talanoataki tiko ena veidraunipepa enai vola ni Vakatekivu eda na kunea kina ni—se mani vakacava na duidui ni gauna, vanua, tovo kei na draki ni bula—sa yaco na kedrai talanoa, ena vuqa na yasana e noda sara talega.

_Jacques B. Doukhan, DHL, ThD, is emeritus professor of Hebrew and Old Testament exegesis in the SDA Theological Seminary, Andrews University. _