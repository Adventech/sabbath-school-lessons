---
title:  Sa Lako Ki Vei Josefa Ko Jekope
date:  19/06/2022
---

`Wilika na Vakatekivu 46. Na cava na vinaka ni nona biubiu mai Kenani ko Jekope?`

Ena gauna e biuta kina na nonai tikotiko mai Kenani ko Jekope, e a vakasinaiti tu ena vakanuinui. Na nona sa nuidei ni na sega tale ni via kana kei nai tukutuku vinaka oya ni se bula tiko ko Josefa ena dodonu me na solia ki vua na veivakauqeti me sa biuta kina na Vanua Yalataki.

Na biubiu nei Jekope e veivakananumi tale tiko ena veika a lako curuma ko Eparaama, ena nona a lako tiko ki na Vanua Yalataki. Ko Jekope e rogoca na vosa ni yalayala vata ga e a rogoca ko Eparama mai Vua na Kalou, ni na yaco ko koya me matanitu levu” (Vakatekivu 46:3; Vakatauvatana kei na Vakatekivu 12:2). Na veikacivi ni Kalou eke e tautauvata ga kei na veiyalayalati e a cakava vata kei Eparaama; ena Nona vakayagataka na Kalou na vosa ni veivakadeitaki “kakua ni rere” (Vakatekivu 46:3; vakatauvatana kei na Vakatekivu 15:1), ena vuku ni veigauna lagilagi mai muri.

Nai tuvatuva ni yacadratou na luvei Isireli era a lako ki Ijipita, okati kina ko ira na luvena yalewa (Vakatekivu 46:7), e vakavotuya lesu mai na vosa ni yalayala ni Kalou ni na yaco ko Eparaama me na levu na nona kawa, dina ga ni se sega tiko na luvena. Na mata ni fika vitusagavulu” (okati kina ko Jekope, kei rau na luvena tagane) e vakabibitaka na vakanananu ni taucoko. Sai “Isireli taucoko” e a lako ki Ijipita. E rui ka bibi talega ni mata ni fika 70 e  duavata tiko kei nai wiliwili ni veimatanitu (Vakatekivu 10), e sa vakaraitaka ni nodra icavacava na vei matanitu, ena vakatautaki enai lakolako nei Jekope.

Na dina oqo ena qai yaco me vakavotukanataki ena loma ni vica na yabaki sa tu mai liu, ni oti na kauveilatai kei na itukutuku matata ni veivakabulai, o koya sa baleta na kawa tamata kece sara, ena veivanua, ka sega ni baleti ira ga na luvei Eparaama.

E rui talei nai talanoa me baleta na matavuvale oqo, na luvei Eparaama, se mani lesoni vakayalo cava ga eda na rawa ni ciqoma mai kina—nai tukutuku oqo e tiko ena Vosa ni Kalou baleta ni ra tiki tiko ni veivakabulai ena veitabagauna; era tiki tiko ni Nonai tuvatuva na Kalou me na kauta mai na veivakabulai ki vei ira kece sara na tamata ena vuravura bale oqo.

`“Ni sa tautauvata na Jiu kei koya sa matanitu tani: ni sa dua bauga na Turaga vei ira kecega, o koya sa vutu ni ka vinaka vei ira kecega era sa masuti koya. Ni na bula ko ira vakaaduaga era sa masuta na yaca i Jiova” (Roma 10:12, 13). Na cava na ka e kaya ko Paula eke e vakaraitaka na rabailevu ni kosipeli? Vakauasivi, na cava e kaya na veivosa oqo ki veikeda me baleta na cava na ka e dodonu me na cakava nai soqosoqo lotu me vukea na vakatetei ni kosipeli?`