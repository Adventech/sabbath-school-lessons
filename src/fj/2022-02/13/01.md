---
title:  Isireli E Ijipita
date:  18/06/2022
---

### Wilika ena Macawa Oqo
Vakatekivu 46; Roma 10:12, 13; Vakatekivu 47; Vakatekivu 48; Cakacaka 3:25, 26; Vakatekivu 49; Filipai 2:10; Vakatekivu 49:29–50:21.

> <p>Wiligusu</p>
> “A sa tiko ko Isireli e na vanua ko Ijipita, e na yasana ko Koseni; a ra sai taukei kina, ka ra tubu, ka lewe vuqa sara mai” (Vakatekivu 47:27).

Nai vola ni Vakatekivu e umana vata taucoko nai otioti ni nodrau veiyabaki ko Jekope vata kei Josefa. Eda sa raica ni sa biuti Kenani mai ko Jekope (Isireli) (Vakatekivu 46) me sa laki vakaitikotiko ki Ijipita (Vakatekivu 47), ka me na qai laki mate ki kea (Vakatekivu 49:29–50:21). E dina ga ni sa laki vakaitikotiko ena veivakarautaki vaka-Ijipita, nai yaloyalo ni Vanua Yalataki e se matata vinaka tikoga ena nona vakanananu (Vakatekivu 50:22–26).

Ena gauna ga e yaco kina ki Ijipita ko Jekope, e a laki vosa vakalougatataki Fero sara (Vakatekivu 47:7–10), oya e vakayacori kina (vakatikina ga) na vosa ni yalayala ki vei Eparaama ni na yaco o koya me ivurevure ni veivakalougataki ki na veimatanitu (Vakatekivu 12:3). E muri ni sa vakarau me mate, sa qai vosa vakalougatataki iratou na luvei Josefa tagane ko Jekope (Vakatekivu 48). E a vakalougatataki iratou talega na luvena ko Jekope (Vakatekivu 49:1–28) ka cakava e dua na yalaya e veivakauqeti me baleti iratou yadudua ena vuku ni yavusa e 12 e Isireli ena gauna mai muri (Vakatekivu 49:1–27).

E a tiko vakavulagi voli ko Isireli e Ijipita, ena nuiqawaqawa ni kena nuitaki tiko na Vanua Yalataki. Ka dina ga ni mai cava tu nai vola ni Vakatekivu ena nodra tiko mai Ijipita na luvei Isireli, e so nai otioti ni vosa nei Josefa e dusia tiko e dua tale na vanua: “Koi au, ka’u sa mate: ia na Kalou, ena talevi kemudou vakaidina, ka kauti kemudou cake tani e na vanua oqo ki na vanua sa bubului kina ko koya kivei Eparaama, kei Aisake, kei Jekope” (Vakatekivu 50:24).

_Vulica na lesoni ni macawa oqo me vakarautaki iko ena Siga Tabu, June 25._