---
title:  Na Kena Nuitaki Na Vanua Yalataki
date:  23/06/2022
---

`Wilika na Vakatekivu 49:29–50:21. Na yavu levu cava ni nuinui e kune ni vakarau me mai cava nai vola ni Vakatekivu?__________________________________________________`

Nai vola ni Vakatekivu e sa mai cava tiko ena tolu na ka e a yaco ka vakasinaiti tu enai nuinui.

**Kenai matai,** sai koya nai nuinui ni na yaco na gauna era na lesu tale na Isireli ki na Vanua Yalataki. Ko Mosese, o koya a vola na Vakatekivu, e vakamacalataka na mate kei na buluti nei Jekope kei Josefa e dusi tu kina Vanua Yalataki. Ni oti ga na nona veivakalougatataki kei na parofisai vei iratou na yavusa e tinikarua e Isireli” (Vakatekivu 49:28) sa vakananuma sara na nona mate ko Jekope ka vakaroti iratou na luvena me ratou na laki buluti koya ki Kenani ena vanua e bulu koto kina ko Sera (Vakatekivu 49:29–31). Nai tukutuku e vakamacalataka nai lakolako ni veibulu ki Kenani sa yaco mei dusidusi ki na veitabayabaki ki muri, na Lako Yani mai Ijipita.

**Kenai karua,** sai koya nai nuinui ni Kalou ena veisautaka na ca me vinaka. Ni sa oti na mate kei na buluti nei Jekope, eratou sa lomaleqataka na taci Josefa na nodratou veitabagauna sa bera mai. Eratou taqayataka de sa na sauma ko Josefa na ka eratou a cakava ki vua. Eratou a lako mai ki vei Josefa ka mai cuva ki vua, ena nodratou sa tu vakarau me ratou sa nona dauniveiqaravi (Vakatekivu 50:18), nai yaloyalo e veivakananumi lesu tale tiko kina tadra nei Josefa. Sa qai vakadeitaki iratou ko Josefa ka tukuna ki vei iratou me ratou “kakua ni rere” (Vakatekivu 50:19), na vosa e dusia tiko na gauna mai muri (Vakatekivu 15:1); baleta oya e vakaibalebaletaka ni ca veikoya, na Kalou e vakaibalebaletaka ni ka vinaka” (Vakatekivu 50:20), ka veisautaka na ilakolako ni veika e yaco tiko me veivakabulai (Vakatekivu 50:19–21; vakatauvatana kei na Vakatekivu 45:5, 7–9). Oya, e dina ga ni sa dauvakavuqa e bula druka tu ga na tamata, na veivakarautaki ni Kalou e ulabaleta.

**Katolu,** Sai nuinui ni Kalou ena vakabula na kawa tamata bale. Nai talanoa ni mate nei Josefa enai otioti ni tikina ena Vakatekivu e rabailevu mai na nona mate ga ko Josefa. E veivakurabuitaki, ni a sega ni vakarota me bulu na nona sui. Ia e dusia na gauna “Ena talevi kemudou vakaidina na Kalou, ia dou kauta cake tani eke na suiqu” (Vakatekivu 50:25), a mani yaco vaka-kina, ni ra sa talairawarawa ki na vosa koya (raica na L/Yani. 13:19). Kenai tinitini na kena nuitaki na Vanua Yalataki, ko Kenani, nai vakatakarakara, nai dusidusi ki nai nuinui ni veivakabulai, ni veivakavoui ni Jeruisalemi vou ena lomalagi vou kei na vuravura vou—na nodai nuinui tawa mudu, nai nuinui e a vakadeitaki e mate nei Sailo.

`Wilika na Vakatakila 21:1–4. Era vakatakarakarataka vakacava na veitikina oqo na inuinui levu e tiko veikeda? Ni sega na vosa ni yalayala oqo, nai nuinui cava e tiko veikeda ka ni mate duaduaga e icavacava ni noda veileqa?`