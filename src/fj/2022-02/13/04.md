---
title:  Ko Jekope E Vosavakalougatataki Ira Na Luvei Josefa Tagane
date:  21/06/2022
---

Ni sa voleka tiko ni mate ko Jekope e a nanuma sara na nona a lesu tale tiko ki Peceli (Vakatekivu 35:1–15), ena gauna a ciqoma kina mai Vua na Kalou na kena a vakavoui na vosa ni yalayala “me ra taukena nai yau ka tawa mudu” (Vakatekivu 48:4) o koya a soli ki vei Eparaama (Vakatekivu 17:8). Nai nuinui ni Vanua Yalataki e kauta mai na vakacegu ni vakasama o koya e vakavurea na nona vakanuinui ena nona sa vakila ni sa toro voleka tiko mai ko mate. Sa qai vuki ko Jekope ki vei rau na luvei Josefa e rau a sucu e Ijipita ka vosa vakalougatataki rau, ia e cakava oya ena vakanananu ni vosa ni yalayala me baleti ira na nona kawa ena veigauna mai muri.

`Wilika na Vakatekivu 48. Na cava na vuna e vakalougatataki rau kina na luvei Josefa eke, ka sega ni ko ira na makubuna tale eso?`

Koi rau ga na luvei Josefa tagane, ko Manasa kei Efereimi, sai rau ga na makubuna e a vakalougatataki rau. Erau sa laveti cake mai nai tutu vakamakubuna me rau sa luvena (Vakatekivu 48:5). E dina ga ni veivakalougatataki nei Jekope e dusia tiko na nona cecere nai ka rua ni gone (Efereimi) mai vua na imatai (Manasa). Na nona veivakalougatataki ko Jekope e sa baleti Josefa vakatabakidua (Vakatekivu 48:15).

Na ka eda raica eke sai koya na tukuniyalo vakatamata yadua me baleta na yalodina ni Kalou ki vei ira ena veigauna sa oti kei na nona vosa ni yalayala ki vei ira me baleta na nodra veigauna sa tu mai liu. Ko Jekope e tukuna tiko na Kalou nei Eparaama kei Aisake (Vakatekivu 48:15), ka a solia na kakana kei na veitaqomaki ki vei ira. Sai koya vata ga na Kalou a vakabulai au mai na ca kecega” (Vakatekivu 48:16). E tiko voli talega ena vakanananu nei Jekope na Kalou ni Peceli” (Vakatekivu 31:13), o Koya erau a veimoqemoqe vata (Vakatekivu 32:29) ka veisautaka na yacana mai na Jekope ki na Isireli” (Vakatekivu 32:26–29).

Ena noda raica tiko na veika kece e lako curumi tiko oqo ena Nona veisautaka na ca ki na vinaka na Kalou, e vakatakila kina ko Jekope na nona vakanuinui ni na sega walega ni o Koya na Kalou ena maroroya na nodratou bula na makubuna ena gauna oqo, me vaka ga na Nona a cakava ki vua kei Josefa, ka vakananuma talega na veigauna sa tu mai liu. Ena gauna era sa na lesu tale kina ki Kenani na nona kawa. E matata tu nai nuinui oqo ena nona itukutuku ki vei Sikemi (Vakatekivu 48:22), e sega walega ni tiki ni vanua o koya e sa taukena (Vakatekivu 33:19) ia e dua talega na vanua ena laki buluti kina na sui ni yagoi Josefa (Josua 24:32) kei na vanua ena wasewasei kina na qele ki na nodra yavusa na Isireli (Josua 24:1). Ena loma sara madaga ni veika sa yaco oti, e dei tikoga ena vakanananu nei Jekope na vosa ni yalayala ni Kalou, ni a kaya ena vuku ni nona matavuvale “ Ena kalougata kina na veimataqali kecega e vuravura” (Vakatekivu 12:3).

`Wilika na Cakacaka 3:25, 26. Vei Pita, na gaunisala cava e vakavotukanataki kina na vosa ni yalayala ena Vakatekivu 12:3? Sala cava eda ciqoma kina na kalougata oqo?`