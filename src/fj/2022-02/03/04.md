---
title:  Na Cala
date:  12/04/2022
---

`Wilika na Vakatekivu 4:3–8. Na cava na itagede e laki vakavuna me labati tacina kina ko Keni? Raica talega na 1 Joni 3:12.`

Na ka e cakava ko Keni e yavutaki tiko ena rua na ka: “E a cudru sara vakalevu ko Keni, ka sa dua tani na rai ni matana” (Vakatekivu 4:5). E vakabauti ni ko Keni e cudruvi Koya tiko na Kalou vata kei Epeli. E cudruvi Koya na Kalou baleta ni nanuma ni sega ni dodonu na vakatulewa e vakatauca na Kalou ka cudruvi Epeli talega baleta ni vuvutaki koya. Vuvutaka na cava? Na isoro walega? Io, e vuqa tale na ka e a yaco vuni tiko mai na ka e qai vakaraitaki ena veitikina oqo. Se cava na ka e a vakavuna, ko Keni e cudruvaka ni a sega ni vakadonui na nonai soro.

Rua na taro e a taroga na Kalou e tiko ena Vakatekivu 4:6 ka baleta tiko e rua nai vakarau ni bula nei Keni. Nanuma, na Kalou e sega ni beitaki Keni, me vakataki Atama. Me baleti Keni na Kalou e taro, sega ena vuku ni Nona sega ni kila nai sau ni taro, ia ena vuku ni Nona vinakati Keni me raici koya ka me vakila na vuna e vaka tu kina oya na kenai tuvaki. Na Kalou e dauvinakata me vakabulai ira na Nona tamata era bale ki nai valavala ca, se era mani cakitaki Koya ena matanavotu. Ni sa taroga oti na veitaro oqo na Kalou, sa qai vakasalataki Keni.

Matai, na Kalou e uqeti Keni “me caka vinaka,” me vakaitovotaki koya enai tovo e vinaka. Sai koya oya na vuna e veikacivi kina ki na veivutuni ka me veisautaki na nona ivalavala. Na Kalou sa yalataka tu vei Keni ni na ciqomi ka vosoti. Ena vakanananu ni Nona kaya tiko ni sa rawa ni ciqomi Keni na Kalou, ia me caka me vaka na loma ni Kalou ka sega ni vaka na lomai Keni. Ena yasana kadua, “ia kevaka ko sa sega ni caka vinaka, sa koto nai valavala ca mai na katuba. Ia ena qaravi iko ko koya, ko na lewai koya talega” (Vakatekivu 4:7). Nai vakasala ni Kalou e vakatakila na waka ni valavala ca, o koya e kune vei Keni vakataki koya. Eke, na Kalou e vakasalataki Keni tale ena Nona tovolea me kauti koya ena sala dodonu.

Nai karua ni Nona vosa ni veivakasalataki na Kalou e sa baleta tiko nai vakarau me tauri ena vuku ni valavala ca sa koto ena mata ni katuba kei ira era gadreva “mo lewai koya talega.” Na Kalou e vakatututaka na bula vakaivakarau: “Ko na lewai koya talega.” Na yavu vata ga oqo e voqa tiko ena Jemesa, ena nona vakamacalataka tiko ni “sa dauveretaki na tamata yadua, ni “sa vecei koya na nona garogaro ca ka bacani koya” (Jemesa 1:14). Na kosipeli e solia ki vei keda na vosa ni yalayala, sega walega ni vosoti ni valavala ca ia na qaqa talega (raica na 1 Koronica 10:13). Emuri, sa sega tale ni dua me na qai beitaka ko Keni ena vuku ni nonai valavala ca o koya ga vakataki koya.

`Na cava na ka e vakatavulici keda kina nai talanoa oqo me baleta na galala ni digidigi kei na gaunisala e sega ni vakasaurarataki keda kina na Kalou meda talairawarawa?`