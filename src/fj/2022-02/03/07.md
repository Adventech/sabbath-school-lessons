---
title:  Kuri Ni Vakasama
date:  15/04/2022
---

Nai balebale ni kena sa daucavuti vakawasoma ni “rau sa daulako vata kei na Kalou ko Inoki” (Vakatekivu 5:22, 24) e sa baleta tiko na veitokani e rui veivolekati sara vata kei na Kalou ena veisiga. Na bula ni veiwekani nei Inoki vata kei na Kalou e rui veivakamareqeti sa “kauti koya kina na Kalou” (Vakatekivu 5:24). Nai otioti ni tikina oqo e dua tani duadua enai tuvatuva ni kawa nei Atama ka sega ni tokona na vakanananu ni mate na tamata sa tiko sara mai Parataisi vei ira era daulako vata kei na Kalou. Nanuma ni ko Noa talega e daulako vata kei na Kalou (Vakatekivu 6:9), ka sa mate me vaka na tamata kecega, okati kina ko Atama kei Mecuisela. E rui talei talega nida vakasamataka ni sega na vuna e soli me veivakadonui kina na loloma savu oqo. “Sa yaco ko Inoki me dauvunautaka na yalododonu, ena nona vakatakila ki vei ira na tamata na veika sa vakatakila ki vei koya na Kalou. Ko ira era sa rerevaka na Kalou era na vakasaqarai Koya mera wasea na nonai vakaro kei na nona masu. E cakacaka talega vei ira na tamata, ena nona colata voli na Nonai tukutuku na Kalou ki vei ira kece era na gadreva mera rogoca na vosa ni veivakasalataki. Na nona cakacaka e sega ni baleti ira ga na kawa nei Seci. Ena veivanua e gadreva ko Keni me dro voli kina mai na mata ni Kalou, e vakatakila voli kina na parofita nai yaloyalo totoka e basika mai ena nona raivotu. “Raica, sa lako vata mai na Turaga, kei na nona yalosavasava era udolu vakatini: 15 me cudruvi ira kecega, ka vunauci ira kecega era sa sega ni lotu, e na vuku ni nodra i valavala kecega’ Juta 14, 15.”—Ellen G. White, Patriarchs and Prophets, p. 86.

**Taro ni Veiwasei**

`Na cava na vuna e vakamatei tacina kina ko Keni? Wilika na ka e vola ko Elie Wiesel: “Cava na vuna e cakava kina? De rairai e via tiko duaduaga: me gone duaduaga, ni rau sa mate na nonai tubutubu, me o koya duaduaga na tagane. O koya duaduaga kei na Kalou ena Nona tikina na Kalou. . . . E veivakamatei ko Keni me yaco kina ki vua me Kalou. . . . Ni dua na tamata e kauti koya me Kalou ena tini ga ena nona vakamatei ira na tamata.”—Elie Wiesel, Messengers of God: Biblical Portraits and Legends (New York: Random House, 1976), p. 58. Ena rawa vakacava meda na qaqarauni, meda na kakua ni tautauvata kei Keni?`

`Vakatauvatana na balavu ni bula ni bera na waluvu (Vakatekivu 5) ki vei ira na petiriaki. Eda na valamacalataka vakacava na lekaleka ni bula ni tamata? Eda na walia vakacava na vakanananu ni bula ga vakataki koya na tamata (evolution) o koya e vakatututaka tiko ko Charles Darwin?`