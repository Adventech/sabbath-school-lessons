---
title:  Nai Totogi Nei Keni
date:  13/04/2022
---

`Wilika na Vakatekivu 4:9–16. Na cava na vuna e taroga kina na Kalou na taro: “Sa evei na tacimu ko Epeli?” Nai sema cava e tiko ena valavala ca nei Keni kei na nona sa yaco me “dauveidroyaki ka tiko sese e vuravura” (Vakatekivu 4:12)? `

Na taro ni Kalou ki vei Keni e vakavoqataka na Nona a tarogi Atama ena Were ko Iteni: “Sa tiko evei ko iko” Na voqa oqo e vakatakila nai sema ena kedrau maliwa nai valavala ca mai Iteni kei nai valavala ca ena gauna oqo: nai valavala ca ena tarava mai (Keni) sai koya na vua ni ka sa caka oti (Atama).

Dina ga ni sega ni duavata ko Keni na nona ivalavala ca; ia e cakitaka, ka dua na ka a sega ni cakava ko Atama, e dina ni a tovolea me beitaka e dua tani tale. Na kena veibasai e a cakava ko Keni, ena nona saqata na Kalou, o Koya e sega ni qai vakaoti gauna ena Nona sa tarogi Keni me baleta na cala ni ka e a cakava. Ena gauna sa taroga kina na Kalou enai katolu ni gauna, “Na cava ko sa kitaka?” e sega ni qai waraka na kenai sau. E vakananumi Keni ga ni o Koya e kila na ka kecega, ni dra ni tacimu sa tagi mai vei Au ena qele (Vakatekivu 4:10), nai yaloyalo ka vakaraitaka ni Kalou e kila na veivakamatei ka na vakayacora kina e dua na ka. Ko Epeli sa davo koto ena dela ni qele, e semati sara vakadodonu ki na bale ni tamata kei na ka e a kaya na Kalou ni na yaco ki vei Atama (Vakatekivu 3:19).

`Wilika na Vakatekivu 4:14. Na cava nai balebale ni vosa nei Keni ena nona kaya; “ka’u na vuni talega mai matamuni”?`

Ena vuku ni kena a liviraki na dra nei Epeli ki na qele sa cudruvi talega kina na qele (Vakatekivu 4:12). Sai koya oya na vuna e sa vatonaki kina ko Keni me yaco me dauveilakoyaki voli, me yawa sara mai Vua na Kalou. Ena gauna e rogoca kina ko Keni na vakatulewa ni Kalou oya walega na gauna e ciqoma kina nai balebale ni Nona sa tiko na Kalou; ni sega, o koya sa taqayataka na nona bula. Ni oti madaga na nona labata na tacina ko Keni kei na nona talaidredre, na Kalou se vakatakila tikoga ki vei koya na Nona loloma, ka dina ga “ni sa lako tani mai na mata i Jiova (Gen. 4:16, NKJV), na Kalou se taqomaki koya tikoga. Sai koya saraga nai vakatakilakila (Vakatekivu 4:15), o koya se bera ni tukuni ki veikeda, ia se cava na ka oya, e yaco walega oya ena vuku ni loloma savu ni Kalou ki vei koya.

`“Vuni mai matamu” (Vakatekivu 4:14)—Na cava na ka e vunitaki mai na mata ni Kalou? Sa dua nai tuvaki ni bula sega ni marautaki ki vua e dua. Na gaunisala cava duaduaga ena na rawa ni levea kina na tamata ivalavala ca na draki ni bula oya?`