---
title:  Ko Keni Kei Na Veika E Taukena
date:  09/04/2022
---

### Wilika ena Macawa Oqo
Vakatekivu 4, Iperiu 11:4, Maika 6:7, Aisea 1:11, 1 Koronica 10:13, 1 Joni 3:12, Vakatekivu 5, Vakatekivu 6:1–5.

> <p>Wiligusu</p>
> “kevaka ko sa caka vinaka, ko na sega li ni vinakati? ia kevaka ko sa sega ni caka vinaka, sa koto nai valavala ca mai na katuba. Ia ena qaravi iko ko koya, ko na lewai koya talega” (Vakatekivu 4:7).

Na ka e muria mai na ivalavala ca enai vola ni Vakatekivu oya na nodrau sa vakasevi tani mai na Iteni ko Atama kei Ivi, vakauasivi na sucu kei na mate ka sai koya na vakavotukanataki ni parofisai ni Kalou ena veiwase ka tarava mai. Me vaka ga ni rau tautauvata na wase e rua oqo, na wase 3 kei na wase 4 e tiko kina e vuqa na ulutaga rabailevu kei na vosa e vakamacalataka tiko nai valavala ca (Vakatekivu 3:6–8; Veidutuitaka vata kei na Vakatekivu 4:8), veivatonaki mai na ’adamah, “qele” (Vakatekivu 3:17; veidutuitaka vata kei na Vakatekivu 4:11), kei na vakasevi (Vakatekivu 3:24; veidutuitaka vata kei na Vakatekivu 4:12, 16).

Na inaki ni kena vakatauvatani na veika oqo oya me vakaraitaka na kena sa vakavotukanataki na veika e sa yaco oti, na parofisai kei na vakatulewa e sa cakava oti na Kalou ki vei Atama kei Ivi ni oti na bale. Nai matai ni ka a yaco ni oti na nona vakasevi ko Atama e vakasinaiti tu enai nuinui; sai koya na sucu ni matai ni gone, na ka e raica ko Ivi ni sai koya oya na vakavotukanataki ni vosa ni yalayala o koya a sa rogoca oti tiko me baleta na kena parofisaitaki na Mesaia (Vakatekivu 3:15). Ena nona nanuma ni gone sa tadu mai oya sai koya na Mesaia a yalataki tiko.

Na ka e yaco ka tarava: na leqa e cakava ko Keni, na leqa nei Lemaki, na lekaleka ni bula ni tamata, kei na kena sa toso cake tikoga na ivalavala ca, era sa ivakayaco ni veivatonaki e tukuni tiko ena Vakatekivu 3. Ia, nai nuinui e se sega ni yali taucoko.

_Vulica na lesoni ni macawa oqo me vakarautaki iko ena Siga Tabu, Epereli 16._