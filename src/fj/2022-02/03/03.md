---
title:  E Rua Nai Soro
date:  11/04/2022
---

Na duidui e tiko ena kedrau maliwa ko Keni kei Epeli, e vakatakilai ena dui yacadrau, e sega walega ni baleta na nodrau dui vakarau ni bula; e sa baleta tale tikoga na kena vakatakilai na nodrau dui cakacaka. Me vaka ko Keni e dauteitei (Vakatekivu 4:2), na cakacaka e gadrevi kina na gugumatu, ko Epeli e dauvakatawa sipi” (Vakatekivu 4:2), na cakacaka e gadrevi kina na qaqarauni kei na yalomalua.

Ko Keni e cakacakataka na vua ni qele. Ko Epeli e maroroya na sipi. Koi rau na cakacaka e rua oqo e sega walega ni vakatakila nai tuvaki ni rua nai soro (vua ni qele mai vei Keni kei na sipi mai vei Epeli)—e rau tukuna talega na duidui ni vakanananu e rua ni valavala kei na vakasama e salavata tiko kei na rua nai soro: ko Keni e cakacaka me rawata na vua ni ka e cakacakataka ia ko Epeli e qarauna ka maroroya na sipi.

`Wilika na Vakatekivu 4:1–5 kei na Iperiu 11:4. Na cava na vuna e ciqoma kina na Kalou nai soro nei Epeli ka sega ni vakadonuya nai soro nei Keni? Gaunisala cava eda na rawa ni kila kina na cava sa yaco eke?`

“Ni sa sega ni vakadavei na dra sa sega nai vakabokoci ni valavala ca; ka me rau [Keni kei Epeli] vakatakila na nodrau vakabauta na dra nei Karisito me vaka na vosa ni yalayala ni veibuluti ena kena vakacabori nai matai ni luve ni sipi mei soro. Ena yasana ka dua, nai matai ni vua ni qele me vakatakilai ki Vua na Kalou mei soro ni vakavinavinaka.”—Ellen G. White, Patriarchs and Prophets, p. 71.

Me vaka ni talairawarawa ko Epeli ki nai vakasala ni Kalou ka solia nai soro kakana mei kuri ni manumanu e isoro kama, ko Keni e sega ni kauwai me cakava. E sega ni kauta mai e dua na manumanu mei soro, ia nai solisoli vua ni qele ga.” Oya na ivalavala ni talaidredre e matanalevu, ka duidui mai nai valavala nei tacina. Nai talanoa oqo e sa dauraici me baleta na vakabulai ena vuku ni vakabauta (Epeli kei na nona isoro dra) ka veibasai kei na sasaga me rawati na bula tawa mudu ena cakacaka (Keni kei na nona vua ni qele).

Dina ga ni ko ira na veisoro vakaoqo ena dodonu me na tiko na kedrai vakavuvuli vakayalo, ka ni sega ni tiko vei ira e dua na kaukauwa mana. Era ivakatakarakara walega ka dusia tiko na Kalou o Koya e veivakarautaki ki vua na tamata ivalavala ca sega walega ni ka e kauta mai na vakacegu ia na veivakabulai talega.

`Wilika na Maika 6:7 kei Aisea 1:11. Ena rawa vakacava meda taura na yavu era vakayagataki tiko ena veitikina oqo ka vakayagataka ki na noda bula kei na so-kalou?`