---
title:  Keni Kei Epeli
date:  10/04/2022
---

`Wilika na Vakatekivu 4:1, 2. Na cava na ka eda vulica mai na veitikina oqo me baleta na nodra sucu na tagane e rua oqo?  `

Nai matai ni ka e volaitukutukutaka o koya e vola nai Vola Tabu oya ni oti ga na nona vakatalai tani mai na Were ko Iteni ko Atama sai koya na vakasucu. Na vosa vaka-Iperiu ena Vakatekivu 4:1, “ko Jiova” (YHWH) e semati vakadodonu sara ki na vosa “na tamata,” me vaka e vakaraitaka na kenai vakadewa dodonu: “Au sa rawata e dua na tagane mai vei Jiova.” E kaya na ivakadewa oqo na International Standard Version: “au sa vakasucuma e dua na gonetagane—ko Jiova.”

Nai vakadewa dodonu oqo e kaya ni ko Ivi e nanuma tiko na parofisai me baleta na Mesaia ena Vakatekivu 3:15 ka vakabauta ni sa vakasucuma tiko na nonai Vakabula ko Jiova. “Na Nona lako mai nai Vakabula e a tukuni taumada mai Iteni. Ena gauna e rau se qai rogoca kina ko Atama kei Ivi enai matai ni gauna na vosa ni yalayala, erau sa vakanamata sara tu ki na kena vakavotukanataki vakatotolo. Erau kidavaka ena marau nai matai ni luvedrau tagane sa qai sucu, ena vakanuinui ni sai koya nai Vakabula”—Ellen G. White, The Desire of Ages, p. 31.

E vuqa sara tiko nai talanoa me baleti Keni. E sega walega ni o koya na gone e sucu ulumatua, na gonetagane sa voleka ga nirau so-kaloutaka nai tubutubu; ena wase ni vola, sai koya duaduaga na tacina o koya e vosa tiko kina na i Vakatekivu. Ni tukuni Keni tiko ko Ivi ena marau, e sega ni bau tukuna e dua na ka me baleti Epeli, e sega saraga na ka e volai, e veibasai kei na sucu nei Keni. Na ka walega e tukuni “ni a vakasucu tale” (Vakatekivu 4:2).

Na yaca Keni e kau mai na vosa vaka-Iperiu qanah, ka kenai balebale “me taukena” ka sa baleta tiko na rawati ni ka, na taukeni ni dua na ka e talei ka kaukauwa. Ena yasana ka dua    na yaca vaka-Iperiu Hebel, Epeli na kenai balebale “cagi” (Same 62:9), se “cegu” (Same 144:4) dredre me kilai, sega ni taucoko, sega ni yau; na vosa vata ga, hebel (Epeli), e vakayagataki ena veigauna ena Dauvunau me “dokadoka.” Dina ga nida sega ni vinakata meda wilika wasoma na tikina lekaleka oqo, de rairai ena vakanananu ni vakanuinui nei Atama kei Ivi e sa mai cava toka ga vei Keni ni sai koya na Mesaia ka a vosa ni yalayalataki, ka sega ni o koya na tacina.

`Na cava eso na ka ni bula era hebel, ia eda okata mebvaka era rui bibi vakalevu veikeda? Na cava na vuna e sa rui bibi kina meda kila na duidui ena kedrau maliwa na ka e bibi kei na ka e sega?`