---
title:  Nai Tuvatuva Ni Kawa Ena Vakatekivu
date:  25/04/2022
---

Nai tukutuku ni tuvatuva me baleta na gauna nei Noa e sa vukei keda meda vakila ni ko Noa e isema tiko ni gauna ni se bera na waluvu kei na gauna sa oti kina na waluvu. Na rua nai otioti ni tikina ni talanoa (Vakatekivu 9:28, 29) e kauti keda lesu ki nai otioti ni sema ni kawa nei Atama (Vakatekivu 5:32). Baleta ko Atama e a mate ena gauna e sa yabaki 56 kina ko Lemeki na tamai Noa, e vakabauti ni sa na rogoca tiko mai ko Noa nai talanoa kei Atama, o koya sa na rawa ni vakadewataka tiko ki vei ira na nona kawa ni bera ka vaka-kina ni sa oti na waluvu.

`Wilika na Vakatekivu 10. Na cava nai naki ni tuva kawa oqo enai Vola Tabu? (Luke 3:23–38.)_______________________________________________________________________`

Na tuva kawa enai Vola Tabu e tolu tiko na kena inaki. Matai, me vakabibitaka na itukutuku ni veika e a yaco enai Vola Tabu ena veitabagauna, me baleti ira tiko na tamata ena nodra bula, mate kei na kena sa wiliki oti tu vakamatata na nodra veisiga. Karua, e vakaraitaka na kena vakuri kei na kena vakaqaqacotaki vakamatata nai sema ni gauna sa oti kei na gauna oqo. Katolu, e veivakananumi me baleta na kakavorovoro vakarawarawa ni bula ni tamata kei na vakaloloma ni ka e sa cakava nai valavala ca kei na mate ki na kawa tamata era na qai muri mai.

Nanuma ni tuvatuva ni kawa nei Ame, kawa nei Seci kei na kawa nei Jefeca era sega ni vakamuria vakamatata na yavu. Na 70 na veimatanitu e sai yaloyalo ni 70 na lewe ni matavuvale nei Jekope (Vakatekivu 46:27) kei na 70 na nodra qase na Isireli ena loma ni veikau (Lako Tani 24:9). Na vakanananu ni veitaratara ena kedra maliwa na 70 na matanitu kei na 70 na qase e vakaraitaka na nodra itavi na Isireli ki na veimatanitu: “Ni sa solia vei ira na veimatanitu ko Koya sa cecere sara na nodra i votavota, Ni sa wasei ira na luve i Atama ko koya, 	Sa qai lesia na veiyalayala ni veimatanitu Me ganita na kedrai wiliwili na Isireli” (Vakarua. 32:8). Ena vakanananu vata ga oya, a vakatalai iratou yani kina e 70 na tisaipeli ko Jisu meratou laki veivakalotutaki (Luke 10:1).

Na ka e vakaraitaka ki veikeda nai tukutuku oqo sai koya na isema dodonu ena kedrau maliwa ko Atama kei ira na Petiriaki; sai ira oqo na tamata era a bula mai ena veitabagauna makawa, mai vei Atama ka lako mai. Era vukei keda talega meda kila ni ko ira na petiriaki era  isema dodonu ki vei ira na tamata era vakadinadinataka na veika e a yaco taumada.

`Wilika na Maciu 1:1–17. Na cava na ka e vakatavulici keda kina me baleti ira na tamata oqo ena veitabagauna? Na cava na vuna e rui bibi kina ena noda kila ka vakabauta ni ko ira oqo era tamata dina?`