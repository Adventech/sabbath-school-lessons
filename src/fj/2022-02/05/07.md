---
title:  Kuri Ni Vakasama
date:  29/04/2022
---

Wilika na Ellen G. White, “The Tower of Babel,” pp. 117–124, in Patriarchs and Prophets.

“Era sa gadreva mera sa tara e dua na koro, me tiko kina e dua na vale cecere sara . . . Buli na veivakanananu vakaoqo me vesuka na tamata mai na nodra talabusese e delai vuravura. Sa vakatulewataka oti na Kalou mera na robota na delai vuravura, mera vakatawa ka vakamalumalumutaka; ia ko ira era tarai Pepeli era sa guta vakalevu mera vakumuni ka duavata tikoga ena dua na vanua, ka mera vakasaqara e dua na nodra tui e koya ena rawa ni maroroya na vuravura taucoko. Ena vuku ni ka oya sa na yaco kina na nodra matanitu me sa na koroturaga e vuravura; na kena lagilagi ena yaco mei sakisaki ka dokai e vuravura ka solia ki vua e a kunekunetaka na yaca rogo. Na vale vakaitamera oqo, me na yaco ki lomalagi, e a nanumi me duri tu me ivakananumi ni kaukauwa kei na nodra vuku era a tara, me vakatetea yani na kedrai rogorogo ki vei ira na itabatamata era na qai muri mai.

“Ko ira era tiko ena buca ko Saina era sega ni vakabauta na veiyalayalati ni Kalou ni na sega tale ni luvuca na vuravura. Vuqa vei ira era cakitaka ni bula tiko na Kalou ka ra okata ni waluvu e vakavuna na vakayavalati ni veika bula. Eso tale era vakabauta ni tiko e dua na ka bula e Cecere duadua, ka sai Koya e a vakarusa na vuravura ena waluvu; kei na lomadra me vakataki Keni, ena nona a tu cake me veisaqasaqa vata kei Koya. Ka dua na vuna era tara cake kina na vale cecere oqo oya me na maroroi ira kevaka ena mani yaco tale e dua na waluvu. Ena nodra tara cake na vale me cecere sara ena gauna oya e a yacova na wai ni waluvu, era nanuma mera vunitaki ira mai na veika rerevaki kecega ena rawa ni yaco. Ia me vaka nira se rawa tikoga ni yacova yani na o, era sa vakanuinui nira sa kunea na vuna e yaco kina na waluvu. Na ka kece e caka e a nakiti me laveta cake na dokadoka nei koya e a nakita na kena caka ka vagolea tani na nodra vakasama na tabatamata ena veigauna mai muri mai vua na Kalou ka me liutaki ira ki na qaravi matakau.”—Ellen G. White, Patriarchs and Prophets, pp. 118, 119.

**Taro ni Veiwasei**

`Na cava na kenai vakaraitaki ena veitabagauna sa oti se ena gauna oqo, ni leqa ena rawa ni yaco mai vei ira e via rogo na yacadra?`

`Ena rawa vakacava ki veikeda, vakaisoqosoqo lotu, meda levea na rerevaki ni noda via tara na noda dui Pepeli? Na cava eso na sala eda na cakava tiko kina na ka oya, se mani vakanananutaki wale tu ga?`