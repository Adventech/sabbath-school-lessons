---
title:  Dua Ga Na Vosa
date:  26/04/2022
---

`Wilika na Vakatekivu 11:1–4. Na cava na vuna era sa rui kaukauwa kina na nodra sasagataka na duavata ko ira na tamata e vuravura taucoko?`

Na vosa “vuravura taucoko” e sa baleta tiko e dua nai wiliwili ni tamata lailai, era a bula tiko ni oti na waluvu. Na vu ni veivakasoqonivatataki oqo e vakamatatataka; na nodra sa via tara e dua na vale levu me yaco sara ki lomalagi (Vakatekivu 11:4). Ia na nodrai naki dina ga oya mera sa taura na Nonai tutu na Kalou vakataki-koya, na Dauveibuli. Vakauasivi na ivakamacala ni gagadre ni tamata kei na ka era cakava e vakavoqataka na gagadre ni Kalou kei na ka e a cakava ena italanoa ni Veibuli: “Era kaya” (Vakatekivu 11:3, 4; vakatauvatana vata kei na Vakatekivu 1:6, 9, 14, etc.); “tou ia mada” (Vakatekivu 11:3, 4; vakatauvatana kei na Vakatekivu 1:26). Na nodra gagadre e tukuni sara tu ga vakamatata ‘Tou cakava me rogo kina na yacada” (Vakatekivu 11:4), nai vosavosa e vakayagataki vakatabakidua ga ki Vua na Kalou (Aisea 63:12, 14).

Vakalekaleka, ko ira era tarai Pepeli era kauwaitaka vakalevu na kena rawati na gagadre o koya e biu cala tiko oya me sosomitaki Koya na Kalou, na Dauveibuli. (Eda kila se ko cei e uqeta oya, se vakacava? Raica na Aisea 14:14.) Na vakanananu me baleta na waluvu e sa na vakayavalati ira vakalevu ena ka era cakava tiko. Era tara e dua na vale cecere me na rawa ni veivakabulai kevaka sa na mani yaco tale edua na waluvu, veitalia ga na vosa ni yalayala ni Kalou. Na vakanananu me baleta na waluvu e sa maroroi tu ena nodra ivalavala vakavanua na kai Papiloni, ni semati vata tiko kei na kena tarai cake na korolevu oqo ko Pepeli (Papiloni) e dina ga ni veivakacalai . Na sasaga ni lako cake me yaco ki lomalagi ka me saqata na loma ni Kalou, e sa vakatakarakarataka na yalo vaka-Papiloni.

Sai koya oqo na vuna e basika kina nai talanoa me baleta na vale mai Pepeli, ka dua tale tikoga na ulutaga bibi enai vola talega nei Taniela. Na cavuti nei Saina o koya e tekivutaka nai talanoa ni vale mai Pepeli (Vakatekivu 11:2), e basika tale ena tekivu ni vola nei Taniela, ena nona digitaka ko Nepukanesa na vanua me biuta kina nai yau e a kauta mai na vale ni soro mai Jeruisalemi (Taniela 1:2). Mai na vuqa tale na tikina era volai enai vola sai koya nai talanoa ni nona a vakaduria ko Nepukanesa na matakau koula, de rairai ena vanua vata ga, ena buca vata ga e sai vakaraitaki matata ni kena vakanananu. Ena nona raivotu me baleta na ivakataotioti, e raica kina ko Taniela nai yaloyalo vata ga me baleta na veimatanitu e vuravura ena nodra vakumuni vata mera rawata kina na duavata ka veibasai kei na ka e kaya na Kalou (Taniela 2:43, Taniela 11:43–45; vakatauvatani kei na Vakatakila 16:14-16), dina ga ni a sega ni rawati eke na sasaga oqo, me vaka talega na kena mai Pepeli.

`E kaya e dua na dauvolaivola me baleta na veisenitiuri mai Faranise nai naki levu ni tamata oya me vakataki Koya na Kalou.” Vakacava veikeda, me tekivu vei Ivi mai Iteni (Vakatekivu 3:5), e sa rawai ena lasu rerevaki oqo?`