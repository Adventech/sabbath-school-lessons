---
title:  Loti E Sotoma
date:  12/05/2022
---

`Wilika na Vakatekivu 18:16–19:29. E laki tara vakacava na cakacaka vakaparofita nei Eparaama na ka e cakava ki vei Loti?__________________________________________`

Sa qai vakadeitaki oti ga ki vei Eparaama na vosa ni yalayala ni dua na gonetagane. E a dodonu me marautaka nai tukutuku vinaka oya, ia o koya e qai vakaogai koya na Kalou ena nona cikecike me baleti Loti mai Sotoma. Ko Eparama e sega walega ni parofita me vakatakila na Kalou kei na lomana; o koya talega na parofita e veivakameautaki ena vukudra na ivalavala ca. Na vosa vaka-Iperiu e “tu ena mata ni Kalou” (Vakatekivu 18:22) e dua na serekali ni masu.

Ko Eparama e sotava na Kalou ka vakatakekere ki Vua me vakabulai Sotoma, na vanua e vakaitikotiko kina na vugona. Mai na 50 ki na 10 sara na Kalou ena vakabulai ira na tamata mai Sotoma, kevaka e lewe tini walega era yalododonu era tiko kina.

Io, ni dua e wilika nai talanoa ni ka a yaco, ena gauna rau a yaco yani kina na lewe rua na agilosi ki vei Loti me rau vakasalataki koya ena vuku ni ka sa vakarau yaco (Vakatekivu 19:1–10), sa rawa nida raica na vakaloloma kei na ivalavala ca ni tamata. E sa vanua ivalavala ca dina, me vakataki ira na veimatanitu era vakavolivoliti koya, ka dua na vuna eratou kautani kina mai na vanua oya (raica na Vakatekivu 15:16).

“Sa roro tiko mai nai otioti ni bogi kei Sotoma, ka sa ubia na vanua na o ni veivakarusai. Ia ko ira na tamata era se sega ga ni kidava. Ni sa voleka mai na nodrau gauna na agilosi me rau sa cakava na nodrau cakacaka ni veivakarusai, na tamata era se tatadrataka tikoga na vutuniyau kei na marau. Nai otioti ni siga e vaka ga na kena vo ni veisiga ena nodra lako mai ka lako yani. Sa laki ubia na butobuto ni bogi na totoka ni vanua. Na talei ni vanua e se bera ni vakacacani e vakaiubi tu ena tatatibitibi kei na remoremo ni matanisiga. Na batabata ni sa laki kala sobu na matanisiga e sa veisureti tu ki vei ira na lewe ni korolevu oqo, kei ira era vakasaqara tu na marau mera marautaka na gauna oya.”—Ellen G. White, Patriarchs and Prophets, pp. 157, 158. E muri, na Kalou sa qai vakabulai Loti, na watina kei rau na luvena goneyalewa (Vakatekivu 19:15), vovoleka sara me yacova na veimama ni tini. Koi rau na vugoi Loti e rau sega ni taura sara vakabibi nai vakasala nei Loti, rau mani tikoga ena loma ni koro (Vakatekivu 19:14).

Sa mani vakarusai na koro totoka oya. Na vosa vaka-Iperiu hafakh, “vakarusai,” e basika vakalevu ena wase oqo (Vakatekivu 19:21, 25, 29) ka vakamacalataka na vakarusai nei Sotoma (Vakatekivu 29:23, Emosi 4:11). Na vakanananu oya na kena sa veisau na vanua. Me vaka ga na kena veisautaka na ualuvu nai bulibuli taumada (Vakatekivu 6:7), na vakarusai ni vanua ko Sotoma sai koya na veisautaki ni Were ko Iteni (Vakatekivu 13:10). Ena kena vakarusai ko Sotoma, e sa soli tiko ki veikeda nai yaloyalo ni veivakarusai enai vakataotioti ni gauna (raica na Juta 7).