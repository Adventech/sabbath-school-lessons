---
title:  Na Vakabauta Nei Eparaama
date:  08/05/2022
---

`Wilika na Vakatekivu 15:1–21 kei na Roma 4:3, 4, 9, 22. E vakatakila vakacava ko Eparaama nai balebale ni bula ena vakabauta? Na cava nai balebale ni soro o koya a tukuna na Kalou vei Eparaama me cakava?_______________________________________________________`

Nai matai ni ka e cakava na Kalou ena vuku ni nona kauwaitaka na luvena ko Eparaama (Vakatekivu 15:1–3) oya ni na vakatubura e dua na luvena (Vakatekivu 15:4). Na vosa vata ga a vakayagataka ko Nacani na parofita me baleta tiko na kawa vakatui ena gauna mai muri (2 Samuela 7:12). Sa marau ko Eparaama ka “vakabauta na Kalou” (Vakatekivu 15:6), baleta na nona sa vakila tiko ni vakavotukanataki ni vosa ni yalayala ni Kalou ena vakatautaki sega ena nona yalododonu ia ena Nona yalododonu ga na Kalou (Vakatekivu 15:6; vakatauvatana vata kei na Roma 4:5, 6).

Na vakanananu oqo e rui bibi, vakauasivi ena yavu ni bula oya. Me vaka ena lotu vaka-Ijipita ena gauna makawa, na veilewai e veidutuitaki vata ena yavu ni kena wilika na cakacaka ni valavala dodonu ni dua na tamata mai na yalododonu nei koya na kalou ka yacana ko Mata, o koya ka matataka tiko na yalododonu vakalou. Vakalekaleka, ko iko mo rawata na veivakabulai.” Sa qai vakarautaka na Kalou e dua na soqoni ni vakacaboisoro me cakava ko Eparaama. Vakabibi nai soro ka dusia tiko na mate nei Karisito ena vuku ni nodai valavala ca. E vakabulai na tamata ena loloma, nai solisoli ni yalododonu ni Kalou, o koya e vakatakarakarataka tiko na veisoro oqo. Ia na soqoni oqo e tukuna vakatabakidua tiko e dua nai tukutuku vei Eparaama. Na nodra kania na manumanu vuka nai soro (Vakatekivu 15:9–11) sa kenai balebale ni ko ira na kawa nei Eparama era na tiko vakabobula me va na drau na yabaki (Vakatekivu 15:13), se me va na tabatamata (Vakatekivu 15:16). Ena ikava ni tabatamata, ko ira na kawa nei Eparama era na lesu tale mai ki ke” (Vakatekivu 15:16).

Nai otioti ni wasewase ni soqoni ni vakacaboisoro e rui veitarai: “e dua na cina sa caudre tiko sa lako e na maliwa ni tiki ni manumanu ko ya” (Vakatekivu 15:17). Na soqoni lagilagi oqo e vakatakila na Nona yalodina na Kalou ena kena vakavotukanataki na vosa ni yalayala ni Nona na solia na vanua ki vei ira na kawa nei Eparama (Vakatekivu 15:18).

Nai yalayala ni Vanua Yalataki oqo e tekivu “mai na uciwai ni Ijipita ka yacova na uciwai levu, na uciwai ko Uferetisi” (Vakatekivu 15:18) sa vakananumi keda me baleta nai yalayala ni Were ko Iteni” (vakatauvatana kei na Vakatekivu 2:13, 14). Vuqa sara na ka e raici ena parofisai oqo mai na Lako Yani walega kei na nodra vanua na Isireli. Ena vanua yawa ni parofisai oqo, ena nodra sa taukena na matanitu ko Kenani ko ira na kawa nei Eparaama, e basika kina na vakanananu ni veivakabulai ni Kalou ki vei ira na Nona tamata enai vakataotioti ni gauna, nira sa lesu tale ki na Were ko Iteni.

`Eda na vulica vakacava meda vakanamata vakatabakidua tiko ki vei Karisito kei na Nona yalododonu ni sai koya na nodai nuinui ni bula tawa mudu? Na cava na ka ena yaco kevaka eda sa tekivu wilika na noda cakacaka vinaka?`