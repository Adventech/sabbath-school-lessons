---
title:  Nai Vakatakilakila Ni Veiyalayalati Vei Eparaama
date:  10/05/2022
---

`Wilika na Vakatekivu 17:1–19 kei na Roma 4:11. Na cava nai balebale vakayalo kei na vakaprofisai ni soqoni ni veicilivi?`

Na lailai ni vakabauta nei Eparama, me vaka e sa laurai oti ena italanoa (Vakatekivu 16), e musuka na taladrodro ni lakolako ni bula vakayalo nei Eparama vata kei na Kalou. Ena gauna oya e a vagagalu kina na Kalou. Sai koya oqo nai matai ni gauna, e qai vosa tale kina na Kalou ki vei Eparama. E semati Koya tale ki vei Eparama ka vakauti koya lesu tale mai ki nai tagede me sa cakava kina e dua na veiyalayalati vata kei koya (Vakatekivu 15:18).

Sa qai solia ki vua na Kalou nai vakatakilakila ni veiyalayalati ena gauna oqo. Nai balebale ni veicilivi e sa veitalanoataki sara tiko mai vakabalavu vei ira na vuku, ia ena vuku ni soqoni ni veicili e okati kina na vakadavei ni dra (raica na Lako Yani 4:25), ka na rawa ni kilai enai yaloyalo rabailevu ni vakacaboisoro, ka vakatakila ni a soli ki vua na yalododonu (Roma 4:11).

E rui bibi talega baleta ni veiyalayalati oqo, o koya e vakaibalebaletaki tiko ena veicilivi, e vakamacalataki tiko ena vosa o koya e dusi lesu tale tiko ki nai matai ni parofisai me baleta na Mesaia (vakatauvatana kei na Vakatekivu 17:7 vata kei na Vakatekivu 3:15). Na duavata ni rua na tikina oqo e kaya ni vosa ni yalayala ni Kalou ki vei Eparama e kauwaitaka vakalevu na sucu vakayago ni tamata; e tiko kina na vosa ni yalayala vakayalo ni bula tawa mudu me baleti ira na tamata e delai vuravura. Kei na vosa ni yalayala ni veiyalayalati tawa mudu (Vakatekivu 17:7) e sa baleta tiko na cakacaka ni vakacaboisoro nei Karisito o koya e vakadeitaka na bula tawa mudu ki vei ira era na ciqoma ena vakabauta kei na veika kece e gadrevi ena vakabauta (vakatauvatana na Roma 6:23 kei na Taito 1:2).

Talei ni vosa ni yalayala ni veigauna tawa mudu sa bera mai e tiko ena veisau ni yaca i Eparama kei Serai. Na yaca Eparama kei Serai e sa baleta tiko na kedrau ituvaki ena gauna oqo: Eparama e kenai balebale “tama cecere” (exalted father) kei na balebale ni yaca i Serai na noqu “ranadi” (na ranadi nei Eparama). Na veisautaki ni yacadrau me ko Eparaama kei Sera e sa baleta tiko na gauna mai ki muri: Nai balebale ni yaca iEparaama na “tamadra e vuqa na veimatanitu” kei na balebale ni yaca i Sera na “ranadi” (vei ira kece). Ni vakatauvatani na yacai Aisake (“ena dredre”) e veivakananumi ena nona a dredre ko Eparama (nai matai ni dredre e volai enai Vola Tabu, Vakatekivu 17:17); na dredre ni tawa vakabauta. Ena yasana cava ga, dina ga ni vakabauta na ka sa vosa ni yalayalataka vakamatata ki vua na Kalou, ko Eparaama e se leqa voli tiko ena kena bulataki na vakabauta. .

`Eda na vulica vakacava meda vakabauta tikoga kevaka ena mani yaco na gauna eda na veimulomulotaka tiko kina na lailai ni vakabauta me vakataki Eparama? Na cava na vuna e sa rui ka bibi kina meda kakua ni gu ce, se mani yaco na yalolailai?`