---
title:  Na Vua Ni Kau Vakatabui
date:  04/04/2022
---

`Wilika na Vakatekivu 2:16, 17 kei na Vakatekivu 3:1–6 (raica talega na Joni 8:44). Veidutuitaka na vosa ni Vunau ni Kalou ki vei Atama vata kei na vosa ni gata ki vua na yalewa. Na cava na kedrau duidui na vosa e rua oqo, ka cava nai balebale ni duidui oqo? `

Nanuma tiko na ka erau tautauvata kina na ka e kaya na Kalou ki vei Atama (Vakatekivu 2:16, 17) kei na veivosaki nei Ivi vata kei na gata. E vaka e sa mai vakaisosomitaki koya na Kalou na gata ka kila vakavinaka cake mai vei Koya. E liu na nona taroga wale madaga na taro, me vaka e sa guilecava na yalewa na ka e a kaya na Kalou. Oti sa qai taroga na Nona inaki na Kalou ka mani vakacalai Koya.

E valuta saraga ko Setani e rua na ulutaga, mate kei na kila na ka vinaka kei na ka ca. Ni kaya na Kalou ni rau na mate vakaidina (Vakatekivu 2:17), ko Setani e kaya na kena veibasai, ni rau na sega ni mate, ena bula tikoga (Vakatekivu 3:4). Ni vakatabui Atama na Kalou me kakua ni kania na vua ni kau (Vakatekivu 2:17), ko Setani e vakayaloaqaqataki rau me rau kania na vua ni kau baleta ena gauna e rau na kania kina e rau na tautauvata kei na Kalou (Vakatekivu 3:5).

Na tawa mate rawa kei na tautauvata kei na Kalou, e rawai Ivi me kania na vua ni kau. E rui vakalomaleqa baleta ena gauna ga e sa digitaka kina na yalewa me sa talaidredre ki Vua na Kalou ka kania na vua ni kau vakatabui, e sa vakaivalavalataki koya me vaka ga sa sega ni qai tiko na Kalou ka sa tu duadua voli ga. Na tikina vakaivolatabu oqo e vosa tiko me baleta na veisau ni bula ni tamata. Ko Ivi e vakayagataka na vosa ni Kalou: na nona dikeva na kau vakatabui ko Ivi, “ni sa…vinaka” (Vakatekivu 3:6), e veivakananumi ena Nona vakaraica lesu na Kalou na Nona veibuli, “sa raica . . . ni sa vinaka” (Vakatekivu 1:4.).

Na rua na veitemaki oqo, na tawa mate rawa kei na tautauvata na Kalou, e sa yavutu ni vakanananu ena nodra so-kalou mai Ijipita kei ira na kai Kiriki ena gauna makawa. Na gagadre ni tawa mate rawa, o koya era vakabauta tiko e tiki ni bula va-kalou, sa yaco kina ko ira na tamata oqo mera vakasaqara talega nai tutu va-kalou, me rawati kina (era nuitaka) na tawa mate rawa. Na mataqali vakanananu vakaoqo e lako curuma na nodra ivalavala na Jiu-Lotu Vakarisito ka sa laki vakasucuma na kena sa vakabauti ni mate na tamata e bula tikoga na yalona, ka sa basika tu ena gauna oqo mai vei ira e lewe vuqa na veimatalotu.

`Vakasamataka na veivakabauta kece era tu ena gauna oqo era vakatavuvulitaka tiko ni tiko e dua na ka e yaga ka tawa mudu veikeda kece. E vakacava sara mada na noda kilaka me baleta na bula ni tamata kei na kenai tuvaki ni sa mate me na rawa ni maroroi keda mai na veivakacalai rerevaki oqo?`