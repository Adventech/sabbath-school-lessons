---
title:  Na Bale
date:  02/04/2022
---

### Wilika ena Macawa Oqo
Vakatekivu 3; 2 Koronica 11:3; Vakatakila 12:7–9; Joni 8:44; Roma 16:20; Iperiu 2:14; 1 Timoci 2:14, 15.

> <p>Wiligusu</p>
> “ia ka’u na vakaveimecakitaki kemudrau kei na yalewa, kei na nomu kawa kei na nona kawa; ena butuqaqia na ulumu ko koya, ia ko na qaqia na bukubuku-ni-yavana” (Vakatekivu 3:15).

Ena veika kece e a solia na Kalou ki vei rau na vuda, e solia vata talega kei nai vakasala: “E tara mo kana mai na kau kecega sa tu e na were: 17 ia mai na kau sa kilai kina na ka vinaka kei na ka ca, mo kakua ga ni kana kina: ni ko na mate vakaidina e na siga ko sa na kina” (Vakatekivu 2:16, 17). Na vakasala oqo me baleta na kana mai na kau sa kilai kina na vinaka kei na ca e vakaraitaka ki veikeda ni dina ga ni gadrevi me rau kila na ka vinaka, ia me rau kakua ni kila na ca. Sa na rawa meda kila se cava na vuna, se vakacava?

Nai vakasala ni mate o koya e salavata mai kei nai vakasala me baleta na talaidredre (Vakatekivu 2:17) ena vakavotukana: rau na mate (Vakatekivu 3:19). Sega walega ni rau vakatabui me rau kana mai na kau, e rau vakasevi tani talega mai na Were ko Iteni (Vakatekivu 3:24), ka sa yaco kina me rau sega ni yacova yani na ka e dodonu me a soli ki vei rau oya na bula tawa mudu baleta ni rau sa valavala ca (Vakatekivu 3:22).

Ia ena loma ni leqa oya e basika nai nuinui o koya e kune tiko ena Vakatekivu 3:15, e vakatokai na protoevangelium, se “nai matai ni vosa ni yalayala ni kosipeli.”  Io, na tikina oqo e kaya nai matai ni vosa ni yalayala ni kosipeli e kune enai Vola Tabu, ka imatai ni gauna me tukuni ki na tamata dina ga sa yaco na bale, na Kalou sa vakarautaka tiko e dua nai drodro ki veikeda kece.

_Vulica na lesoni ni macawa oqo me vakarautaki iko ena Siga Tabu, Epereli 9. _