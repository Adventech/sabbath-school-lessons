---
title:  Kuri Ni Vakasama
date:  08/04/2022
---

Nanuma nai sema e tiko ena kedrau maliwa na kau ni bula kei na kau e kilai kina na vinaka kei na ca.” Na duavata oqo e sa veivakananumi oti tiko mai ena vuku ni nodrau kunei ni rau tiko ruarua ena loma ni Were” (Vakatekivu 2:9). Ia e tiko e levu sara na ka me baleti rau na kau ruarua oqo mai na vanua ga erau kune kina. Ena vuku ni nona sa taura na tamata na kau e kilai kina na vinaka kei na ca, ka sa talaidredre kina ki Vua na Kalou, e rau sa vakayalia kina na nodrau icurucuru ki na kau ni bula, e rau sa sega ni qai bula ka tawa mudu tiko, ena ituvaki sara madaga oqo. Nai sema oqo e yavutaki kina e dua na yavu titobu. Na digidigi ni bula ni tamata kei na digidigi vakayalo, e tiko na kena revurevu ena dua na bula e sucu mai, me vaka na nona a vakarota na luvena ko Solomoni: “Na luvequ, mo kakua ni guilecava na noqu vunau; Ia me muria tiko na noqu i vakaro na lomamu: Ni na vakaikuritaki kina vei iko na siga e vuqa, Kei na bula dede, kei na sautu” (Vakaibalebale 3:1, 2). Nai sema oqo ena basika tale ena Jeruisalemi vakalomalagi, na vanua ena tiko duaduaga kina na kau ni bula ena loma donu ni salatu” (Vakatakila 22:2).

“Ena gauna e buli Ivi kina na Kalou e a nakita na Kalou me kakua ni lolovira se cecere ki vua na tagine, ia rau tautauvata. Koi rau na veitokani vakatabui oqo me kakua sara ni tiko vei rau na duidui ni ka erau dui taleitaka, ia e dui tu vei rau na duidui ni vakanananu kei na ka erau dui cakava. Ia ni sa valavala ca oti ko Ivi, me vaka ni o koya e imatai ni talaidredre, sa tukuna ki vua na Kalou ni na vakatulewataki koya ko Atama. O koya me na vakarorogo ki vua na watina ni sai koya tiko oqo e tiki ni veivatonaki. Ena vuqa na ka e yaco sa laki yaco na veivatonaki me rui rerevaki ka vakaicolacola ki na nona bula ni yalewa. Na vakatulewa e a solia na Kalou ki na tagane e sa laki vakasabusabutaka tale ena vuqa na gauna. O Koya na vu ni vuku e bucina na sala ni veivakabulai, e yaco kina na tamata me lomani enai karua ni gauna ena kena soli vei ira e dua tale na vakatulewa.”—Ellen G. White, Testimonies for the Church, vol. 3, p. 484.

**Taro ni Veiwasei**

`A sotavi Atama na Kalou mai Iteni ka tarogi koya ena taro me rawa kina ni sega walega me kilai kina na nona cala ia me liutaki koya talega ki na veivutuni. Nai yaloyalo oqo e basika tale vei Keni (Vakatekivu 4:9, 10), na waluvu (Vakatekivu 6:5–8), vale mai Pepeli (Vakatekivu 11:5), Sotoma kei Komora (Vakatekivu 18:21). E vakatakilai vakacava na vakanananu ni veilewai vakatovolei ena ka e a yaco oqo?`

`Na cava na vuna e nanuma kina ko Ivi ni kana mai na kau e kilai kina na vinaka kei na ca ena kauta mai ki vua na vuku? Eda na levea rawa vakacava ena kedai tuvaki, cakava na cala vata ga, oya, talaidredre ena matanavotu ena Vosa ni Kalou ena kena vakanuinuitaki e so na veika vinaka cake mai na ka e solia na Kalou ki veikeda?`