---
title:  Nai Cavacava Nei Setani
date:  06/04/2022
---

“Ia ka’u na vakaveimecakitaki kemudrau kei na yalewa, kei na nomu kawa kei na nona kawa; ena butuqaqia na ulumu ko koya, ia ko na qaqia na bukubuku-ni-yavana” (Vakatekivu 3:15).

`Na cava e kaya na Kalou ki na gata, kei nai nuinui cava e tiko ena veitikina oqo?`

Tekivutaka na Kalou na Nona vakatulewa ki vua na gata baleta o koya a tekivutaka na leqa kece. Na gata talega e dua na ka bula walega e a qai vatonaki enai talanoa oqo. Eda sa yacova mai oqo e dua na veisau ena vuku ni Veibuli. Me vaka ni veiliutaki kina na bula na Veibuli, ena kena marautaki na vinaka, kei na veivakalougatataki, na veilewai e veivakauti kina na mate, ca, kei na veivatonaki—ka vakatalega ki na inuinui kei na vosa ni yalayala ni bula tawa mudu. Ni biu vata kei nai yaloyalo vakamadua ni gata sa butuqaqi me kana soso (Vakatekivu 3:14) e basika mai kina nai nuinui ni bula tawa mudu ki na kawa tamata, o koya e basika mai ena itukutuku vakaparofisai. Ni se bera madaga na vatonaki nei Atama kei Ivi, na Kalou e sa solia oti tu ki vei rau nai nuinui ni bula tawa mudu (Vakatekivu 3:15). Io, erau sa valavala ca, io, e rau sa sotava na rarawa ena vuku ni nodrau ivalavala ca. io, e rau na mate talega baleta na ivalavala ca. Ia e dina ga ni sa yaco na veika kece oqo, ia e se tiko nai nuinui uasivi duadua, nai nuinui ni bula tawa mudu.

`Vakatauvatana na Vakatekivu 3:15 kei na Roma 16:20, Iperiu 2:14, kei na V/kila 12:17. Sala cava e rau vakatakila ruarua kina na gaunisala ni bula tawa mudu kei na veivaluvaluti levu ena tikina oqo?`

Ko siqema rawa na tautauvata e tiko ena Vakatekivu 3:15 kei na Vakatakila 12:17: na gatalevu (gata), e cudruva; na luvena kei na yalewa mai Iteni kei na yalewa ena Vakatakila 12:17. Na veivaluvaluti levu (the great controversy) o koya a yaco mai Iteni, ena toso tikoga me yacova ni sa cava na gauna. Ia, na vosa ni yalayala ni nona na vakadrukai ko Setani e sa soli oti tu mai Iteni, ni na butuqaqi kina na uluna, ka dua na ulutaga e vakatakilai tu vakamatata ena Vakatakila, oya na nona sa na vakarusai vakadua (Vakatakila 20:10). Oya, me tekivu mai nai vakatekivu e sa soli tu ki na tamata nai nuinui ni tiko e dua nai drodro, oya nai nuinui ena rawa nida vakaivotavota kina ena gauna saraga oqo.

`Na cava na vuna e sa rui veivakacegui kina na noda raica oya, mai Iteni vakataki koya, na vanua e tekivu kina na cala kei nai valavala ca e vuravura, sa tekivu me vakatakila kina na Kalou na gaunisala ni bula tawa mudu?`