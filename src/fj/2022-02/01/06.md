---
title:  Nai Tavi Ni Tamata
date:  31/03/2022
---

Ni bulia oti na imatai ni tamata na Kalou, e sa solia sara ki vua na Kalou e tolu nai solisoli: na were ko Iteni (Vakatakila 2:8), kakana (Gen. 2:16), kei na yalewa (Vakatekivu 2:22).

`Wilika na Vakatekivu 2:15–17. Na cava nai tavi ni tamata me baleta na veika buli ka vaka-kina ki Vua na Kalou? E rau veiwekani rawa vakacava na rua nai tavi oqo?`

Nai matai ni tavi ni tamata e sa baleta na veika bula e a biuti rau kina na Kalou: “me wereca ka vakatawa” (Vakatekivu 2:15). Na vosa ‘avad, “wereca,” e sa baleta tiko na cakacaka. E se sega ni rauta me ciqomi ga nai solisoli. Ena dodonu meda cakacakataka mena rawa ni qai vuavuai vinaka—na lesoni a qai tokaruataka ko Jisu ena vosa vakatautauvata ni taledi (Maciu 25:14–30). Na vosa ‘shamar,’ “vakatawa,” e sa baleta nai tavi ni kena maroroi na veika sa soli ki veikeda.

Nai karua ni tavi me baleta na kena kakana. Ena dodonu meda nanuma ni Kalou e solia ki na tamata (Vakatekivu 1:29). E kaya talega na Kalou ki vei Atama “sa tara mo kana” (Vakatekivu 2:16). E sega ni bulia na vunikau na tamata, se na kakana e tiko kina. Era isolisoli, ai solisoli ni loloma savu. Ia e tiko talega kina e dua nai vakaro: oya mera ciqoma ka marautaka nai solisoli levu ni Kalou “ni kau kecega. Me tiki ni loloma savu oqo, e solia tale na Kalou e dua na vakatatabu. Me rau kakua ni kana mai na dua ga na vunikau. Marautaka ga ka sega na vakatatabu ena veivakauti kina na mate. Na yavu oqo e a donu ena were ko Iteni, na yavu vata ga oya e se bula tiko edaidai.

Nai katolu ni tavi ni tagane me baleta na yalewa, sai koya nai katolu ni solisoli ni Kalou: “O koya oqo sa na biuta kina na tamana kei tinana na tagane, ka kabita na watina:” (Vakatekivu 2:24). Nai tukutuku veivakurabuitaki vakaoqo e sa ivakaraitaki kaukauwa me vakatakila na itavi ni tamata ki na vosa ni bubului ni vakawati kei nai naki me baleta na le duabau ga, ka kenai balebale sa dua ga na tamata (vakatauvatana vata kei na Maciu 19:7–9). Na vuna e dodonu me biuti rau kina na nonai tubutubu ko tagane (ka sega ni yalewa) de rairai e sa baleta tiko na nodra dauvakayagataki vakalevu na tagane vakaivolatabu; ena vuku ni ka oya, de rairai, nai vakaro e sa baleti ira tale tikoga na yalewa. Se yasana cava ga, nai vau ni vakawati, dina ga ni solisoli mai Vua na Kalou, e okati kina na itavi ni tamata ena gauna sa ciqomi kina nai solisoli, na tavi erau vakacolati ruarua tiko kina na tagane kei na yalewa ka me rau vakavotukanataka ena yalodina.

`Vakasamataka mada na veika kece e solia ki vei iko na Kalou. Na cava na nomui tavi me baleta na veika e sa soli ki vei iko?`