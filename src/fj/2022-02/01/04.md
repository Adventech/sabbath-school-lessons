---
title:  Na Siga Ni Vakacecegu
date:  29/03/2022
---

`Wilika na Vakatekivu 2:2, 3 kei na L/Yani 20:8–11. Na cava na vuna e veitokani kina nai kavitu ni siga na Siga ni Vakacecegu kei na Veibuli? Ena laki yaco vakacava nai sema oqo me na vakaqaqacotaka na gaunisala ni noda vakatabuya na Siga ni Vakacecegu?`

Ena vuku ni Nona sa vakacavara na Kalou na cakacaka ni Veibuli ena kena gauna e sa  tekivutaka ka vakatabuya na Siga ni Vakacecegu. Na ikavitu ni siga na Siga ni Vakacecegu, e sai vakaraitaki ni noda sa vakabauta na Kalou ni sa vakaotia na Nona cakacaka, ka sa raica ni “sa ka vinaka sara.” Na maroroi ni Siga ni Vakacecegu sai koya na noda sa duavata kei na Kalou ena kena marautaki na lagilagi ni Nona veibuli.

Sa rawa nida vakacegu mai na noda cakacaka me vaka ga na Nona a vakacegu na Kalou mai na Nona cakacaka. Nai balebale ni noda maroroya na Siga ni Vakacecegu sai koya na noda sa vakavinavinakataka tiko ki Vua na Kalou na vinaka sara ni Nona veibuli, okati kina na yagoda. Ni veisaqasaqa kei na so na vakabauta makawa (kei na gauna oqo), e sega ni dua na ka ena Vosa ni Kalou, Veiyalayalati Makawa se Veiyalayalati Vou e vakalolovirataka na yago ni ca. Oya na rai vaka-pekani, e sega ni vakaivolatabu. Ia, ko ira era maroroya na Siga ni Vakacecegu era taleitaka na veibuli ni Kalou—e okati kina na yagodra—ka sai koya oya na vuna era marautaka kina na Veibuli kei na vuna era maroroya tiko kina.

Na Siga ni Vakacecegu, o koya sa vakatakila na kena sa mai tini nai matai ni  volaitukutuku ni kawa tamata, e sa ivakatakilakila talega ni nuinui vei ira na kawa tamata era sotava tiko na rarawa kei na vutugu ni vuravura. E rui talei ni vosa “sa vakaotia na Kalou na nona cakacaka sa kitaka ko koya” e laki basika tale ena gauna sa tara oti kina na vale tabu (Lako Yani 40:33), ka vakatalega kina ena gauna sa tara oti kina na vale tabu nei Solomoni  (1 Tui 7:40, 51)—na vanua ruarua oqo e vakatavuvulitaki tiko kina na kosipeli ni veivakabulai.

Ni oti na bale, na Siga ni Vakacecegu, ni sa cava e dua na macawa, e dusia tiko na cakacaka e veivakurabuitaki ni veivakabulai, o koya ena qai yaco walega ena vuku ni veivakurabuitaki ni veibuli vou (Aisea 65:17, Vakatakila 21:1). Na Siga ni Vakacecegu sai vakatakilakila ena veimua ni macawa ni sa na mai cava talega na rarawa kei na veivakatovolei ena vuravura oqo.

Sai koya oya na vuna e digitaka kina ko Jisu na Siga ni Vakacecegu ni siga vinaka duadua ni veivakabulai vei ira na tauvimate (Luke 13:13–16). Ka duidui mai nai valavala era vesuki tu kina nai liuliu, ena veivakabulai ena Siga Tabu sa dusia tiko ki veikeda ko Jisu na gauna e sa na oti kina na mosi kecega, na rarawa kecega, na mate kecega, ni sai koya oya na icavacava cecere duadua ni veivakabulai. Ena vuku ni ka oya, na vei Siga Tabu kece e dusia tiko ki veikeda na inuinui ni veivakabulai.

`Gaunisala cava eda vakila tiko kina na vakacegu kei na veivakabulai e noda ena vukui Jisu ena noda vakacecegu ena Siga ni Vakacecegu, ka na qai vakavotukanataki vakaoti ena kena buli vou na lomalagi vou kei na vuravura vou?`