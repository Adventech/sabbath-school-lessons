---
title:  Na Veibuli
date:  28/03/2022
---

`Wilika na Vakatekivu 1: 4, 10, 12, 18, 21, 25, 31, kei na Vakatekivu 2:1–3. Na cava nai balebale ni vosa oqo “sa vinaka sara” enai tukutuku ni Veibuli? Na cava na kenai vakavuvuli vuni e tiko enai cavacava ni Veibuli (Vakatekivu 2:1–3)?  `

Ena veitagede kece ni tukutuku ni Veibuli, e dikeva kina na Kalou na Nona cakacaka ni sa vinaka.” Na kenai balebale ni cakacaka ni Veibuli, e maucokona vakaoti ka raica na Kalou ni sa vinaka. E sa cila na rarama (Vakatekivu 1:4). Na veika bula era sa vuataka mai na vuata (Gen. 1:12) kei na vuqa tale na ka.

Ia na vosa oqo e sa baleta tiko e dua na ka e uasivi cake mai na taucoko ni ka e caka. Na vosa vaka-Iperiu na tov e vakayagataki tale tikoga enai Vola Tabu me vakabibitaka e dua na vakavinavinaka lagilagi me baleta e dua na ka totoka (Vakatekivu 24:16). E vakayagataki talega me duidui mai na ca (Vakatekivu 2:9), o koya e veitokani kei na mate (V/tekivu 2:17).

Nai balebale ni vosa “sa vinaka sara” e baleta tiko na kena sa cakacaka vakavinaka na veika buli kece, sa totoka ka vinaka vakaoti, ka sega na ka ca e tiko kina. Na vuravura taumada ni se bera ni vaka na noda vuravura ena gauna oqo, ena kena sa tauvi koya tu na ivalavala ca kei na mate, e sa na kauti keda ki na dua na vakanananu me na vakadeitaki keda tiko oya na itukutuku ni karua ni Veibuli (raica Vakatekivu 2:5).

Nai vakamacala ni Veibuli e veibasai kei nai tukutuku me baleta na evolution, o koya e vakabibitaka tiko ko vuravura ni da a basika ena dua na ka e a yaco vakacalaka, mai na dua na ka somidi me yacova ni sa dua na ka levu.

Ko ira era vola nai Vola Tabu era vakadeitaka ni a nakita na Kalou na kena a buli na vuravura (Vakatekivu 1:1). E sega ni dua na ka e qai yaco ga vakasauri. Na vuravura e sega ni qai basika ga mai vakataki koya ia e vua ni loma ni Kalou kei na Nona vosa (V/tekivu1:3). Na vosa ‘bara’, “bulia,” e vakadewataki ena Vakatekivu 1 me vaka enai vakatekivu sa bulia na lomalagi kei na vuravura na Kalou, e yaco walega ni vakatulewa kina na Kalou: Sa vosa na Kalou, sa vakavotukana na ka.

Nai tukutuku ni Veibuli e kaya ki veikeda ni veika kece e sa caka oti (Vakatekivu 1:31), sa raica na Kalou ka ra sa kunei ni ra “vinaka sara” (Gen. 1:31). Na Vakatekivu 1:1 e kaya na buli ni lomalagi kei vuravura; kei na Vakatekivu 2:1 e sa vakaraitaka ni sa oti na cakacaka ni veibuli. Ka sa caka oti kece, okati kina na Siga ni Vakacecegu enai kavitu ni siga.

`Na cava na vuna e tawayaga kina vakadua na vakanananu ni bilioni na yabaki ni evolution enai talanoa ni Veibuli ena Vakatekivu? Na cava na vuna e rau sega ni veiriti kina na rai ruarua oqo ena ena veisala kecega?`