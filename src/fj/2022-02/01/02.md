---
title:  Na Kalou Dauveibuli
date:  27/03/2022
---

`Wilika na Same 100:1–3. Na cava e cakava na tamata ki Vua na Kalou na Dauveibuli, kei na cava na vuna? `

Ena Vakatekivu 1, nai matai ni tukutuku me baleta na Veibuli sai koya na “Kalou”.” Eda sa rogoca oti ena kenai vakadewa: “Enai Vakatekivu na Kalou” (Vakatekivu 1:1). Enai matai ni yatuvosa (Vakatekivu 1:1), na vosa “Kalou” e biu koto ena loma ni tikina oya ka qai vakabibitaki ena kaukauwa ni kena icavucavuti ena nai valavala ni so-kalou ena sere vei ira na Iperiu me vakabibitaka na cecere ni Kalou. Nai talanoa ni veibuli e tekivutaki ena kena vakabibitaki tiko o Koya na Kalou na Dauveibuli.

E tekivu nai vola ni Vakatekivu, ena rua na ka duidui a cakava na Kalou. Nai matai enai tukutuku ni Veibuli (Vakatekivu 1:1–2:4) e vakatakila na cecere ni Kalou mai vua na tamata, na Kalou vakaitamera, ko Eloimi, na yaca e tukuna tu na cecere kei na kaukauwa ni Kalou. Na vosa Eloimi e vakabibitaka na vakanananu ni dokai kei na cecere.

Kenai karua, nai tukutuku ni Veibuli (Vakatekivu 2:4–25) e vakatakila na Nona voleka na Kalou YHWH, o koya na yaca era nanuma tu na lewe vuqa ni vakatakila na veivolekati kei na veiwekani. Nai tukutuku taucoko me baleta na Veibuli sai tukutuku ni veisureti meda vakarokorokotaki Koya: matai, me nanumi na tawa vakaiyalayala ni cecere kei na kaukauwa ni Kalou, kei na noda vakila na noda na gadrevi Koya tikoga ena veigauna baleta ni o Koya ga a buli keda”ka segai koi keda” (Same 100:3). Sai koya oqo na vuna e vuqa kina na same e rau salavata tiko kina na so-kalou vata kei na Veibuli (Same 95:1–6; Same 139:13, 14 [Vakatauvatana kei na Vakatakila 14:7]).

E rua na rai oqo me baleta na Kalou ni o Koya e cecere ka kaukauwa, ka rui voleka talega, dauloloma ka veiwekani vata kei keda, e tiko kina e dua na tikina bibi me baleta na gaunisala meda toro yani kina ki Vua na Kalou ena so-kalou. Rere kei na vakarokoroko me salavata kei na reki kei na veivakadeitaki ni Nona voleka na Kalou, veivosoti, kei na loloma (raica na Same 2:11). Na ituvatuva ni itukutuku e rua me baleta na Kalou e vakaibalebale, na vakilai ni Nona voleka na Kalou kei na vakilai ni Nona yawa na Kalou.  Vakavo walega nida sa vakila ni cecere na Kalou sa na qai rawa kina ki veikeda meda marautaka na Nona loloma savu, ena sautanini, na totoka kei na ka talei ni Nona sa vakaitikotiko ena noda bula.

`Vakasamataka mada na vakaitamera ni kaukauwa ni Kalou, o koya e tabea cake tu na veivuravura tale eso, ka rawa ni voleka sara ki veikeda yadudua. Na cava e rui veivakurabuitaki kina na dina oqo?`