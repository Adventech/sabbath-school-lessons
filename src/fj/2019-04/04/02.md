---
title:  Tekivu na Veicoqacoqa
date:   20/10/2019
---

`Na cava na vuni nodra sega ni via ciqoma na Jiu na veivuke ni meca me vaka e tukuni ena Esera4:1–5?`

Na kena i rogorogo walega ni nodra via veivuke e vaka tu me ka dina. Ia era kila tiko na Jiu ni sa i ira sara ga oqo era dau vakalatilati tiko ki na toso ni cakacaka ka ra nona i to na Meca. Oqo sara ga na vuna levu era sega ni ciqoma kina na Jiu na via mai veivuke oqori.

Na cava vuni nodra vakatokai me “meca”? E tukuni ena 2 Tui 17:24–41 ni o ira qo era kau vakavesu mai na veimatanitu tale e so ki Samaria ni oti na nodra vakau tani o ira na Jiu ki na vualiku kei Isireli mai nodra vanua (Nanuma tiko ni a sa mai kavida rua tu o Isireli: dua o Jiuta ka dua o Isireli ni Vualiku). E a qai vakauti ira mai na bete o tui Asiria me mai tuberi ira na mai tawa vanua e na i valavala ni qaravi nei Jiova, na Kalou ni Isireli, ia era qai mai wakia vata na qaravi Jiova o ira qo kei na qaravi ni nodra kalou na kai Kenani. Era ririkotaka tale ga na Jiu de ra mai vakacuruma o ira qo ki nodra valenisoro na qaravi kalou lasu. Era mani vakadeitaka kina me sa kua sara ga nira mai veivuke.

Era nanuma tale ga ni sa i koya na nodra mai veiwekani o ira na tubudra kei ira era vaka oqo e vuni kena rusa koto na valenisoro kei na nodra kau vakabobula. E vinaka cake vei ira mera vakavouya tikoga na valenisoro ka mera sa vakayawaki ira na kawa vulagi oqo.

`Na cava tale na vuni nodra cata na veivuke mai taudaku o ira na Jiu ka cava na vuna e dodonu kina? (Wilika na Esera 4:4, 5.)`

`Vakananuma mada na vuni kena rui rawarawa mera qaqarauni e na kena ciqomi na mataqali veivuke va’ qo. Na cava e tukuni ena 2 Koronica 6:14 me vakayavutaki kina na vakatulewa qo?`