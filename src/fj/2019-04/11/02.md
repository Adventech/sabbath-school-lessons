---
title:  Veiliutaki Dukadukali ena Vale ni Soro
date:   08/12/2019
---

E tekivutaki na Neimaia 13 ena nodra leqataki ko ira na vulagi/ dauqaravi matakau ka ra tiko ena kedra maliwa na kai Amoni kei ira na Moapi (Neimaia. 13:1–3). E sega ni tukuna na veitikina oqo me ra vakasevitani ko ira na kaitani era muria tiko na Kalou, ia mera vakasevitani ko ira era sega ni vakabauta vata – sega ni veivutuni, ia era qaravi Kalou matakau. (raica talega na Vakarua 23:3–6.)

`Wilika na Neimaia 13:1–9. Ko cei ko Ilaiasipi kei Topaia? Na cava na vuna e sega ni vakadonui kina na ka rau cakava? Raica na Neimaia. 2:10, 19; 3:1; 12:10, 22; 13:28.`

E rau kilai vakavinaka ko Ilaiasipi kei Topaia enai vola nei Neimaia. Ko Ilaiasipi e bete levu ni matanitu ka liutaka tale tikoga na veiqaravi ena vale ni soro. E tukuni ni ko Topaia e kai Amoni ka meca nei Neimaia ka ni o koya a cata vakaukauwa na nona cakacaka mai Jeruisalemi. Na nodrau mai duavata ko Iliasipi kei Topaia e nanumi ni a tauyavutaki ena vuku ni vakawati.

E dina ga ni sega ni maroroi nai vola itukutuku ni vakawati, ia eda kila ni ko Topaia e tiko talega na yacana vaka-Jiu (kenai balebale sa “Vinaka na Turaga”), ka rawa ni lako mai ena dua na matavuvale vaka-jiu. Na matavuvale nei watina era kawa mai vei Ara, dina ga ni sega ni kilai, ia e vakabauti ni ra veiwekani kei na matavuvale nei Ilaiasipi. Kuria ko Sainipalati na kai Oroneimi, dua tale ka dauveisaqasaqa tiko kei Neimaia, edua tiko na luvena goneyalewa e vakawati vata kei na dua na makubui Iliasipi. Ena vuku ni ka oya na bukivere me baleta na veiliutaki nei Neimaia sa na tiko sara ena dua nai vakatagedegede e cake ka ni ra veiwekani tu ga ko ira era veiliutaki tiko ena matanitu.

Ena gauna e yali tu kina na kovana, sa qai solia vei Topaia ko Ilaiasipi na bete levu e dua na rumu ena vale ni soro. Na rumu ka daumaroroi kina na ikatini, solisoli kei na veika ni loloma tale eso, me sa vakaitikotiko vakadua kina. Sai koya sara tikoga oqo na gaunisala ni nona sa vakarautaki tiko me sa dua nai liuliu ni matanitu. E muri era sa qai rawata ko ira na meca nei Neimaia na ka era sasagataka tu mai: oya mera vakacegui Neimaia ka me ra veiliutaki. Ia ko Neimaia e sega ni dabe wale tiko ka sega ni na cakava kina e dua na ka.

`Ko ira na tamata ni Kalou ena veitabagauna – oya ko ira na Jiu mai Isireli se ko ira na Lotu Vakarisito era muri ira ena gauna ni Veiyalayalati vou se mai ki muri – era vakatara mera rawai tani vakarawarawa? Ena rawa vakacava meda na kakua ni cakava na nodra cala?`