---
title:  Ko ira na Livai ena Veiwere
date:   09/12/2019
---

`Wilika na Neimaia 13:10–14. Na cava nai wali e vakasaqara ko Neimaia eke?`

Ko ira na daulagasere, vakatawa ni matamata kei ira tale eso na dauveiqaravi ena vale ni soro era sa lesu tale ka laki cakacaka ena veiwere, me rawa ni ra sotava kina na leqa ni nodra duiveimatavuvale, baleta sa sega ni tokoni na cakacaka ni Kalou. Nai vakarau ni soli katini kei nai solisoli sa vakaleqai. Ia na ka sa qai cakava ko Neimaia oya me tekivu vou tale. Na kena viritaki ki tuba na ka kece era tu ena rumu sai vakaraitaki ni nuiqawaqawa.

“E sega walega ni vale ni soro e vakaboicataki, ia na isolisoli sara talega sa vakayagataki vakatawadodonu. Sai koya oqo na ka sa laki vakagogotaka na nodra yalodina na tamata. Sa yali nai gu kei na nodra yalodina, ka ra sa sega ni via solia kina na nodrai katini.

Sa dravudravua na Nona vale ni yau na Kalou ni sa leqa na ka e soli tiko yani ; ka vuqa vei ira na daulagasere kei na tamata cakacaka ena vale ni soro era sa biuta na cakacaka ni Kalou mera laki cakacaka tale ena veivanua tale eso ena vuku ni sa sega na veitokoni.” —Ellen G. White, Prophets and Kings, p. 670.

Rui ka talei ni da raica na nodra lako vata kece tale mai ko ira na Jiuta mera mai tara cake tale na vanua sa vakacacani. Ko ira na tamata era sa mai tiko taucoko tale yani ena yasai Neimaia ka ra sa mai vorati Topaia kei Ilaiasipi tale baleta ni ra sa qai kila ni ko Neimaia e cakava tiko na veika kece sara e rawata me ra vinaka kina na tamata. Kenai kuri, ko Neimaia e digitaki ira na tamata e kila ni ra yalo dina ka nuitaki me ra veiqaravi ena vale ni soro. E solia vei ira nai tavi mera daukumuna nai katini kei nai solisoli, e raica mera maroroi vakavinaka nai yau, ka wasea na veika e gadrevi ki na veikumukumu e dodonu me lako kina. Sa kenai balebale ni ko Neimaia e lako mai ka cavuivuvutaka nai vakarau ni veiliutaki lawaki ca ena dua ga na gauna.

E dina ga ni sa digitaki ira na tamata yalodina ko Neimaia me ra veiqaravi ena vale ni soro, ia na bete levu daulawaki ko Ilaiasipi e sega ni vakayalia na nonai tutu baleta ni soli sobu tiko mai vei ira na kawa nei Eroni. Ena rairai vakaleqai beka eso na itavi e dauqarava ena vuku ni vakarau ni nodra digitaki eso mai vei Neimaia mera sa cakava eso na cakacaka vakabete levu, ia o koya se Bete Levu tikoga.

`E masu ko Neimaia ka kaya, “Mo ni nanumi au, na noqu Kalou, e na vuku ni ka oqo, ka mo ni kakua ni qusia laivi na noqu cakacaka vinaka ka’u sa cakava ki na vale ni noqu Kalou, kei na kena cakacaka.” (Neimaia 13:14). Na cava sa rui vakatamata kina na masu oya?`