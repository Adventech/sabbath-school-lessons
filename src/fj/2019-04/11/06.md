---
title:  Era Sega Beka ni Cakava ko ira na Nomudou Qase oya?
date:   12/12/2019
---

Na nona tutaka tu ko Neimaia na Siga ni Vakacecegu e rui cecere. E qarauna vakavinaka na kena maroroi na Siga ni Vakacecegu, sa laki yalataka kina me sa na “tauri ira’ na dauveivoli mai na veimatanitu tale eso. Oya ena nona sa na takoso vakataki koya kevaka ena toboki ira tale ni ra veivoli tiko e loma ni koro se yasa ni bai ni koro ena Siga ni Vakacecegu. Mevaka ni o koya na kovana, sa nonai tavi me raica ni maroroi vakavinaka na ivakaro oqo

“E sega ni rere ko Neimaia me vatonaki ira ena nodra vakawalena na nodrai tavi. Sa qai vunauci ira ka kaya, ‘A cava na ka ca oqo dou sa kitaka, ka vakacacana na Siga ni Vakacecegu.?” Era sega beka ni kitaka vakaoqo ko ira na nomudou qase, ka sega li ni vakayacora na noda Kalou na ka ca kece oqo veikeda kei na koro oqo? Ia dou sa qai kuria ga na cudru vei ira na Isireli ni dou sa vakacacana na Siga ni Vakacecegu.’ Sa qai solia nai vakaro ka vaka, ‘Ni sa qai butobuto mai na matamata ni koro kei Jeruisalemi ena siga vakarau, sa dodonu me sa sogo, ka me kakua ni dola tale ka me oti mada na siga ni vakacecegu. Sa qai biuti ira na nona tamata nuitaki ena veimatamata mera raica ni muri vakavinaka na nonai vakaro, mai vei ira era na qai digitaki mai vei ira na vunilawa e Jeruisalemi ”—Ellen G. White, Prophets and Kings, pp. 671, 672.

Nai vakasala nei Neimaia me baleta na kena vakacacani na Siga ni Vakacecegu, sa voqa sobu tiko mai ena veitabagauna me yacova sara mai na gauna nei Jisu. Eda kila oqo, baleta na gauna va-kosipeli e vakatakila na Nona veicoqacoqa tiko ko Jisu vata kei ira nai liuliu ni lotu

`Wilika na Maciu 12:1–8, Marika 3:1–6, Luke 6:6–11, kei Joni 5:5–16. Na cava na ka e veitalanoataki tiko eke, kei na kena kila vakavinaka nai tukutuku kei Isireli taumada ena veivuke ena kena vakamacalataki na cava na vu ni duidui e basika tiko?`

Ena nodra gumatua, dina ga ni cala, me ra qarauna ni sega ni vakacacani na Siga ni Vakacecegu,” ena nodra yalo dina vakaoti ko ira nai liuliu ni lotu oqo era sa laki beitaki Jisu, na “Turaga ni Siga ni Vakacecegu” (Luke 6:5), ni vakacacana tiko. Na veitalanoataki ni kena kau vakayawa e dua na ka vinaka! Na ka e rui vakalialia kina oya ni ko ira na tamata oqo era vakaraitaka na nodra rui kauwaitaka vakalevu nai vunau, ia era guilecava tiko na veika bibi me baleta nai vunau: “valavala dodonu, loloma kei na vakabauta” (Maciu 23:23).

`Ena rawa vakacava veikeda, vakatamata yadua, kei na soqosoqo lotu, meda qarauna meda kakua ni cakava na mataqali cala vata era cakava ko ira oqo, me baleta na Siga ni Vakacecegu, se dua tale na ka e rui bibi ena noda vakabauta?`