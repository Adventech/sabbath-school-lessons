---
title:  Nai Katini kei na Solisoli
date:   10/12/2019
---

Na nona vakavouia tale na veiqaravi ena vale ni soro ko Neimaia e okati kina na kena vakayacori tale na soli katini kei na solisoli.

`Wilika na Tiko Voli mai na Lekutu 18:21–24; Malakai 3:10; Maciu 23:23; 1 Koronica 9:7–14; 2 Koronica 9:6–8; kei na Iperiu 7:1, 2. Cava na ka era vakatavulica na veitikina oqo me baleta na kena sa rui bibi na soli katini kei na solisoli, sega walega ena vale ni soro ena gauna ko ya, ia ena gauna talega oqo?`

Ena sega ni vakayacori rawa na veiqaravi ena vale ni soro kevaka e sega ni kumuni se ciqomi nai katini kei na isolisoli. Ni sa tao na soli katini, na veiqaravi ena vale ni soro ena dui ribariba, kei na ivakarau ni sokalou taucoko ena vakaleqai. Ni ra sa lako na dauveiqaravi ena vale ni soro me ra sa laki vakasaqara tale eso na cakacaka me rawa ni bula tiko kina na nodra matavuvale, sa na sega ni ka taucoko na kena taqomaki na vale ni soro. oya na vuna sa daugogo kina na sokalou ki Vua na Kalou.

“E totoka nai vakarau ni soli katini ni rui rawarawa. E vakatakilai na kena rui dodonu ni vakatauvatani na ka era solia na vutuniyau kei ira na dravudravua. Ena levu ni ka sa solia vei keda na Kalou ena noda vakayagataka na nonai yau, sa dodonu meda solia lesu tale ki Vua na ikatini.

“Ni sa kaciva na Kalou na ikatini (Malakai 3:10), E sega ni sureta na vakavinavinaka se loma soli. E dina ga ni vakavinavinaka sa dodonu me tiki ni noda ivalavala kece Vua na Kalou, eda soli katini baleta ni vakarota na Kalou. Nai katini e Nona na Kalou ka vakasalataki keda meda vakalesua ki Vua.”—Seventh-day Adventists Believe . . . (2nded.) (Boise, Idaho: Pacific Press ® Publishing Association, 2005), p. 304.

Mevaka ga na kena a yaco ena nodra vale ni soro na Isireli, ena rawa talega ni vakaleqai na nodai soqosoqo lotu kevaka era sega ni veitokoni na lewe ni lotu ena nodra solia nai katini kei nai solisoli. Ena sega ni cici vinaka na veiqaravi enai soqosoqo lotu kevaka era na sega ko ira na tamata era saumi mera solia na nodra gauna ena kena biu vata nai tuvatuva ni veiqaravi vinaka, nakinaki kei na kena cicivaki vakavinaka nai soqosoqo lotu. Sa na rawa ni vakagogotaki nai vakarau ni sokalou - Vakauasivi oya kevaka me sa sega na soli katini kei nai solisoli, ena sega ni caka rawa na veivakalotutaki.

O koya e bibi, oya, eda soli katini baleta ni yavutaka na kenai vakarau na Kalou ena Nona Vosa. E tiko eso na gauna ena sega ni dodonu kina Vua na Kalou me vakamacalataka na vuna e biuta cake kina na vakarau ni solika vakaoqo. E namaka ga meda vakabauta ni se vakatulewa tikoga o Koya. Sa dodonu meda vakasaqara ka vakananumi ena veigaunisala e cakacaka tiko kina nai vakarau ni solika vakaoqo, ia qai vakabauta na veitokoni ni liga ni Kalou.

`Na cava sa rui bibi kina na soli katini ena noda bula vakayalo, ka ivakarau ni noda vakabauta na Kalou?`