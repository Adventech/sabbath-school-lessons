---
title:  Nodra Rarawa na Tamata
date:   27/10/2019
---

`Wilika na Niemaia 5:1–5. Na cava e yaco tiko, ka cava era rarawataka tiko na tamata?`

E kena i rairai nira yalovata tiko na Jiu mera tokoni Niemaia mera coqa na i bili mai tuba. Ia na ka e laurai oqo e sau, e ubia tiko na kavoro e loma vakaveiwekani. O ira era liu kei ira era vutuniyau era vakayagataki ira na vakaloloma mera rawa ka kina, ka yaco me sa sega ni qai kinoci rawa na nodra rarawa o ira qo. E so na matavuvale era kawaitaka na kena sega na ka mera vakania na nodra matavuvale; e so era volitaka na veika era taukena ena gauna ni lauqa sa qai sega tu ni vo e dua na ka me nodra; kei ira e so era lolositaka na nodra la’ki dinau se kau vakabobula na luvedra me saumi kina na vakacavacava ki Perisia.

E kena i rairai ni dausiga kei na saumi vakacavacava sa vu ni nodra kere veivuke e taudaku o ira na dravudravua. O Perisia e dau gadreva mai vei Jiuta me dau sauma ena veiyabaki e 350 na taledi siliva, kevaka e sega ni sauma rawa e dua na nona i wasewase lavaki, e na gadrevi me na tauri tu vakavesu na veika era taukena, se mera na la’ki dinau vua e dua tale. Kevaka se tiko ga na dinau ena yabaki ka tarava, e na gadrevi o koya e dinau tiko me na cakava e dua na ka, ke sega sa na tarava ga na nona kau vakabobula e dua na lewenivuvale me yacova ni sa saumi na dinau se na ivakacavacava. Ena so na gauna e sotava ga na revurevu ni veika e da cakava tu e liu.ka so na gauna eda sureta ga na leqa vei keda. Na i talanoa e cake e dusia ni so na lewa vakamatanitu e dau vakavu leqa vei ira na tamata ka ra tini sara ena bula dravudravua. Era vakabobulataki tu ga e na bula ni dravudravua ka sega ni ra sotava rawa e dua na i drodro mera bula rawa kina.

`Eda dau vesuki voli na tamata e na kena muloraki kena na i tuvaki ni bula vakailavo. Na cava eda raica rawa Vakaivolatabu me i wali ni leqa oqo?`