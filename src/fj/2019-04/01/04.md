---
title:  Karua ni Golegole Lesu Mai ena Tiko Vakabobula
date:   01/10/2019
---

Ena Esera 7:1–10 kei na 8:1–14, eda raici Atakisekise I kina ni vakatarai Esera me lesu tale ki Jerusalemi, oqo ena 457 BC, ka me kauta vata kei koya o ira kece era vinakata mera lesu tale. E sega ni levu sara na ka e kilai me baleta na nodrau veikilai o koya na tui kei Esera, se me a cakacaka tu beka o koya e na lomanibai ni tui. Era cavuti ena Esera 8 na yacadra na veiliuliu ni matavuvale era lesu tale – me vakatekivu mai vei ira na bete, tarava o ira na kawa vakaturaga, ka tarava sara o ira na lewenivanua raraba ni Jiu. E 12 na matavuvale e ratou cavuti vakamatata me vukea na kena kilai na 12 na yavusa kei Isireli.

E tukuni ena i vakamacala ni 1,500 na turaga na kedra iwiliwili, ka taucoko e da rawa ni cakacakataka ni rauta e 5,000 ki na 6,000 era a gole e na karua ni golegole oqo ka wili kina na yalewa kei ira na gone. Oqo, e i wiliwili lailai sara ni vakatauvatani kei na iwiliwili rau a veikau kina o Serupepeli kei Josua.

`Wilika na Esera 7:1–10. Na cava e rawa nida vulica mai ke me baleti Esera?`

O koya e vunivola ka kawa tale ga ni bete, kawa mai vei Eroni na i matai ni bete, na tuakai Mosese. Na yaca; Esera e dau yaca dokai sara, e vunivola ka bete tale ga. E dina tale ga ni o koya e dau veiqaravi tu ena vale nei tui Perisia, ka rairai taura tu e dua na i tutu dokai me rawa kina ni nuitaki koya na tui e na i tavi levu me la’ki veiqaravi e Jerusalemi.

Ena Esera 7:6,10 e tukuni ni o Esera e ‘kilaka’ ka ‘yalodina’ ena veiqaravi vaka vunivola se vakavuvuli. Na vosa “kilaka” e vakaraitaka “totolo” ka dusia na totolo ni vakasama se kilaka, kei na nona vakadewataka vakamatata nai tukutuku. E laurai vinaka na nona kilaka kei na nona vuku e na nona buta vinaka tu e na ivunau ni Kalou. Na tui a digitaki Esera me kauti ira lesu na Isireli I Jiutia ka oqo nai vakadinadina bula ni o Esera e dua nai liuliu yalodina.

`Vakananuma mada na bula nei Esera “ sa vakarautaka oti na lomana me vakasaqaqara ena vunau i Jiova” (Esera 7:10). E rawa vakacava nida vakatovotovotaka oqo ena noda bula?`