---
title:  IVakaro nei Atakisekise
date:   02/10/2019
---

`Na cava soti na lewe ni nona ivakaro na tui ena Esera 7:11–28? Na cava e rui bibi kina ivakaro qo vei ira na Isireli?`

Na ivakaro nei Atakisekise e tautauvata kei na imatai ni ivakaro nei Taraiasi. O koya na tui e veivakaroti mera lako ga o ira e lomadra mera lako ki Jerusalemi, vakauasivi o ira era kawa vaka bete. E kilai voli tale ga, nira lewe levu era a tu ga mai e Perisia (me vaka e tukuni ena i vola i Esiteri), ia e so tale era a waraka makawa tu mai mera lesu tale ki na nodra vanua na nodra qase. A vakagolea vakalevu na nona i tukutuku o koya na tui kivei ira na dauniyau ena tai-kadua ni uciwai na Ufaritisi, ka ra gadrevi mera na vakailavotaka na i tavi e la’ki qarava o Esera me baleta na Nona vale na Turaga (Esera 7:27). Oti, sa qai talai Esera sara ga me raica na kena la’ki muri tiko na vunau ni Kalou kei na veivakaro e vauca na vanua, oqori e na kena vakaduri na tabana ni mataveilewai ka vaka kina na kena biu vakamatau na i tuvatuva ni cicivaki ni vanua me rawa ni tokona na nodra tiko vinaka na lewenivanua.

Na nona vakabibitaka na tui na kena tara tale na koro kei na valetabu sa vakaraitaka beka ni o koya sa vakabauta na Kalou nei Esera? O Atakisekise e okata na Kalou me “nodra Kalou na Isireli sa tiko mai Jerusalemi” (Esera 7:15). Na vakasama oqo e dusia ni o koya na Kalou e vakataka ga e dua na kalou lailai ka dauvakamarautaki e na isolisoli e dausoli. A sega ni vinakata na tui me cudru na kalou oqo vei koya keiratou na lewe ni nona vuvale. (Esera 7:23). E raici tale ga ni 457BC e yabaki era vakaduduile kina na kai Ijipita ka rairai cakava oqo o koya na tui me vakadeitaka tiko kina na nodra veitokoni na tiko mai Jiuta. Na veika vinaka kece e cakava na tui kei na nona veitaratara tiko kei rau o Esera kei Niemaia, e sega ga ni veisautaki koya me vakabauta na Kalou. E dina sara ni Kalou e dau vakayagataki ira tale ga era sega ni lotu mera vakayacora na lomana.

`Ni sotavi tiko na mosi kei na rarawa, e rawa vakaevei nida vulica meda vakadinata ni Kalou e lewa na vuravura me vaka eda raica e ke?`