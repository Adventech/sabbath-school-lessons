---
title:  Matai Ni Veisereki Mai na Tiko Vakabobula
date:   29/09/2019
---

`Wilika na Jeremaia 25:11, 12; 29:10 kei na Taniela 9:1, 2. E yaco ena gauna cava na i matai ni nodra vakasukai tale na Jiu? Na parofisai cava e vakadinadinataki kina na veika e yaco oqo?`

A vakayagataki Sairusi na Kalou me vakayaco ni parofisai ni 70 na yabaki, mera vakalesui tale na Jiu kei na kena sa mai cava na tiko vakabobula i Papiloni me vaka e a parofisaitaka o Jeremaia (qo e yaco mai na 606/605 BC ki na 537/536 BC). Mai na nona vulica o Taniela na volavola i Jeremaia sa raica rawa kina o koya na kena sa yaco na gauna mera sa lesu tale na Jiu ki Jerusalemi.

E tarai Taniela voli na yalobibi ena Taniela 9 e na vuku ni kena sa vakarau mai cava na 70 na yabaki ka vaka me sega ni bau laurai e dua na i vakaraitaki ni dua na veisau, qai kuria ni sa mai taura na veiliutaki o Perisia. A vuki vua na Kalou e na tagi ka tusanaka na nona yalobibi, ia e qai vakadeitaka vei Taniela ni sa kila tiko o Koya na veika kece e na yaco ka ra tu e ligana na kedra lewa (Taniela 9:24–27). A yalataka tale ga ni na gole mai na i Vakabula, o Koya na Yalododonu ka na vakacavari Vua na veisorovaki. Vakalailai ga oqori, e sa talai Sairusi me sereki ira na Jiu ka mera la’ki tarai Jerusalemi tale. Io, na Kalou e dau dina ena Nona yalayala (wilika na Taniela 10).

A solia na i vakaro ena Esera 1 o Sairusi mera sa vagalalataki na Jiu mera sa lesu tale ki nodra vanua ena maliwa ni 539-537BC ka mera kauta lesu kei ira na ka kece a vesuka mai o Nepukanesa ka me so talega na ka ni loloma. Na i matai ni lakolako era a lako kina e rauta ni 50,000 na tamata. Na ka e yaco e ke e via tautauvata kei na veika a yaco mai Ijipita.

`Na parofisai cava tale a yaco e na veigauna sa oti me vaka e yalataki ena Vosa ni Kalou, ka rawa vakacava ni da ciqoma me noda na kalougata ni da kila na Kalou sa kila na veika e se bera ni yaco mai ka rawa ni da vakararavi ki na nona vosa ni yalayala?`