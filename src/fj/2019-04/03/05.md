---
title:  Veidigitaki ni Kalou
date:   16/10/2019
---

E levu na ka meda veitalanoataka e na vuku ni Nona veidigitaki se veikacivi na Kalou me baleta na kena qaravi e dua na i tavi. E vuqa e dau tiko e levu na ka era nanuma me baleta na i balebale ni veidigitaki. Na cava mada e kaya na i Vola Tabu me baleta na noda digitaki?

`Na cava e tukuni ena Roma 8:28, 29 ni kacivi keda kina na Kalou? E digitaki keda na Kalou e na vuku ni cava?`

Na tikina qo e tukuna ni sa digitaki keda tu mai liu na Kalou meda ucui Koya na Luvena. E sega ga ni tukuna, ni sa digitaki keda oti tu na Kalou meda vakabulai se meda vakarusai, ka sega ni tiko vei keda na galala meda cakava na digidigi e na vuku ni ka oqori. Na veidigitaki e baleta na noda vakavoui. Meda na veisau tiko meda ucuya na Luve ni Kalou me vaka e yalataki ena Roma 8:30 ka kaya kina o Paula ni Kalou ga e veivakadonui e veivakatabui (veivakaiukuukutaki) tale ga, ka sega gona kina ni oi keda eda veisautaki, na Kalou ga ena Nona kaukauwa.

`Wilika na Roma 9. Na mataqali veidigitaki se veikacivi cava ni Kalou e tukuni ena wase ni vola qo?`

Ena Roma 9, na veidigitaki ni Kalou e baleta e dua na i tavi bibi me qaravi. O ira na Isireli era digitaki mera kauta na i tukutuku vinaka ni Kalou ki vuravura. Na kena cavuti, “Au sa vinakati Jekope, ia Ka’u sa cati Iso” (Roma 9:13) e dau vakavuqa me tauri cala na kena i balebale ka nanumi kina ni Kalou e lomana ga e dua vei rau na veitacini. E kena i balebale dina ga ni Kalou e digitaki Jekope ka sega o Iso, ia e digitaki ena vuku ni cava o Iso? Me tamadra na yavusa Isireli. E matata gona kina ni rua na Nona veidigitaki/veikacivi na Kalou e na vukuda: dua, e baleta noda vakabulai ka baleti keda taucoko; rua, e baleta na qaravi ni dua na i tavi.

`Na cava na vuni ni kena veivakauqeti vei iko na nomu kila niko sa digitaki rawa tu mo vakabulai? E rawa vakaevei ni kena i balebale oqori, ni o rawa ni o vakatawayagataka na i solisoli qori ni Kalou e na vuku ni nomu digidigi cala?`