---
title:  Na Vakacaboisoro e Tiki ni Sokalou
date:   04/12/2019
---

`Wilika na Neimaia 12:43. Na cava e dua tani kina nai soro ka vakatokai na “soro levu” ka tiki ni nodra solevu ni sokalou?`

Nai vakacaboisoro era tiki ni sokalou bibi ena valetabu. Vuqa na mataqali isoro e dauvakayagataki, me baleta na vosa ni yalaya ni veivosoti se na vakatakilai ni marau ni veitauraki kei na vakavinavinaka ki Vua na Kalou. Na isoro e vakatakila na bibi ni sokalou, baleta nira vakananumi kina na laki sokalou me baleta na dina ni Kalou, ka o cei o Koya, ka dusi koya na Gone yalataki, na Mesaia, o Koya ena mai sorovaka na Nona bula ena vukudra baleta o Koya na Lami ni Kalou.

`Wilika na Joni 1:29, 36; 1 Koronica 5:7; kei na Vakatakila 5:6, 12, 13. Na cava era vakatavulici keda kina me baleta nai soro e dusi cei tiko? Kevaka sa rawa vei ira na Isireli taumada me ra reki ena vuku ni nona mate e dua na nodra manumanu, na mate ka rawa ni vakatakila e vuqa sara na dina, ena vakacava sara mada na levu ni kena vakaibalebale ni noda marau mai vei ira?`

Dikeva talega se vica sara na gauna e basika kina na vakanananu ni reki kei na marau ena Neimaia 12:43. Oya ena loma ni sokalou, de basika na yaloyalo ni rerevaki ni Kalou o koya era vakila na laki sokalou (na vakamatei ni manumanu me baleta na nodra ivalavala ca sa dua na ka bibi), e yaco vaka-talega kina na marau kei na reki. Nida lako mai ki Vua na Kalou, sa dodonu me da lako mai ki Vua ena rere kei na vakarokoroko, ka vakatalega kina ena reki. Na Same 95 e vakatakila ni vakarau ni veivakacaucautaki dina e okati kina na duavata ena lagasere, kaila ena marau kei na kena vakayacori nai vakatagi me vakacaucautaki kina na Kalou (Same 95:1) ka vaka-talega kina na tekilolou ka tekiduru sobu enai serau ni Kalou (Same 95:6). Na sasaga me veiraurau na reki kei na vakarokoroko sa rui ka bibi ena veidokai, veivakacaucautaki kei na vakarokoroko ki Vua na Kalou.

`Ni da vakasamataka oya, ena kauveilatai, o Koya ka bulia na ka kecega, (raica Joni 1:1–3) sa mai rube koto kina, ka mate ena vuku ni nodrai valavala ca na nona ka buli, nai tuvaki ni bula cava ena vakila taumada? Na cava nai tavi ena rawa ni solia na reki ena noda vakila na bibi ni kauveilatai?`