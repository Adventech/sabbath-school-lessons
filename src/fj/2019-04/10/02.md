---
title:  Seretaka na Sere ni Turaga
date:   01/12/2019
---

`Wilika na Neimaia 12:27–29. Tovolea mo raica eso vosa ka vakatakila nai vakarau ni nodra sokalou kei na vakavinavinaka. Ko na vakamacalataka vakacava?`

Na matanitu ko Isireli sa dau digitaka vakatabakidua ga e dua nai kumukumu mai vei ira na Livai mera dau lagasere ka dau ni vakatagi ena veiqaravi ena loma ni vale ni soro. Na Kalou e solia nai tuvatuva ni ka me vakayacori kei nai vakasala ni veiqaravi me totoka kina na Sokalou e vale ni soro ni caka vakamatau. Na Tui ko Tevita e tosoya cake tale nai vakatagedegede ni valavala ni veiqaravi e uasivi duadua mai na kena a dau caka taumada. Era sa qai digitaki ko ira na kawa nei Esafa mai vei Tevita mera liutaka na sokalou ena vale ni soro, ka mera dau-ni-sere ka lewa na cakacaka ni vale ni Kalou.” (Neimaia 11:22).

`Raica na 1 Veigauna 25:6–8. Na cava eda vulica ena kena sa rui bibi nai vakatagi ena nodra sokalou kei na nodra lagata “na sere nei Jiova”?`

Sai ira na Livai na daulagasere ka ra sa digitaki mera sa veiqaravi ena vale ni soro. Oqo na cakacaka era saumi kina, oya mera vakarautaka nai vakatagi ena gauna ni veiqaravi ena vale ni soro. Ena gauna nei Tevita na Tui, a vakarautaki kina e dua na koro ni vuli vakatagi vakaitamera ka liutaka sara tikoga ko koya. Na koro ni vuli oqo era tiko kina na qasenivuli kei na gonevuli, qase ka vakatalega kina ko ira na gone ka veiveisau na gauna ni nodra veiqaravi ena vale ni soro mera vakarautaka tiko nai vakatagi. Eso era kena dau ni vakayagataki ni yaya ni vakatagi ka so era daulagasere, ka so tale era qarava na kena maroroi nai yaya ni vakatagi kei na nodra raica nai sulu e dau daramaki ena veigauna ni soqoni. Na cava nai naki ni kena dauqaravi vakamatau eso nai tuvatuva vaka-koya? E caka oya me vakatoroicaketaka na taledi kei na tatadra ni kena dauqaravi vakavinaka na sokalou. Sa dodonu kina me takete ena veigauna kece sara oya na cecere duadua ni ka e rawa ni vakarautaki me baleta na veiqaravi ni sokalou. Na vakavinavinaka sa dodonu me lako mai lomada ka matanataki ena sala vinaka duadua me na rawa ni laveti cake kina na nodra bula vakayalo na tamata. Sa rawa kina meda ciqoma ni ko ira era dau ni vakatagi kei ira era daulagasere ena veiqaravi ena vale ni soro era sa dau digitaki sara vakamatau me ra liutaka na sokalou.

`Na cava eso na sala ko sa vakila kina na talei ni sokalou ena kena vakayagataki nai vakatagi? Gaunisala cava e rui ka bibi kina vei iko oya?`