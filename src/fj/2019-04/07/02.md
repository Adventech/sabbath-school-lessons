---
title:  Lolo kei na So-Kalou
date:   10/11/2019
---

`Wilika na Niemaia 9:1–3. Cava na vuna mera tawasei ira kina na Isireli mai vei ira na vulagi?`

O Niemaia a gadreva me vakamarautaki ira na Isireli, ka oti qai kerei ira me ra sa lolo. Era vakamalumalumutaki ira e na mata ni Kalou, lumuta na dravusa e na uludra ka ra vakaisulutaga. Era a sega ni vakaivotavota na vulagi ena cala era vakayacora o ira na Isireli, ka oqo na vuna era vakatikitikitaki kina na vulagi me rawa ni ra kere veivosoti ga na Isireli ki vua na Kalou.

Era tusanaka na nodrai valavala ca kece vakavanua ka vakavuna na nodra a kau vakabobula.Nodra vakatutusa kei na nodra masu vakaisoqosoqo e laveta cake na titobu ni nodra sa vakila na ca ni valavala ca. A rawa vei ira na Isireli me ra rarawataki ira na nodra qase e na vuku ni leqa era kauta mai kina matanitu. Rawa ni ra a vosa kudrukudru e na vuku ni tawavakabauta ka basika vei ira na nodra qase,ka oqo na vuna sa mai vo ga kina e dua na kena wase lailai sara vei ira. Ia era sega ni rai lesu ena rarawa kei na cudru, era gole ga vua na Kalou e na yalomalumalumu kei na veivutuni dina.

Ena Niemaia 9:3 a wiliki na vosa ni vunau e na loma ni dua nai kava ni gauna e na dua na siga,ia, e nai karua ni kava ni gauna era vakatutusa ka so-Kalou vua na Kalou. Oqo nai katolu ni gauna a wiliki kina na vosa ni vunau.Na wiliki ni vosa ni vunau e yavu dei ni bula ni vakatutusa, ni oqo na dina e lako mai vua na Kalou. Nida wilika na vosa ni Kalou, e toro volekati keda mai na Kalou,ka vakatavulici keda na Yalotabu ni Kalou. Na dina ni vosa ni Kalou e kauta mai na veisau ki na noda vakasama ka laveta cake na noda bula. Era vutugu ka tagi na Isireli ni ra torova tiko na Iserau ni Kalou, era vakila na cecere kei na nona lagilagi,ka ra kurabuitaka ni o koya na Dauniveibuli e digitaka me mai tiko vata kei ira. Me matata tiko vei keda ni kevaka e sega na Kalou e na noda bula, eda na sega ni duidui mai vei ira era sa liu ka ra sega ni vakabauta na Kalou.

`Wilika na Taniela 9:4–19. Nai walewale cava ni nona masu e rawa ni yaga vei keda nikua? Na cava e dusia oqo e na vuku ni noda bula vakatamata yadua kei na bula ni soqosoqo lotu?`