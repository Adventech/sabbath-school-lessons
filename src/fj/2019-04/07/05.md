---
title:  Vunau Kei Ira Na Parofita
date:   13/11/2019
---

`Wilika na Niemaia 9:23–31. Na cava a vakamacalataki me baleti ira na Isireli ni vakatauvatani kei na nona ‘caka vinaka’ na Kalou (Niemaia 9:25)?`

Nai wasewase tarava ni masu oqo e vakamacalataki kina na nodra bula na Isireli ni ra sa tawani Kenani na vanua ka yalataka vei ira na Kalou. Sa soli wale vei ira na vanua, na koro,na were ni vaini, kei na qele mera vakayagataka,ia era taura vakamamada tu ga nai solisoli oqo. Vakaraitaka na tikina e 25 “a ra sa kana, ka sa mamau, ka sa levulevu mai” . Na vakasama ni ‘levulevu’ e basika vakavica e na Vola Tabu {Vakarua 32:15; Jeremaia 5:28},ka varaitaka e dua nai tukutuku e sega ni rogo vinaka.

E vaka mera a marautaka na veivakarautaki levu ni Kalou, ia e sega,era marautaka ga na a tiko vei ira ka sega ni o koya na Kalou. Na levu ni veika eda taukena e sega ni vakavuna meda torovi koya kina vakavoleka na Kalou. Eda dauvakananuma ni kevaka e da rawata oqo se rawata e so tale na ka e da na kunea na marau. Ka ni rarawa ni o ira na Isireli e ra rawata na ka kece sara mai vua na Kalou,ia na veika oqo a vagolei ira tani mai vua na Kalou. E na levu na gauna e tao na yaloda kei na lomada e na solisoli e soli vei keda, ka da guilecavi Koya e solia mai vei keda. Oqo e dua na leqa levu vakaidina.

Oqo e sega ni kena ibalebale ni da na sega ni marautaka na veika e solia vei keda na Kalou. E nona gagadre meda marautaka na nona isolisoli ni loloma, ia na solisoli oqo e na sega ni vakadeitaka na noda veiwekani kei na Kalou.

E na wase ni vola oqo eda wilika kina ni o ira na liuliu era vakatusa vua na Kalou na nodra sega ni yalodina. Ni ra rai lesu, era kila ka tomika cake na cala era vakayacora. Vica na vakasama bibi e basika vakavica vata e na wase oqo;{1}O ira na Isireli e ra biuta tani na vunau ni Kalou (2) ka ra vakamatei ira na parofita.

Na vakasama oqo e vakadeitaka vei ira na Isireli ni vunau ni Kalou kei ira na parofita na yavu kaukauwa ni kena buli cake na nodra vanua me matanitu va-Kalou. Vakadeitaka na vakasama oqo ni vakarau mai cava na masu e dusia; “mo ni vakalesui ira tale mai ki na nomuni vunau ” ia, “o koya ena bula kina na tamata kevaka sa cakava”(Nie 9:29, V/Soro. 18:5). Na Kalou sa solia vei keda na nona vunau me rawati kina vakalevu na bula,ka talai ira na nona parofita me rawa ni ra vakadodonutaki keda mai na vosa ni Kalou.