---
title:  Vakavinavinaka kei na Kerekere
date:   14/11/2019
---

`Wilika na Niemaia 9:32–38. Na cava nai naki levu ni masu ni vakatutusa oqo?`

Mai tini tale na masu oqo e na nona laveti cake na Kalou; ni Kalou levu,Kalou kaukauwa, rerevaki,ka vakabauta tiko na vosa ni yalayala kei na loloma. Era dinata na nodra vakatusa na vinaka ni Kalou e na nodra bula.

Era laveta cake talega e dua na nodra kerekere mevaka e dua na veiyalayalati vua na Kalou, ka vakamacalataki na veiyalayalati oqo e na wase tini. Na cava na nodra kerekere?

“Ia oqo, koi kemuni na neimami Kalou, na Kalou levu, ka kaukauwa, ka rerevaki, ka vakabauta tiko na vosa ni yalayala kei na loloma, me kakua ni ka lailai e matamuni na rarawa kecega sa yacovi keimami,” (Niemaia 9:32).

O ira na lewenivanua era solika ki vua na tui e liutaki ira tiko. Sotavi tiko na dredre mai na veiyasana kecega ka sa ka ni veivakaocataki. Yaco veitaravi mai na leqa kara gadreva na veivakagalalataki.

Era sa vakatokai ira me dua na ‘dauveiqaravi’ni oti na nodra vakamatatataka na nodra bula ni tawavakabauta. O ira na daveiqaravi era vakarorogo vei ira na nodra turaga. Na laveti cake ni vosa oqo e vakaraitaka na nodra sa via talairawarawa vua na Kalou,ni ra sa sega ni via tokaruataka na leqa ka ra vakayacora na nodra qase. Era sa vinakata mera yalodina vua na Kalou ka talairawarawa kin a nona ivunau. Ni ra sa nona dauniveiqaravi na Kalou, era sa kerea na nona veivuke na Kalou.

Na vica na mala ni vosa oqo e dusia nai tuvaki ni bula e na gauna nei Esera kei Niemaia “ ia keimami sa vakaloloma sara. ” (Niemaia 9:37), ka tautauvata na veika e lako curumi tiko oqo kei na dredre era sotava tiko na Isireli mai Ijipita (Niemaia 9:9). Era masu ka vakavinavinakataka na Kalou ni a sega ni tabonaka na matana e na vuku ni leqa era sotava mai Ijipita. Era kerea na Kalou me tokaruataka na veivakabulai ka cakava mai Ijipita e na vukudra, e dina ga ni sega ni dodonu me ra lomani ni o ira na tui,bête,parofita,kei ira na nodra qase era a sega ni yalodina. Era nuitaka ga na loloma savu ni Kalou ka ra sega ni boletaka e dua na ka e tu vei ira se vei ira na nodra qase.

`Wilika na Roma 5:6–8. Na vakasama cava e dusia na tikina oqo e na vuku ni veika e ra kerea na Isireli ki vua na Kalou? Na kalougata cava e rawa ni noda mai na kerekere era vakayacora oqo na Isireli ki vua na Kalou kei na veika e cauraka tiko o Paula e na vola nei Roma?`