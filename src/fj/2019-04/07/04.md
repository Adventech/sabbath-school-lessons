---
title:  Lesoni Mai Na Gauna Sa Oti
date:   12/11/2019
---

`Niemaia 9:9–22. Na duidui cava e tiko e na mala ni vosa ni masu oqo mai na kena itekivu?`

Vakaraitaki e na qaqa ni masu oqo na nona vakavinavinakataki na Kalou e na nona Yalodina, ka laurai vata kei na nodra sega ni yalodina na Isireli e na nodra ilakolako e na loma ni lekutu. A vakavotui cake na veika kece a solia vaka ni loloma na Kalou vei ira na Isireli, ia a ciqomi mai vei ira na ‘nodra qase’ e na bula ni dokadoka, yalokaukauwa, ka ra beca na nona loloma na Kalou. Na kena ciqomi na nodra malumalumu kei na nodra bula ni talaidredre sa yaco kina me ka dina na nodra vakatutusa kei na nodra veivutuni. E dina ni ra sa vakayacora oti na leqa oqo na Isirel, sega ni dua cakitaka rawa ni da sikalutu talega e na leqa vata oya.

Oqo na vuna e rauti ira ka rauti keda talega vakavinaka na tukutuku ni kosipeli. E sega ni veivakabulai na vakatutusa eda vakayacora ia na nona vakacaboisoro ga o Jisu e na vukuda. Na vakatutusa kei na yalo ni veivutuni e gaunisala me da ciqoma kina na veivakadonui nei Jisu. “Na veivutuni kei na vakabauta eda ciqomi Jisu kina me noda Ivakabula, na Kalou e vosota na noda ivalavala ca,ka sauma na isau ni noda talaidredre ki na vunau ni Kalou. Sa yaco me yalododonu na tamata ivalavala ca e na mata ni Kalou, lomani tale mai lomalagi, ka duabau vata kei Jisu kei na Kalou e na vuku ni veituberi ni Yalotabu.”—Ellen G. White, Selected Messages, book 3, p. 191.

Meda kakua ni guilecava ni Kalou e yalololoma tu ga, ia o ira na Isireli era yalokaukauwa. Nida raica lesu na veika a vakayacora na Kalou vei ira na Isireli e na veigauna sa oti, sa vukei keda meda vakabauta ni Kalou e na vakayacora talega e na gauna oqo, kei na veigauna tawa kilai sa tu mai liu.

`Vakananuma lesu na veigauna vinaka o kila ni a tokoni iko kina na Kalou. Rawa ni vakacegui iko na vakasama vata oqo ni ko lako curuma na gauna dredre ka mo nuitaki koya ga na Kalou?`