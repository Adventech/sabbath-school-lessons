---
title:  Kuri ni Vakasama
date:   20/12/2019
---

Ellen G. White, “Reformation,” pp. 669-678, in Prophets and Kings.

“Na gugumatua enai tavi e veidigitaki kina na Kalou sai vakaraitaki ni lotu dina. Sa dodonu ki vua na tamata me ciqoma enai tuvaki ni bula cava ga me rawa ni yaco kina mei yaragi ni Kalou ena kena vakayacori na lomana. Na totolo kei na makare ni vakanananu ena ka me caka ena kena gauna dodonu ena rawati kina na qaqa lagilagi, ia na bera kei na kena sega ni rawati na veika e dodonu me rawati sa sega ni rokovi kina na Kalou. Kevaka ko ira na veiliutaki ena ka me baleta na dina era sega ni laurai mera gugumatua, kevaka era sega ni taleitaka ka sega na nodrai nakinaki, nai soqosoqo lotu ena gogo, vucesa, ka na vinakata ga na marau, ia kevaka era sa vakasinaiti tu ena inaki vakayalo ni via qarava duaduaga na Kalou, era na duavata na tamata, vakanuinuitaki, ka gugumatua.

“Na Vosa ni Kalou e vakaserauni ena kaukauwa kei na veiduidui eso. Nai valavala ca kei na bula vakatabui e rau biu veitikivi vata ga, ena noda vakaraica vagumatua sa na rawa nida guilecava e dua ka ciqoma na kenai karua. Na drauni pepa e vakamacalataka na veicati, na lasu, kei na lawaki nei Sainipalati kei Topaia e vakamacalataki tale ga kina na dokai, yalo dina kei na sorovaki koya vakataki koya me vakataki Esera kei Neimaia. Soli tu veikeda na galala meda vakadadamuria e dua ga vei ira eda digitaka. Na rerevaki ni ka ena yaco ena vuku ni talaidredre ki nai vakaro ni Kalou e biu tikiva toka ga na veivakalougatataki ka basika mai na talairawarawa. Sa dodonu meda digitaka vakaikeda se da na kune rarawa e na dua ka marau ena kena kadua.”—Ellen G. White, Prophets and Kings, p. 676.

**Taro ni Veiwasei**

`1.	Ena noda wilika nai talanoa oqo, e rairai matata ni vuqa na tamata era sega ni yalo dina vakaoti ki Vua na Kalou enai matai ni gauna, sai koya oya na vuna era digitaka kina na watidra tawa lotu. Ia ko Esera e sega ni vakalaivi ira, ia e tovolea me vunauci ira ka vakadodonutaki ira ena vakanuinui ni na rawati kina na veisau. E a yaco dina na veisau? Ena nodra sa veisautaka na nodrai tovo, era sa veisau e loma? E tubu dina beka na nodra yalo dina ki Vua na Kalou? Na cava eso nai vakadinadina ni sa yaco dina na veisau ena vuqa vei ira? Na cava na ka ena rawa ni da vulica mai na nodra cala me baleta na kena bibi ni veisau ni yalo?`

`2.	Na gaunisala cava eso eda na rawa ni vukei ira kina era tiko ena nodai soqosoqo lotu era sotava tiko na dredre ena vuku ni vakawati e sega ni lewai vakavinaka?`

`3.	Dina ga ni Nona yavu na Kalou e tawa mudu ka dodonu, e duidui vakalevu na nodai tovo vakavanua, Na cava na vuna eda maroroya tiko kina na veiduidui vakaoqo ena noda vakanananu ena noda gadreva tiko meda vakayagataka na yavu ni Kalou ena noda bula kei na draki ni bula eda sotava tiko?`