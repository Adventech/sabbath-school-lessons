---
title:  Kurabui ko Esera
date:   17/12/2019
---

`Wilika na Esera 9. Na cava e cakava ko Esera ena gauna sa rogoca kina nai tukutuku me baleta na nodra sa vakawati veicurumaki ko ira na Isireli? Esera 9:1 kei 2 e vakaraitaka ni ko ira na tamata era “sa sega ni tawasei ira tani” Na vosa tawasei e vakayagataki tale tikoga ena veitikina oqo: Vunau ni Soro 10:10; 11:47; Lako Yani 26:33; Vakatekivu 1:4, 6, 7, 14, 18. Na cava e vakatakila na kena vakayagataki na vosa oqo vei ira na vakabauta ena nodra vakawatitaki ira na tawa vakabauta?`

Ko ira na tamata era laki raici Esera ena vuku ni nodra vakawati veicurumaki. Na vosa era vakayagataka ena nodra tuvana sobu na veimatanitu era okati tu ena cakacaka dukadukali oqo sa vakaraitaka na nodra kila na nodrai Vola Tabu (Tora) ka ni tuvatuva oya e kau saraga mai na ka e volai tiko enai Vola Tabu. E talei ni ko ira saraga na iliuliu vakamatanitu era kauta mai ki vei Esera nai tukutuku, qai o ira saraga nai liuliu vakayalo ni matanitu, Livai kei ira na bete era okati tu ena caka cala oqo.

“Ena nona vulica na vu ni nodra kau vakavesu ki Papiloni, e vulica kina ko Esera ni nodra vuki tani na Isireli e kunei ni yavutaki mai na nodra bula veimaliwai kei ira na veimatanitu iceni. E raica, kevaka era talairawarawa walega ki nai vakaro ni Kalou oya mera tawasei ira tani mai na veimatanitu era tiko vakavolivoliti ira, ena rawa ni ra vakabulai mai na veika rarawa era sa sotava oti. Ena gauna sa kila kina na nodra vakuwai ira mai na veilesoni ni veika sa yaco oti, ko ira na tamata rogo era sa doudou mera talaidredre ki nai vakaro a soli me maroroi ira mai na vuki tani, sa vakayavalati na yalona. E vakananuma na vinaka ni Kalou ni sa solia tale vei ira na Nona tamata na nodra qele vakaitaukei, ka tarai vakaca na lomana ka rarawataka na nodrai valavala ni tawa veidokai.”—Ellen G. White, Prophets and Kings, p. 620.

Na vosa tawasei e vakayagataki me baleta na kena vakaduiduitaki e rua na ka, ka rawa ni okati kina na tamata. Ia e kenai balebale dina na veibasai ni ka. Ena vuku ni tukutuku oqo, era sa qai vakila kina na tamata na bibi ni Nonai vakaro na Kalou oya mera lako tani mai na veimatalotu lasu. Era sa kila ni sega ni dua ena rawa ni kaya na nona vakawatitaka e dua e duidui na nodrau vakabauta ena sega ni na vakayavalata na nona bula vakawati se na gaunisala rau na dui susugi ira kina na luvedrau. Era sa vakila na kena sa rui bibi na tikina oya.

`Na cava ena rawa ni da cakava me maroroya na kena bula tiko na vakabauta ena noda vale kei na veiwekani, e dina ni da a digidigi cala ena veigauna sa oti?`