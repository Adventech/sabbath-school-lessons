---
title:  Na ka sa Cakava ko Niemaia
date:   15/12/2019
---

`Wilika na Niemaia13:23–25. Na cava e yaco eke, ka da vakamacalataka vakacava na ka e cakava ko Niemaia ena vuku ni draki ni bula vaka koya?`

Mevaka ni ko ira na gone era sega ni kila na vosa vaka-arameiki (na vosa e vakayagataki ena gauna ni bobula) se Iperiu, oya na vuna era sega kina ni kila nai vakavuvuli mai na Vosa ni Kalou. Oqo na leqa vakaitamera, baleta na kena kilai na itukutuku ni Kalou sa na rawa ni vakatikina ga se sega saraga ni kilai. Ko ira na vunivola kei ira na bete era vakamacalataka ga vakalevu nai Vola Tabu (Tora) ena vosa vaka- Aramaiki me rawa ni matata kina na ivunau vei ira na tamata. Mevaka ko ira na tinadra era lako mai Amoni, Asitoti kei Moapi ka sai ira na dauveiqaravi taumada vei ira na luvedra, e sega ni ka ni kurabui kina na nodra sega ni vosataka na vosa nei tamadra ko ira na gone. Na vosa eda vosataka e vakatakila na ivakarau ni noda vakanananu me baleta e dua na ka, baleta ni da vakayagataka na vosa e ivakarau ni bula ni dua na vanua. Ni sa yali na vosa vakaivolatabu sa na rawa ni kenai balebale ni sa yali vei keda nai itukutuku matata. Ia, vei Neimaia, e sega ni vakasamataki rawa na nodra sa sega tiko ni ciqoma vakamatavuvale na vosa ni Kalou ka vakauasivi na kedrai sema ki Vua na Kalou bula ka nodra Turaga na Iperiu.

Ko ira na kena daunivolatabu era dusimaka ni ka e cakava ko Neimaia e vaka na cakacaka ni veivakamaduataki vei ira na tamata e matana levu ia e tiki tiko ni veivakatadodonutaki ena gauna koya. Ni tukuni ni ko Neimaia e vatonaki ira ka vosa vakacacataki ira meda kakua ni nanuma ni ko Neimaia e vakayagataka na vosa ca, ia e cavuta tikoga vei ira na veivakarusai ni veiyalayalati. Na Vakarua 28 e tuvani sobu kina na veivakarusai ena yaco vei ira era na talaidredre ki na veiyalayalati. Ena rawa ni digitaka na vosa mai nai Vola Tabu ko Neimaia me rawa ni kauti ira mera vakila na cala ni ka era sa cakava kei na vakacaca ena kauta mai na nodra digidigi cala.

Kenai kuri, ni kaya na tikina oya ni ko Niemaia e “yaviti ira eso ka vutia na drauniuludra” (Niemaia 13:25), mai na noda raici Niemaia ni cudru ka vakayacora na ka e rarawa, ena dodonu veikeda meda kila ni veiyaviti e matana levu e tiki ni veivakadodonutaki sa virikotori oti tu mai. Na mataqali vakarau vakaoqo e vakayacori ga vei ira eso, ka vakaibalebaletaki tiko vei ira nai liuliu era vakavuna se tokona tiko nai tovo ca. Nai valavala vakaoqo e vakayacori me vei vakamaduataki ena matana levu. Ko Niemaia e gadreva me vakadeitaki ira na tamata ni ra sa kila na bibi ni nodra digidigi kei na ka ena basika mai vei ira.

`Na cava ena dodonu meda cakava kevaka eda sa raica ni sa tiko na caka cala ka saqata na veika eda vakabauta enai soqosoqo lotu.?`