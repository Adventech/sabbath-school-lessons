---
title:  Sa Cakacaka ko Esera
date:   18/12/2019
---

`Wilika na Esera 10. E walia rawa vakacava ko Esera kei ira nai liuliu na ka me baleta na vakawati veicurumaki?`

Era sa qai cakacaka vata na isoqosoqo mera sa vakatalai tani na watidra era kai tani. E ka ni kurabui ni ko ira saraga era vakawatitaki ira tu era sa duavata kei na inakinaki, vakavo ga ko iratou na lewe va e cavuti tiko na yacadratou ena Esera 10:15. Era sa yalataka na Jiu ni ra na vakatalai ira na watidra, ia e taura tale e tolu na vula me qai vakavotukanataki kina. Rauta ni lewe 113 na Jiu era sa vakatalai ira tani na dui watidra (Esera 10:18–43). E rui ka talei oya enai otioti ni tikina (Esera 10:44) e kaya ni so vei ira era veiwatini veicurumaki tu oqo era sa vakaluveni. Ni vakatalai tani ko tina kei ira na gone mai na matavuvale e sega soti ni ka dodonu. Ia ena dodonu meda nanuma ni sai koya oqo na gauna vinaka me tekivu tale kina na Kalou ena nodra matanitu na Jiu kei na vakanananu ni ra sa tiko vata kei Koya.

Na vosa e vakayagataki ena Esera 10:11, 19 oya na “tawasei iko tani” (badal) kei na “biuta tani” (yatza’) e sega ni vakayagataki tale ena dua na vanua enai Vola Tabu me baleta na veisere. Ko Esera e na rawa ni kila na vosa e dauvakayagataki vakalevu me baleta na veisere, ia e digitaka me kakua ni vakayagataka. Ia e matata ni ko Esera e sega ni okata me dodonu na vakawati ni oti na nona dikeva ni veisaqasaqa kei nai vakaro mai na Tora (Vola Tabu). Se, sa sega ni vakabau na vakawati baleta ni sega ni salavata kei na lawa. Sa okati oya me sa tawayaga. E dina ga ni sega ni soli veikeda e dua nai tukutuku se cava sa yaco vei ira na watidra kei ira na luvedra kei na leqa e cakava enai tikotiko na veika sa yaco oya. Mevaka nai valavala ena gauna koya, ko ira na dui watidra tagane sa dodonu mera qarauna na nodra tokitaki na watidra kei ira na luvena. Ko ira na yalewa era sa daulesu ga ki na vale nei tamadra.

Toso tiko na gauna eso vei ira na tagane, Jiu, era sa dauvakawatitaki ira na yalewa tawa vakabauta, ka so era lesuva tale na watidra era sa vakatala tani. Na lekaleka ni kena bulataki na iwali ni leqa ena rawa ni kauta mai na katakata kei na batabata ni noda dinati koya na Kalou. Oi keda sara mada ga eda okati keda tiko nida kaukauwa tu ena vakabauta sa dodonu meda vakadinadinataka ni da dau lako curuma talega na gauna e daugogo kina na noda dina ki Vua na Kalou, vakauasivi ena gauna e gadrevi sara kina vakabibi. Ka ni rarawa ni noda leqa levu na tamata oya na noda biuta na Kalou me liu.

`Na cava ko bau vakila ena gauna e lailai kina na nomu dina ki Vua na Kalou? Na cava ko sa vulica kina?`