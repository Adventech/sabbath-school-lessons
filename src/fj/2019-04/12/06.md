---
title:  Vakawati ena Gauna Oqo
date:   19/12/2019
---

Mai na veika eda sa raica mai vei Esera kei Neimaia me baleta na vakawati veicurumaki, sa matata kina ni Kalou e okata na vakawati me dua na ka bibi. Sa vakatalega kina o ikeda. Sa dodonu meda daumasulaka vakabibi o koya me na nodai tokani, ka meda okati Koya talega na Kalou ena noda digidigi. Sa dodonu talega meda digitaka meda yalodina tikoga kina Nona yavu na Kalou, o koya ena rawa ni maroroi keda mai na rarawa kei na vakaloloma.

`Raica mada na veika a sotava tiko ko Paula me baleta na leqa ni nodra vakawati na Lotu va-Karisito vei ira na marama tawa vakabauta. Vulica vakavinaka na 1 Koronica 7:10–17. Na gaunisala cava eda na rawa ni walia kina na vakawati e rau sega ni vakabauta vata ena gauna nikua?`

Ena vuku ni sega na ivakaro matata enai Vola Tabu me baleta na vakawati vata kei ira e duidui na nodra vakabauta, ena sega soti ni daumaka, ka na veicoqacoqa kei na inaki ni tikina kei na kena yavu me vakadeitaka ni veitawasei mai vei ira na watida tawa vakabauta vata e ivakarau dodonu me caka, ka ni yavutaki enai tukutuku nei Esera, ka dodonu me vakavinavinakataki. Na draki ni bula rau sotava ko Esera kei Neimaia e dua na ka a yaco ga ena dua na gauna ka vaka na loma ni Kalou (Esera 10:11), baleta na ka e namaki kei na sokalou ni vanua oqo ko Isireli sa vakaleqai tiko. Era sa vakayalia tiko na ka era daukilai tani kina oya ni ra dausokalou ki Vua na Kalou bula.

Na nodrai tikotiko na Jiu mai Ijipita ka vakatokai na ‘tikotiko vagalala vaka-Jiu e Elifataini’ era sa vakatara ko ira nai liuliu na vakawati veicurumaki ka vakalailai ga sa basika e dua na isoqosoqo lotu veicurumaki kina na qaravi nei Jiova kei na qaravi ni nodra kalou ko Anati. Tomana oya na kena sa tu saraga ena dua nai tutu vakarerevaki na vanua e na kawa mai kina na Mesaia. Ena vuku ni ka oya, na ka e a yaco ena dua ga na tabagauna ena sega ni dodonu me tauri me idusidusi me yaco kina na tawasei ni vakawati kei na matavuvale ena veigauna kece e vakawatitaka kina tamata vakabauta e dua e tawa vakabauta. Nai tukutuku e vakaraitaka na Nona okata tu na Kalou na bibi ni veitokani vata ena gauna ni vakawati. E marau ko Setani kevaka e dua e vakawatitaka e dua e sega ni dauuqeti na lomana me daulotu ki Vua na Kalou, baleta ni kila o koya kevaka e tiko ruarua veirau na veiwatini na gagadre ni toso vata, ena kaukauwa na nodrau cakacaka Vua na Kalou, mai na lewe dua ga e yalo dina tiko. Dina ga ni matata tu enai Vola Tabu na ivakasala me baleta na vakawati ka sega ni veitokani vata se vakabauta vata (2 Koronica 6:14), eda raica talega na tikina me baleta na rabailevu ni loloma vei ira e duidui na nodra digidigi. Na Kalou e vakaukauwataki ira era vakawatitaki ira era tawa vakabauta mera yalo dina ki Vua na Kalou ka vakakina vei koya talega na watina. Na Kalou e sega ni biuti keda, dina ga ni veicalati na ka eda digitaka kei na loma ni Kalou, ia kevaka eda kerea ki Vua na veivuke, ena vakarautaka veikeda. E sega ni kenai balebale oya meda cakava ga na ka eda vinakata qai nuitaka tiko na Kalou me na vakalougatataki keda ena dua tale na yasana, ia, nida lako mai ki Vua ena yalomalumalumu ena gagadre ni lomada, ena daurogoci keda ko Koya. Ke sega na loloma savu ni Kalou ena sega nai nuinui veikeda, baleta ni da tamata ivalavala ca.