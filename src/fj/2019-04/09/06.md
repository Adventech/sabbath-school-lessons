---
title:  Ena Koro Tabu
date:   28/11/2019
---

`Wilika na Neimaia 11:1, 2. Na cava e yaco tiko enai tukutuku oqo? Na cava na vuna era vakawirimadigi kina mera raica ko cei e dodonu mera vakaitikotiko e Jeruisalemi ka veisaqasaqa tiko kei ira sa vakaitikotiko ena veikoro lelevu tale eso?`

Na cava e vakatavulici keda kina na Neimaia wase 11? Ena dodonu mera kau mai eso na tamata vou mai vei ira era se qai lesu mai na vanua era dui veilakoyaki voli kina mera sa mai vakaitikotiko e Jerusalemi. Vei ira, e rawarawa na vakaitikotiko ena taudaku ni koro levu mai na tiko ena loma ni koro levu. Ko ira na tamata era dui taukena na nodra qele ka ra taukena mai vei ira na tukadra. Mera biuta oya me ra laki vakaitikotiko e Jeruisalemi sa dua na sorosorovaki levu, ia era lewe vuqa era sa na vakila ni ra na kaliraki tani kevaka era cakava oya. Na bula sa na sotava na veivakatovolei vovou kei na bula ena veikoro lelevu e duidui mai na bula ena taudaku ni veikoro lelevu. Na toso ki na veivanua vou eda sega ni kila meda laki vakaitikotiko kina sa dua na ka dredre. Sa na dua na veibolei levu oya na noda toso ki na dua na koro vou se vanua vou, e gadrevi me kacivaki kina nai tukutuku Vinaka? Na cakacaka ena koro lelevu e gadrevi kina na yalo e vinakata me vakaitavitaki koya ena veika vovou kei na kena dredre.

“Ko ira na noda dauveiqaravi era sega ni yacova sara tiko na vanua e dodonu mera yacova. Ko ira era veiliutaki era sega tiko ni yadrava nai tavi sa dodonu me sa vakacavari. Niu vakananuma na veikoro lelevu, ka ra tiko kina era udolu vakaudolu na tamata e dodonu mera vakasalataki ena Nona sa voleka mai nai Vakabula, sa tu vei au na gagadre kaukauwa me’u raici ira na tagane kei ira na yalewa me ra toso ka cakacaka ena kaukauwa ni Yalo Tabu, ka vakasinaiti ena loloma nei Karisito ena vukudra na yalo era na yali.”—Ellen G. White, Testimonies for the Church, vol. 7. p. 40.

`Na cava sa rui balavu kina na yacadra na bete kei na Livai era cavuti tiko ena Neimaia 12:1–26? Nai sema cava e tiko vei ira kei na kena vakacabori na bai kei Jeruisalemi, ka vakamacalataki tiko enai karua ni wasewase ni Neimaia 12: 27- 47`

Na Kalou e gadreva me caka vakamatau na veika kece. Era na gadrevi taumada na tamata yalodina ka ra sorovaki ira vakaoti ni bera ni qai vakavotukanataki na veika lelevu. Ko ira na matavuvale vaka-bete oqo era vukei Neimaia ena kena tarai cake na bai me rawa ni ra qaravi Koya kina vakavinaka na Kalou bula ena vale ni soro ka me kakua ni dua na veivakasausataki me basika mai tautuba. E rui ka bibi sara na bai me baleta na tataqomaki, ia, kevaka me sega ko ira na bete era sorovaki ira tu vakoti, na sokalou dina ena rawa ni vakacacani. Ena vuku ni ka oya, ko ira kece na tamata ena veitabana, sa tu nai tavi mera qarava.