---
title:  Na Kalou Ni Veitabagauna
date:   24/11/2019
---

`Wilika na Esera 1: 9–11 kei na Taniela 1:1, 2. Era na vukei keda vakacava na veitiki ni Vola Tabu era tiko ena ivola nei Taniela me rawa ni da kila se ko cei e vakaibalebaletaka tiko kina na nona vosa ko Esera?`

Raica na kena volai tu vakamatata ena vola nei Esera, ia ko Taniela e tukuna na kenai yaloyalo levu. Na veitikina enai vola ruarua oqo era vakatakila ni se vakataulewa tikoga na Kalou. “Nai tukutuku ni veitabagauna ni veimatanitu era sa vosa tiko veikeda edaidai. Ki na veimatanitu kei na veitamata yadua, na Kalou sa vakarautaka tiko e dua na vanua me baleta na Nonai naki levu. Ena gauna edaidai era sa vakatovolei tiko na tamata kei na veimatanitu ena nodra lutu mai na ligana o Koya e sega na Nona cala. Mai na nodra dui digidigi yadudua era sa vakatakila tiko kina na nodra icavacava, ia na Kalou sa takosova na veika kecega me rawa ni vakacavari kina na Nonai naki.”—Ellen G. White, Prophets and Kings, p. 536.

`Wilika na Taniela 5. Na cava e vakatavulici keda kina na veitikina oqo me baleta na vakatulewa e tau vei Pelisasari?`

E a vakarusai ko Papiloni ena Okotova, 539 B.C., ena gauna e a ravuti kina mai vei Sairusi na tui Metia kei Peresia kei ira na nona mataivalu. Na leqa nei Pelisasari oya na nona sa vakararavi vakalevu ena veika sa rawata, yau, kei na rogo sa laki laveti kina na lomana me cakava e dua na kana magiti levu ena bogi, ka rawa ni laki tini sara kina na nona bula. Sa qai volavola na liga ni Kalou e lalaga ka kaya ni sa wliki na nona siga ka sa na mai cava talega kina. E dina ga ni kila tu nai talanoa ni nona veisau ko Nepukanesa na tui, ia e sega ga ni vulica mai kina e dua na nona lesoni. Sa dua na ka vakaloloma na noda dau sega ni vakarorogo kina veivakasala ni Kalou, ka talairawarawa kina.

A tiko voli ga na Parofita oqo ko Taniela ena kedra maliwa, ia, e sega tu ga ni kauwaitaki. Ena gauna eda sa vakayalia kina na vakanananu ni Nona bula savasava na Kalou kei na Nona dau tiko vata voli kei keda, eda sa vavaca sara tikoga e dua na sala eda na salavata tiko kina kei na loma leqa, dredre kei na rarawa ka sa dau laki yaco sara kina na mate.

`Ni talanoataki oti ki vua na tui nai talanoa kei Nepukanesa, sa qai kaya ko Taniela, “Ia koi kemuni na luvena, Pelisasari, ko ni a sega ni vakamalumalumutaka na lomamuni, ia ko ni sa kila na ka keceg oqo” (Taniela. 5:22). Ena rawa vakacava ni da vakadeitaka ena noda dui bula, nida sega ni cakava tiko na cala vata ga a cakava ko Pelisasari? Ena rawa ni vakamalumalumutaki keda vakacava ki Vua na Kalou na dina me baleta na kauveilatai?`