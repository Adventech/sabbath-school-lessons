---
title:  Yalomalumalumu ena Mata ni Kalou
date:   27/11/2019
---

`Wilika na Vakarua 30:1–6. Na vosa ni yalayala cava e soli eke vei ira na Iperiu? Na cava nai balebale ni vosa ni yalayala vakaoqo kei na vuqa tale era vaka-kina vei ira na tamata mevakataki Esera kei Neimaia?`

Ko Esera kei Neimaia e rau kila na parofisai. E rau kila ni Kalou ena sereki ira na tamata mai na nodra tiko vakabobula. Eda raica ena Nemaia 9 ni ra kila vinaka na kedrai vola tukutuku kei na vuna era sotava tiko kina na rarawa. Ena gauna vata ga oya era sa vakila tiko kina na loloma ni Kalou kei na Nona veiliutaki, dina ga ni ra tamata ivalavala ca.

Oya na vuna era sa vakabauta kina ni Kalou, ena vakalesui ira tale vakavinaka mai na nodra tiko vakabobula. Sega ni kenai balebale ni veivosa ni yalayala oya me ra na sega ni sotava kina na veivakatovolei ena nodrai lakolako. Ena vula tolu oqo eda sa raica tiko mai kina e vuqa na veivakatovolei kei na veika rarawa era sotava ena loma sara mada ga ni Nona vosa ni yalayala na Kalou.

`Wilika na Esera 8:16–23. Na veivakatovolei cava oqo, ka ra sotava vakacava?`

E dina ga ni tiko na vosa ni yalayala, ia ko Esera e kila na kena rerevaki nai lakolako oqo. Ia na lolo kei na yalo malumalumu ena mata ni Kalou sa gaunisala ga me vakatakilai kina na levu ni nodra vakararavi vakatabakidua ki Vua na Kalou me rawa ni ra na qaqa kina. Ena gauna oqo, na vakanananu me kerei na tui me veivuke ka veimaroroi, ena vuku ni veika rerevaki sa tu e matadra, sa yaco vakalailai vei Esera. Ia e muri sa qai digitaka me sa kakua ni cakava, oya me duatani mai vei Neimaia (Neimaia 2: 9) me dua e salavata tiko kei koya ka me taqomaki koya tale tikoga. Sa qai vakila vakamatata sara ko Esera kevaka e kerea, sa na kauta mai e dua nai tovo e veivakamaduataki ki Vua na Turaga ena vuku ni nona sa tukuna oti ki vua na tui, “Na liga ni Kalou sa tiko vei ira era sa qarai koya, ia na Nona kaukauwa kei na Nona cudru sa veivala kei ira kece sa biuti Koya.” (Esera 8:22). Na ka oqo e cakacaka sara vakavinaka vei ira, baleta e muri sa qai vola, (Esera 8: 33) ni Kalou a maroroi ira me yacova ni ra sa yaco vakavinaka ki na vanua era lako tiko kina.

`Io dina, sa dodonu meda sa vakabauta na Kalou ena veika kecega. Ena gauna vata talega oya, na veigauna cava eso eda dau kere veivuke kina vei ira era sega ni vakabauta vata kei keda? Ena vuqa na draki ni bula eda lako curuma, na cava e sega ni cala kina oya, ia de rairai daumaka cake meda gole ga vei ira?`