---
title:  Vosa o Niemaia
date:   08/10/2019
---

E na Niemaia 1:11 e tukuna ni o Niemaia e “dautu na mena na tui”. Na veiqravi oqo e raici mevaka e sega ni dua nai tavi levu,ia e dua na kaukauwa se na idre levu e tiko vei ira ni ra cakacaka vakavoleka vua na tui. Era tovolea taumada na waini me rawa ni ra taqomaki kina na tui. E kainaki ni o ira oqo era dau raici cake mai vei ira na kai Perisia. E raici kina o Niemaia mevaka e dua na vakailesilesi dokai ni matanitu. E ke e masuta tiko kina na Kalou me vakayagataki koya me vosa vua na tui ena vukui Jiuta.

`Na cava ko raica mai na Niemaia 2:1–8 me baleta na macala ni masumasu kei na lolo i Niemaia?`

A saumi na masu e na vula o Naisani se Epereli ni 444BC ni oti koto e va na vula na nona mai tukutuku vua o Anani me baleti Jerusalemi. E kena ni balebale oqo ni va na vula na nona masumasu ka lolo tiko, ia e vaka me sega ni rogoci koya voli mai na Kalou. Na Kalou e dau vakayaco ka e na gauna donu, ka mani vakarautaki koya gona kina na tui me ciqoma na vakamamasu i Niemaia.

E sega ni dau vakawasoma na nona dau yaco me la’ki kovana ki na dua tale na vanua o koya e dau kau mena bilo na tui, ia e yaco rawa oqo e na veivakauqeti ni Kalou vei Atakisekise 1. E ke, e la’ki kovana kina i Jiuta o Niemaia. E tiko tale ga ena veitalai oqo o koya na ranadi niratou a soqo tikoga vakavuvale. E a sega ni cavuti Jerusalemi taumada de na vakaleqa na nona rai se na nona vakanananu na tui, ia e a vakamasuti koya ga na tui e na vuku ni dua na ka e tarai koya tiko vakabibi. E muri ni qai cavuta na vanua e gole tiko kina, e sa moica rawa tu o koya na lomana na tui.

`Na veiwekani cava eda raica rawa e ke e na nodrau i tavi ena i tikotiko vakatui o Niemaia kei Taniela mai Papiloni? Na cava eda raica e ke ka rawa ni tukuna vei keda ni o koya na tui e dau vakarogoci Niemaia?`