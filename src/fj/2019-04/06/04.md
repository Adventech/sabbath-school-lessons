---
title:  Wiliki ka Vakadewataki na Vunau
date:   05/11/2019
---

`Wilika Nemaia 8:4–8. A vakayacori vakacava na kena vakatavulici ni vosa ni vunau?`

Ruasagavulu kaono na turaga era wase rua me ra vukei Esera. Matai ni wasewase ni 13 na turaga (Nie 8:4) era veivuke e na wiliki ni vosa ni vunau, kei na karua ni wasewase ni 13 na turaga (Nie 8:7) era veivuke e na vakadewa kei na kena vakamacalataki. E sega sara ni matata nai tuvatuva ni veiqaravi a vakayacori, e vakabauti ni ra a laveta tu na vola ni vunau o ira na turaga ni sa rui bibi na vola vivigi e na gauna e wiliki ka vakamacalataki kina. Ni wiliki ka vakatavulici tiko na vosa ni vunau oqo mai na mataka ka yacova na sigalevu, era saga e dua nai walewale me yacovi ira kece na tamata na vosa ni vunau.

Na mala ni tikina oqo ‘wilika vakamalua nai vola ni vunau ni Kalou’, ka ‘vakatakila na kenai balebale’ (Niemaia 8:8) e dusia na gaunisala a vakamacalataki kina na vunau me rawa ni ra kila. O ira na Isireli e ra sa qai lesu ga mai e na tiko vakabobula mai Papiloni na vanua era vakayagataka kina na vosa vaka-Aramaika.Oqo na vuna a wiliki kina vakamalua vei ira na vunau e na vosa vaka-Iperiu ni lewe vuqa sa sega ni matata vei ira na nodra vosa. Era kalougata talega na vakadewataka tiko na vosa ni vunau mai na nodra wilika ka vakamacalataka tiko. Na vunautaki kei na vakamacalataki ni vosa ni vunau e solia na bula kina vunau ka ra ciqoma me nodra o ira na tamata.

`Wilika na Cakacaka 8:26–38. Na lesoni cava e tiko e na tikina oqo e tautauvata vakavinaka kei na tukutuku e da vulica tiko mai Jerusalemi ena talanoa e cake? Lesoni cava eda rawa ni kauta mai kina me noda?`

Na Lotu-Vakarisito e dodonu mera kila vakatamata yadua na dina ni vosa ni Kalou, ka mera kakua ni vakabauta na dina era vakarogoca tu ga mai vua e dua tale. Eda sega ni saqata na nona vakamacala e dua tale,ia e dodonu meda ciqoma me noda vakai keda na dina e vakamacalataki tiko.