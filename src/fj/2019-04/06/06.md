---
title:  Na Marau Ni Turaga
date:   07/11/2019
---

Ni da wilika “ni sa vu ni nomuni kaukauwa me marautaki Jiova” (Niemaia 8:10) e veivakananumi ni nonai naki na Kalou meda tiko vakacegu ka bula marau.Oqo e sega ni dua na marau e tubu walega, e basika mai ni sa qaqaco na noda kilai koya na Kalou kei na levu ni nona loloma.E dua na ka e da rawa ni kakavaki kina e na veisiga yadudua oya meda rekitaki koya tiko na Kalou kei na nona vinaka ni sai Koya nai vurevure ni bula vei keda. Na noda rekitaki koya na Kalou e solia na kaukauwa meda sotava kina na veika dredre eda lako curuma e na veisiga yadudua.

`Wilika na Niemaia 8:13–18. Na cava e yaco e na gauna oqo ka dusia na nodra bula na tamata kei ira era veiliutaki tiko?`

E na siga ka tarava era gole mai na dauveiliutaki vei Esera mera vuli tale mai na vola ni vunau. Oqo na sasaga era vakaraitaka kina na liuliu ni ra gadreva mera tuberi ira na tamata lesu ki vua na Kalou. Era kila, mera muria na sala dodonu ko ira na tamata e dodonu me taumada na nodra vakasaqarai koya na Kalou kei na nona Vosa.

`Wilika na V/Soro 23:39–43. Na cava era a vakaroti kina na Isireli mera cakava, ka cava na vuna?`

E da raica e na Niemaia 8:15, ni veika era vakayacora tiko e salavata kei na veika e tukuni tiko e na vosa ni vunau.Sa nodra gagadre dina mera bulataka na vosa ni Kalou, ni sa sivi e dua na gauna balavu na nodra a tu vakabobula e na vuku ni nodra talaidredre ki na vosa I Jiova. E tukuni talega e na Vunau ni Soro mera vakayacora na solevu “ ia dou na reki e na mata i Jiova na nomudou Kalou ka bogi vitu ” (V/Soro 23:40). Ni ra vakananuma tiko na cakacaka ni loloma ni Kalou kei na nona veivakabulai,mera reki tiko na tamata ena vuku ni veika sa vakayacora na Kalou.

`Vakananuma na veika e da sa votai kina mai vei Jisu, ni o Koya nai vakatakarakara ni nodra solevu kece na Isireli.Rawa beka ni da reki tiko ka marautaka tiko na Turaga e na gauna e sotavi kina na gauna dredre e veivakatovolei?`