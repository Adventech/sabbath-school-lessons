---
title:  Wiliki Ka Rogoci na Vunau
date:   04/11/2019
---

Kauta mai o Esera na vunau vei ira na isoqosoqo ni Isireli me wiliki. Tukutuku cava a wilika vei ira? Na ivunau e tini ga, me wiliki vakavica vata e na loma ni veimama ni siga? Na vola ni vunau e vakatokai tiko me ‘tora’ ka okati tiko kina na matai ni lima ni vola nei Mosese oya mai na ivola ni Vakatekivu ka yacova na I Vakarua. Na vunau e dua ga na wase ni vakaro ka soli, ia a vinaka me okati na ‘vunau’ me tukutuku ni veivakasalataki’. Na veivakasalataki ni Kalou e na vunau oqo e vukei keda meda kila kina na gaunisala e da muria.Ni wiliki tiko na vunau mai vei Esera, era kila kina na Isireli na kera vola itukutuku vakatekivu mai na gauna ni veibuli ka yacova na gauna nei Josua ni ra nona tamata na Kalou. Ni wiliki na talanoa,sere, serekali,vosa ni veivakalougatataki kei na vunau era vakananumi tale na Isireli ena dredre ni nodra muri koya na Kalou, ia na Kalou a yalodina tu ga vei ira. Na vunau se na ‘tora’ e kedrai vola tukutuku na Isireli kei na nona veiliutaki na Kalou e na nodra bula.Na vunau e vakadeitaka na yavu ni nodra bula vakaitikotiko kei na veika dina me baleti ira.

`Wilika na Nemaia 8:3; Vakarua 4:1; 6:3, 4; Josua 1:9; Same 1:2; V/balebale 19:20; Isikeli 37:4; kei na Maciu 17:5. Na cava e dusia na veitikina oqo e na vuku ni noda veiwekani taki keda kei na vosa ni Kalou?`

Na nodra taleitaka na vosa ni Kalou na tamata e vakavu mai na nona vunautaka ka dauwilika na vosa ni vunau vei ira o Esera e na loma ni 13 na yabaki ni a sa mai tiko kei ira. E tamata daucakacaka ka yalodina ena qaravi tavi ko Esera ka oqo na vuna levu e ra taleitaka mera rogoca kina na vosa ni vunau mai vua.Era duavata, era lomavata mera vulica ka rogoca na vosa ni vunau e na yalo e lokomi kei na yalo ni vakarokoroko. Ni vakasinaiti na noda bula e na vosa ni Kalou eda na toro voleka kina ki vua na noda Kalou.

`Vakacava tiko na nomu veiwekani kei na vosa ni Kalou? E vakilai tiko beka e na nomu bula na veika o vakabauta mai na vosa ni Kalou, ka o talairawarawa tiko kina vakaoti?`