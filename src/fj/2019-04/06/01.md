---
title:  Vakatavulici Na Vosa Ni Kalou
date:   02/11/2019
---

### Vulica Na Vuli Ni Macawa Oqo
Niemaia 8:1–8, Vakarua. 31:9–13, Maciu. 17:5, Cakacaka 8:26–38, Niemaia. 8:9–12,V/Soro. 23:39–43.

> <p>Wiligusu</p>
> “ A ra sa wilika vakamalua nai vola ni vunau ni Kalou, ka vakatakila na kenai balebale, ka vakamacalataka na ka sa wili. (Niemaia 8:8).

Sa qai tara oti na bai kei Jerusalemi.Vakaduri na kena matamata ka sa mai vakaotia o Niemaia na itavi levu oqo.Era qoroqoro na veimatanitu voleka ka ra vakila ni oqo na ka e ‘vakayacora na Kalou’ (Niemaia. 6:16). Dina ni levu na veicoqacoqa kei na veisaqasaqa a sotavi,o ira na meca era vakila ni bula tiko na nodra Kalou na Isireli, ka solia talega vei ira na kaukauwa mera vakaotia vinaka na cakacaka ka soli vei ira. Ni oti na tara ni bai, o Niemaia a lesi Anani na tacina me kovana, kei Enanaia me veiliutaki talega e Jerusalemi. Rau a digitaki na turaga e rua oqo ni rau daurerevaka na Kalou, yalododonu ka sega ni rau lesi e na vuku ni nodrau itutu vakavanua(Niemaia 7:2). A vakacavari na tara ni bai e na vula o Iluli (kaono ni vula; Niemaia 6:15).

Na cava tale na veiqaravi levu me na vakayacori ni oti na tara ni bai? Nai talanoa e na laurai tiko mai na wase 8 ka yacova na wase e 10, e na ikavitu ni vula {vula o tisiri}Niemaia 8:2. Na wase ni vola oqo eda na vulica kina na nodra marautaka na Isireli na vosa ni Kalou ka ra talairawarawa talega kina.

_*Vulica na lesoni ni macawa qo mo vakarau ki na Siga Tabu ni Noveba 9._