---
title:  Qaqa kei na Veivakayaloqaqataki
date:   24/12/2019
---

`Wilika na Niemaia 4:7–23. E vakarautaka vakacava ko Niemaia na nona yaloqaqa. Na cava e solia vua na yaloqaqa oya?`

Ko Niemaia e vorati ira na kedra meca, o ira era tovolea mera vakarerei ira na Jiu. Sauma ko Niemaia ena nona vakarautaki ira na tamata mera sa vala. E sega ni tukuna ko Niemaia ki Vua na Kalou, “sa vinaka Turaga, mo ni cakava kece” ia e vakarautaki ira na tamata mera cakava na nodrai tavi. Era tomika cake na nodrai seleiwau kei na veiyaragi tale eso, ia ena gauna vata ga oya era tara cake tiko kina na bai. Ko ira na Jiu ena gauna ni veiliutaki nei Niemaia era sega ni sautanini ena rere, ia era yaloqaqa ka taura cake na nodrai yaragi mera taqomaki ira. Ko Niemaia e vakayaloqaqataki ira na tamata, vakabauti ira, cakacaka vata kei ira, ka solia vei ira nai tavi mera cakava. E vakayaloqaqataki ira mera cakava na itavi era sa lesi ka vakacolati vei ira mera cakava. Ia, ko Niemaia e sega walega ni lesia vei ira na itavi mera cakava qai laki vuni voli ena nona vale, e tiko voli e yasadra ka cakava na veitavi dredre e gadrevi me vakayacori.

E tiko e so na gauna enai Vola Tabu sa dau kaya kina na Kalou vei ira na Nona tamata mera tu vakadua ka sarava ni sa na valu ena vukudra ko Koya, ia sa dauvakavuqa talega na gauna sa dau kaya kina na Kalou vei ira na tamata “Ni vakarau mo ni vala, Au na solia veikemuni na qaqa.” Sa dodonu meda na cakava talega na nodai tavi kevaka eda via raica na Nona veivakabulai kei na veivakalougatataki na Kalou

“Na dei ni nona dina ko Niemaia ki na cakacaka ni Kalou, kei na nona vakararavi vakatabakidua ki Vua na Kalou, e koto kina na vuna era gogo kina na kena meca mera rawai koya ena nodra kaukauwa. Na yalo e dauvakasavuliga e daurawarawa na nodra bale ni ra temaki, ia ena bula e nakita na veika cecere, ka mamakutu, ena dredre sara ki ca me kunea e dua na tikina me vakadeitaki koya kina. Na nona vakabauta e toso tiko ena sega ni gogo; e cake, e ra, se ki liu, ena vakila tiko na loloma tawavakaiyalayala, cakava na ka kecega me vakacavari na Nonai naki vinaka. Ko ira na Nona dauveiqaravi dina na Kalou era na cakacaka tiko enai gu ka ra sega ni guce baleta ni ra vakararavi tikoga ki nai tikotiko vakaturaga ni loloma.”—Ellen G. White, Prophets and Kings, p. 660.

E muri, sa qai vakayaloqaqataki Niemaia na nona sa vakila na dina ni kaukauwa ni Kalou, ia mevaka eda sa raica oti na nona kila na Kalou, sa vukei koya me cakava na ka me vaka na nona vakabauta.