---
title:  Na Valenisoro
date:   21/11/2019
---

`Wilika tale na Niemaia 10:32–39. Na cava na vuna e bibi kina vei ira na Isireli na veiqaravi e na valenisoro mevaka e vakaraitaki tiko qo “ia me da kakua ni biuta na vale ni noda Kalou ” (Niemaia 10:39)? Na cava na vuna e rui bibi kina na valenisoro e na vuku ni nodra vakabauta na Isireli? (Iperiu 8:1–7.)`

Era yalataka na Isireli mera tokona na veiqaravi e na valenisoro. E dina ni ra lewe lailai ka malumalumu nodra rawaka e na vuku ni veivakasaurarataki mai vua na tui, e ra guta mera soli vakalevu ka me qaravi vinaka na valenisoro. Era nakinaki mera solia e dua nai katolu ni sikeli e na veiyabaki ka ra sega ni warakaka nai lesilesi e tukuni tiko e na ivunau. Era guta me uasivi cake na nodra solika mai na veika sa lavaki oti tu vei ira. Me kena ikuri, era wasewase vakamatavuvale mera kauta mai na buka ki na cabocabo ni soro me taucoko kina na veiqaravi.

Na isevu ni vuata, ulumatua, nai katini kei na isolisoli e tokona na qaravi ni cakacaka e na valetabu, ka vukei ira na bête kei na Livai. Na ikatini ni ka kecega e gole vei ira na Livai. E volitaki talega na ulumatua ni manumanu mei kuri ni veika e vagolei vei ira na Livai. Ia nai katini ni veika era ciqoma na Livai e vagolei vua na bête.

Na bibi ni valenisoro e vakatauvatani kei na ‘tatuki ni uto’ki na matanitu o Isireli. E yavu dei ni nodra vakabauta,ni gauna sa mai vakarusa kina o Nepukanesa ka kauta e so na yaya tabu mai na valenisoro, basika e dua na leqa levu e Isireli.

Ni qaravi vinaka na valenisoro, e kauta mai e dua na veivakabulabulataki levu vakayalo, ni veiqaravi oqo e dusia na veivakabulai e na yaco ki vei ira na tamata e na vuku ni lami sa vakacabori tiko. Ni mate o Jisu e na kauveilatai, sa mai sotavi kina nai wali ni valavala ca (Roma 5:5–10). Sa vaka kina ni yaco na siga ni veibuluti,era kila na tamata ni sa tiko nai tuvatuva ni Kalou me vaqeleyavutaka vakadua na ivalavala ca. Na valenisoro e vakatakila nai tuvatuva matata ni veivakabulai e na yaco vei ira na Isireli. Na veilesoni e da vulica mai na valenisoro e vakatakila talega na nona itovo na Kalou ka vakaraitaka na gaunisala e mai veivakabulai kina na Kalou.

`“Sa dina na vosa, a sa yaga me vakabauti vakalevu, ni sa lako mai ki vuravura ko Jisu Karisito me vakabulai ira na tamata i valavala ca; ia koi au, kau sa uasivi cake vei ira.” (1 Tim. 1:15). Na cava na inuinui nei Paula ka rawa vakaca ni noda talega na inuinui oqo?`