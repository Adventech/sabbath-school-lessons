---
title:  Na Veiyalayalati Taumada
date:   18/11/2019
---

Ni oti na waluvu a tekivu vou tale na Kalou e na vuvale nei Noa kei na nona kawa e tarava mai. Tekivutaki e dua tale na veiwekani vou ka vaqaqacotaki na veiwekani oqo ena vakasama ni veiyalayalati. Vitu taucoko na veiyalayalati lelevu e vakarautaka na Kalou vei ira na nona tamata mai na Volatabu:

1. matai ni veiyalayalati – Atama (Vak 1–3)
2. karua ni veiyalayalati – Noa (Vak 6–9)
3. katolu ni veiyalayalati – Eparama (Vak 12:1–3)
4. kava ni veiyalayalati – Mosese kei na matanitu Isireli {Lakoyani 19–24)
5. kalima ni veiyalayalati – Finiase (T/V/lekutu 25:10–13)
6. kaono ni veiyalayalati – Tevita (2 Sam. 7:5–16)
7. kawalu ni veiyalayalati – Veiyalayalati Vou (Jer 31:31–34)

`Wilika na veitikina oqo. Na cava era vakaraitaka e na vuku ni “veiyalayalati tawamudu”?Vak 9:16, 17:7, Aisea 55:3, Iperiu 13:20).`

Volai vaka tinikaono e na Volatabu na vosa “veiyalayalati tawamudu”. Mai na tinikaono oqo, tinikatolu e baleti Eparama, na veiyalayalati vei Isireli mai Sainiai, kei Tevita. Dina ni duidui toka na inaki ni veiyalayalati ka soli, era laveta kece na vakasama levu ni “veiyalayalati tawamudu”. Vaka na kena vakaraitaki na kosipeli tawamudu e na Vakatekivu 3:15 ka vakarabailevutaki tiko na kena vakasama e na Volatabu, sa vaka kina e na vakasama ni veiyalayalati tawamudu. Na veiyalayalati kece ka soli, era vakatakila vakatitobu na vakasama ni veiyalayalati tawamudu ni loloma ka cereka talega nai tuvatuva ni veivakabulai ni Kalou. Na veiyalayalati vou kei na veiyalayalati makawa e sega ni rua, e dua ga na vakasama bibi e ologi rau vata.

1. Veivakatabui: “ia sa vakaoqo na veiyalayalati ka’u na cakava kei ira na mataqali ni Isireli; Ni sa oti na gauna ko ya, sa kaya ko Jiova, ka’u na tugana na noqu vunau ki na lomadra, ka’u na vola talega ki na yalodra” {Jeremaia 31:33, Iperiu 8:10).
2. Veivakaduavatataki: “ia ka’u na yaco me’u nodra Kalou, ka ra na yaco ko ira me ra noqu tamata ” (Jer. 31:33, Iperiu 8:10).
3. Kaulotu: “34 a ra na sega ni dui veivakatavulici tale na tamata kei na kai nona, kei na wekana, ka kaya, Mo kilai Jiova: ni ra na kilai au ga ko ira kece, ko ira sa tamata wale kei ira talega era sa turaga” (Jer. 31:34, ; Iperiu 8:11).
4. Vakadonui: “ni’u na bokoca na nodra caka cala, ia na nodra i valavala ca ka’u na sega ni nanuma tale.” (Jer. 31:34, ; Iperiu 8:12).