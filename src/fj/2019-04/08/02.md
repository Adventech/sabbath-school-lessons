---
title:  Na Vakasama Ni Veiyalayalati
date:   17/11/2019
---

`Wilika na Niemaia 10:1–29 (lesuva talega na talanoa ena Niemaia 9:36–38). O cei e bulia na veiyalayalati ka cava na vuna era duavata kina?`

Dina ni ra sainitaka na veiyalayalati o ira na liuliu, na tikina oqo e vakaraitaka ni ko “ira na tamata sa vo” era duavata “ka ia na bubului ka cavuta na vosa ni veicudruvi, me ra muria na vunau ni Kalou,” (Niemaia 10:28, 29). Na vakasama bibi cava a tiko e na veiyalayalati ka vakavuna na nodra sa duavata mera ia na veiyalayalati kei na Kalou? Me saumi na vakatataro oqo, e vinaka me lesuvi tale na vakasama bibi vakai -Volatabu ni veiyalayalati mai na veitabagauna sa oti.

Na bibi ni veiyalayalati e laveta cake na talanoa ni nona sasaga na Kalou me vakabula na tamata ivalavala ca, ka dusia talega na gagadre ni Kalou me tiko vata ka veiwekani kei ira na tamata. E vakatubura talega na gagadre vei ira na tamata mera soli ira vakaoti ki vua na Kalou.

Nai talanoa ni veibuli e na Vakatekivu 1 kei na 2 e sega ni vakaraitaka walega na buli ni tamata, e dusia na veiwekani ni tamata kei na Kalou,ka vaka kina na nodra veiwekani vakatamata. Curu mai na ivalavala ca ka tagutuva na veiwekani kece. Na valavala ca e saqata nai naki bibi ni veibuli ka kauta mai na mate. Tekivu me kavoro na tuvatuva ni kawa nei Atama ni a digitaka o Keni na ca (Vakatekivu 4:8–19) ia a digitaki Seci na Kalou (Vakatekivu 5:3–24). Mai cava toka na tuvatuva ni kawa nei Keni vei Lemeki (Vakatekivu 4:17–19), oqo na kavitu ni tabatamata mai vei Atama,na gauna oqo a basika kina na vakasama ni rawa ni levu na watimu. Nai valavala kaukauwa mai na kawa nei Keni e tauveibasai kei na bula ni yalodina mai na kawa nei Seci. A vakalougatataki na kawa nei Seci, ka basika mai o Inoki nai kavitu na tabatamata ka tukuni ni o koya sa “daulako vata kei na Kalou”(Vakatekivu 5:24) ka kau bulabula ki lomalagi.

Tubu cake vakatotolo nai valavala ca e na vuravura ka voleka ni ra mai qeleyavu na kawa era vakatokai mera yalododonu. Na ririko levu sa voleka me sega na matavuvale mera na maroroya tiko na veiyalayalati ni Kalou, o ya ni na basika mai na kawa ni yalewa me vakabula na kawatamata. Gauna oqo takoso na Kalou ka kauta mai na waluvu ki vuravura. Na waluvu sa qai vakacacana vakalevu na veikabuli e na vuravura ka vakarusai kina na bula,ia na Kalou e mai vakasavasavataka ga na veika sa vakarusa oti tu na tamata e na vuku ni valavala ca(Vakatekivu 6:11–13).

`O sa bau vakila vakai iko na ravuravu e kauta mai na valavala ca ki na nomu bula? Na kaukauwa cava o na gadreva mo rawa ni saqata kina na valavala ca?`