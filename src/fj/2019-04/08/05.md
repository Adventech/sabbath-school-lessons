---
title:  Vosa Ni Yalayala
date:   20/11/2019
---

`Wilika na Niemaia 10:30–39. Cava na va na ka e ra yalataka na Isireli me okati ki na veiyalayalati vou era sa vakayacora?`

Oqo e vica na ka e ra yalataka:

1. Kua na vakamau kei ira na vulagi (me tarovi kina na qaravi matakau);
2. Vakatabui vakavinaka na Sigatabu (kakua ni curu na cakacaka vakabisinisi);
3. Me bokoci na dinau ka vakatabui na solevu ni Sigatabu me rawa ni vukei o ira na dravudravua ka soli na bula galala;
4. Me tokoni vakailavo na cakacaka ni valenisoro, na kena veiqaravi ka mera kauta mai na isevu, ulumatua ni manumanu, na katini me rawa ni laveti cake na so-Kalou dina.

Na matai ni tolu ni vosa ni yalayala e baleta na veiwekani kei ira na tamata (vakawati kei na bokoci ni dinau) vata kei na Kalou (Sigatabu), na kena iotioti (Niemaia 10:32–39) e baleta nai tavi e na valenisoro.

Nai tavi levu me ra vakaraitaka na tamata o ya ni ra sa yalodinataka na veiyalayalati, sa taucoko nodra veiwekani kei na Kalou ka vaka kina vei ira na tamata. E dina mada ga ke sega ni bulataki vakavinaka na veiyalayalati, era sa kila ni valavala vinaka ka dodonu e na kauta mai e dua veisau vinaka ena veisiga sa tu e liu vei ira. Kevaka mera lako vakadodonu na Isireli, e dodonu mera tara cake e dua na vakarau ni bula e sala vata kei na vanua era na via yacova. Kevaka me ka dina nodra lako vata kei na Kalou, e rui ka bibi mera vakatabuya vakavinaka na Sigatabu ka tokona na veiqaravi e na valenisoro.

E ka ni rarawa ni ra a sega ni yalodina e na mua ni nodra veiyalayalati mevaka e talanoataki tiko e na otioti ni wase ni vola nei Niemaia. E lewe vuqa era sega ni yalodina, ia e lewe vica e ra talairawarawa. Ena veivuke ni Kalou kei na noda vakaraici Koya matua, e rawa ni da muria tikoga na sala dodonu ka donu talega na noda ivalavala ni bula.

`“Ni sa yavutaki donu nai valavala ni yaloda, e na kauta mai e dua na bula veisau e na noda bula. Ni da sorovaka vakaoti na lomada vei Karisito o sa semati iko ki na kaukauwa e uasivi mai vei ira na kaukauwa kecega. O na rawata na kaukauwa e na maroroi vinaka, ia o na sorovaka tikoga na nomu bula e na veisiga me rawa ni vou tikoga ka mo bula e na vakabauta.”—Ellen G. White, Steps to Christ, p. 48. Na cava e tarovi iko tiko mai na veika dina e volai tiko oqo e cake?`