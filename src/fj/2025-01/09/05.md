---
title:  Ke O Vakarokoroko Vei Au
date:   26/02/2025
---

Na nona sasaga o Setani me vuaviritaka na Nona Tikotiko Vakaturaga na Kalou e vakatakilai talega ena talanoa ni veitemaki ka volai ena Maciu 4 kei na Luke 4. E na nodrau veitalanoa o Jisu kei na dauniveitemaki, e vuqa na ka e vakatakilai me baleta na vu ni veiraravui. Ike eda na raica na dina ni veiraravui levu E na kedrau maliwa o Karisito kei Setani, ia e matanataki ena matanavotu ka vakaiyaloyalo talega.

`Wilika na Maciu 4 :1—11. E vakatakilai vakacava eke na dina ni veiraravui levu E na kedrau maliwa o Karisito kei Setani?`

Na Yalo Tabu E “liutaki” Jisu ki na vanua dravuisiga e nai naki me ”na temaki Jisu na tevoro.” (Maciu 4: 1) . Ka se bera ni yaco na i naki oqo, o Jisu sa lolo tiko me vasagavulu na siga. Gauna e lako mai kina na tevoro, e temaki Jisu me vukica na vatu me madrai, ka vakatovoleya na viakana levu E tu vei Jisu. Ia o Jisu E sabaya na veitemaki oqo E na Vosa ni Kalou, ka leqa nai naki nei Setani.

E na nona sasaga me vakatulewa cala o Jisu, e temaki Jisu na tevoro me viritaki Koya sobu mai na dela ni valenisoro. O Setani e moica na Vosa ni Kalou me temaki Jisu, ke luve ni Kalou dina, o ira na agilosi era na taqomaki Koya. O Jisu E sabaya na veitemaki ena Nona wilika ka vakadewataka vakadodonu na Vosa ni Kalou.

Nai katolu ni veitemaki e vakaraitaka na ka e vinakata na tevoro me rawata. E vinakati Jisu me vakarokoroko ka qaravi koya. O Setani e via vuaviritaka me nona na qaravi Kalou ka dodonu me Nona duadua na Kalou.

Me rawata vakakina, e vakaraitaka vei Jisu «na matanitu kecega e vuravura, kei na kedrai ukuuku; a sa kaya vua, A ka kecega oqori kau na solia vei iko, kevaka ko na cuva sobu ka vakarokoroko vei au” (Maciu 4: 8, 9). E na Luke 4: 6, na tikina e tautauvata kei na Maciu, na tevoro e vakaraitaka: «A lewa ni ka kecega oqori ka’u na solia vei iko, kei na kedrai ukuuku talega, ni sa soli vei au, ia ka’u sa solia vei koya yadua ka’u sa via solia kina” (Luke4: 6)

Vakadua tale, o Jisu E sabaya na veitemaki e na Vosa ni Kalou, ka sega ni yaco tale nai naki nei Setani.

E na veitemaki tolutolu, o Jisu e vakayagataka na Vosa ni Kalou me taqomaki Koya mai na gasauvidi ni meca.

`Na Efeso 6:12 e vakananumi keda “Ni da sa sega ni veivala walega kei ira na tamata, eda veivala talega kei ira era sa liu, kei ira era sa kaukauwa, kei ira era sa veitaliataka na butobuto kei vuravura oqo, kei ira na veivavakoso yalo ca e na veiyasana vakalomalagi.» E dina ga ni sega ni dodonu me da bula rerere tiko, na cava na vuna me da nanuma tiko kina na dina ni veika dredre e yaco wavoliti keda tiko?`