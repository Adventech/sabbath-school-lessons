---
title:  Na i Vu Ni Veiraravui Vakalomalagi
date:   27/02/2025
---

Eda sa raica e so na tikina e vakatavulica na veiraravui vakalomalagi E na kedrau maliwa na Kalou kei Setani. Ia, e yaco rawa vakacava na veiraravui vakaoqo? E rawa vakacava me dua E saqata na Kalou E Kaukauwa? Kevaka e veisisivitaki na kaukauwa e na veiraravui vakalomalagi, ke a tini koso ni se bera mada ga ni tekivu. E duidui dina na vuna. E dina, ni Vola Tabu e vakaraitaka ni veiraravui e veibataki na Nona i tovo na Kalou, na veiraravui ena vuku ni veibeitaki mai vua na tevoro ka wili kina ni sega ni vinaka sara se dauloloma na Kalou. Na veibeitaki vakaoqo e na sega ni rawa ni wali se vakamalumalumutaki ena vakasota kaukauwa se veivakasaurarataki, ia e na kena vakatautauvatataki na nodrau i tovo o rau na veiqati.

E na Nona sotava na i valavala ca, na Kalou E rawa ni vakayagataka ga na yalododoniu kei na dina. O Setani e rawa ni vakayagataka na ka E sega ni rawa ni vakayagataka na Kalou— veidabui kei na lawaki. E tovolea me vakalasuya na Vosa ni Kalou ka me vakatanitaka nai naki ni Nona veiliutaki na Kalou e na matadra na agilosi, ka vakaraitaka ni Kalou E sega ni matai me vakadavora na lawa kei nai vakaro vei ira na lewe i lomalagi, kei na Nona gadreva na vakarokoroko kei na talairawarawa mai vei ira na Nona ka buli, E vakasaqara o Koya na laveti cake kei na veivakacerecerei. Sa dodonu kina, me matanataki ki vei ira kece na lewe i lomalagi, kei vuravura taucoko, ni matanitu ni Kalou E dodonu, ka Nona lawa E vinaka sara. O Setani e sasaga me vakaraitaka ni o koya vakaikoya e vinakata me vinaka o lomalagi kei vuravura. Na nona i tovo o koya na daunivuaviri, kei nai naki dina ni lomana, e dodonu me kila kece o vuravura kei lomalagi. E dodonu me soli vua na gauna me kune votu ka vakamatana mai na nona cakacaka ni veivakarusai.» Ellen G. White, The Great Controversy, P. 498.

`Wilika na Joni 8: 44, 45 e na rarama ni Vakatakila 12:7—9. Na cava e vakatakila na veitikina oqo me baleta na nona i tovo na tevoro kei na nona i tuvatuva?`

Na nona i nakinaki na tevoro mai nai vakatekivu sai koya me vukea na veikabuli me vakabauta ni Kalou E sega ni yalododonu se yalololoma ka Nona vunau E veivakabobulataki ka veivakamavotaki vei ira. Sa rauta me vakatoka na tevoro o Jisu me «daulasulasu ko koya, ka sa vu ni ka oqo.” (Joni 8:44). Na kena veibasai, o Jisu E lako mai me «dautukuna na ka dina.“ (Joni 18: 37) ka sabaya vakadodonu na lasu kei na veivakacacani nei Setani, ka vakadrukai koya, ni bera na nona vakarusai vakadua na tevoro kei na nona kaukauwa (1 Joni 3: 8, Iperiu 2: 14). Na Vakatakila 12: 9, 10, e vakatakilai Setani me (1) “gata makawa 	(2) o koya oqo sa beitaki ira tikoga e na mata ni Kalou e na siga kei na bogi, ka (3) o koya na gata levu sa temaki ira kecega na kai vuravura. E na vosa vaka Kiriki, na vosa “tevoro” e kena i balebale na “dauveivakacacani,” ka vakaraitaka tale ni vu ni veiraravui e baleta na vakabauta, wili kina na vakabauta me baleta na Nona i tovo na Kalou.