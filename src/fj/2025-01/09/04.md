---
title:  Na Tekivu Ni Veiraravui Mai Lomalagi
date:   25/02/2025
---

E na Vakatekivu 1—3 e vakaraitaka ni ca e sa bula tu ni bera na nodrau bale o Atama kei Ivi. E dodonu me da siqema, ni “ca” sa basika oti, e na yaca ni vunikau ka vakatokai me «na kau sa kilai kina na ka vinaka kei na ka ca.» (Vakatekivu 2: 9, 17) . Na gata sa qai beitaka na Kalou ni lasu, ia na kena dina, na gata e lasu. Na bula ni gata (Vakatakila 12: 9), kei na nona lasu, e vakaraitaka na dina ni ca e tu vua. Me matata vei keda, mai na Were o Iteni ni se bera na Bale, sa kune votu tiko na ca.

`Wilika na Isikeli 28: 12—19 e na rarama ni Lako Yani 25: 19, 20. Na cava na vu ni nona bale na agilosi oqo?`

Na tikina oqo e vakaraitaka, ni tekivu mai lomalagi nai tekitekivu ni ca kei na veiraravui vakalomalagi .

Ni bera ni bale, na agilosi ka vakayacani me o Setani, e a Jerupi dauveivakarurugi. Me i kuri ni tutu vaka jerupi, ‘Sai iko sa vakaotia sara na kenai vakarau, ko sa vutu ni vuku, ko sa lagilagi duaduaga. Ko a tiko mai Iteni na were ni Kalou.’ (Isikeli 28: 12, 13) . E sega ni dua nai tukutuku oqo e rawa ni tukuni vei tui mai Taia (se vua e dua tale na tamata) . Sa rawa ni da kaya, ni sa soli vei keda e dua nai yaloyalo ni nona bale ko Lusefa.

`Wilika na Aisea 14: 12—15. Nai kuri ni rarama cava e vakaraitaka na tikina oqo ki na vu ni veiraravui levu mai lomalagi?`

E na Aisea 14, o Lusefa e nanuma me laveti koya cake ka me tautauvata kei na Kalou. Na tikina oqo e tokona na ka eda raica ena Isikeli 28, ni «laveti cake na yalona’ baleta na nona “rairai vinaka”(Isikeli 28: 1— 7) , ka dodonu me vakalagilagia kina na Kalou O Koya E buli Lusefa me rairai totoka. Ia, e laveti cake na yalona. Qai leqa vakalevu, ena nona laveti koya cake, e vinakata me sa sosomitaka na Kalouka vosavakacacani Koya. Na vosa vaka Iperiu ni “veivoli”e na Isikeli 28: 16, e kena i balebale talega me «veivakacacani” nai vakaraitaki ni veika ena cakava o Setani me saqata na Kalou kei keda talega.

`Eda na kila vakacava na dina ni o Lusefa, o koya ka lutu, e a “dodonu sara...mai na siga e a buli kina, me yacova na gauna sa kune vei koya na caka cala”(Isikeli 28: 15)? E rawa vakacava me bale e dua na ka buli e vinaka sara, vakavo ga ke “vinaka sara” e wili kina na galala ni digidigi vakayalo?`