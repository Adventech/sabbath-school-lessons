---
title:  Na Kisi Nei Jope
date:   04/03/2025
---

E na i vola i Jope, e soli vei keda eso na vakasama veivakurabuitaki me baleta na dina ni veiraravui levu.

`Wilika na Jope 1: 1—12 kei na Jope 2: 1—7. Na yavu cava ni veiraravui levu eda raica ni vakatakilai eke?`

E levu nai tukutuku matata e rawa laurai mai na veitikina oqo. Matai, e laurai e dua na matabose vakalomalagi, ka sega ni veitalanoa ga na Kalou kei Setani; ia era vakaitavi kina eso tale na kai lomalagi.

Karua, e tiko eso na ka e veibataki tiko, ka basika mai E na dina, ni Kalou E taroga se sa bau nanumi Jope o Setani. Me nanumi Jope ena vuku ni cava? E vakaibalebale na taro oqo e na vakasama ni tiko e dua na veileti levu e yaco tiko.

Katolu, na Kalou E vakatokai Jope me tawacala, tu dodonu, ka rerevaka na Kalou, ka sabaya mai o Setani ni o Jope e rerevaka ga na Kalou, baleta ni dau taqomaki koya. Oqo e wili vaka veibeitaki e na nodrau i tovo o Jope kei na Kalou, talega. (raica na Vakatakila12: 10, Sakaraia 3)

Kena i kava, o Setani e beitaka na Kalou ni Nona veitaqomaki vei Jope (vei viribaiti) e sega ni vinaka ka dredre kina vei Setani me vakadinadinataka na nona veibeitaki. Oqo e vakaraitaka ni tiko eso na ka e yalani vei Setani (lawa ni veitaratara), ka sa saga oti ko Setani me vakamavoataki Jope.

Na Kalou E sauma lesu na veibeitaki nei Setani e na matadra na matabose vakalomalagi, E na Nona vakatarai Setani me vakayacora na nonai le, ia e vakaiyalayala. E solia na kaukauwa vei Setani e na “veika kece e tu vua,” ia e vakatabui koya me vakamavoataki Jope (Jope 1:12). E muri, ni oti na nona vakatutu o Setani ni o Jope e nanumi koya vakatabakidua ga, sa qai vakatara na Kalou vei Setani me tarai Jope, ia me kakua ga ni kauta tani na bula nei Jope. (Jope 2: 3—6)

O Setani e kauta mai e levu na leqa ena matavuvale nei Jope, ia ena vei kisi kece, o Jope e vakalagilagia tiko ga na yaca ni Kalou (Jope 1: 20—22, Jope 2: 9, 10), ka vakacala na veibeitaki nei Setani. E levu na ka eda vulica eke, me vaka na lawa ni veitaratara e na veiraravui vakalomalagi. E tiko na lomanibai e na mataveilewai vakalomalagi ka rawa ni rogoci ka sotavi kina na veibeitaki kece E vagolei Vua na Kalou, ia na Kalou E na sega ni butusevata na yavu tabu e kune e na loloma, ka yavutaki kina na Nona matanitu kei na Nona liutaka na vuravura kei ira kece na ka buli kece era tu kina.

Na i yaloyalo vakalomalagi eda raica ena i vola i Jope e solia vei keda eso na rai veivakurabuitaki me baleta na dina ni veiraravui levu, kei na kena matanataki e na noda vuravura.