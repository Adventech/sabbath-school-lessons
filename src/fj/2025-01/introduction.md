### Na Kalou Dauloloma Ka Lewa Dodonu

Sa loloma na Kalou. Vakaraitaka na 1 Joni 4:8 kei na tikina 16. Nai Vola Tabu taucoko e tusanaka na dina oqo. Na vakabauta vaKarisito e kena usutu na Nona i tovo na loloma. Na loloma E usutu ni Nona bula na Kalou, e usutu ni veika kece eda vakabauta, ka dodonu me usutu ni veika kece eda cakava.

Sa yaco kina, me vakatagedegede ni noda kila na loloma e na vakatakilai e na vakarau ni noda vakabauta kei na veiqaravi. Dua na kenai vakaraitaki, ke dua e vakabauta ni rawa ni voli na loloma ni Kalou, sa rawa ni basika na vakanananu ni Kalou e sega ni lomani keda, baleta ni da tamata valavala ca ka tawayaga. Sa na basika kina na leqa—ke da namaka vei ira na tani me ra volia se cakacakataka na loloma.

E na sala oqo kei na vuqa tale na sala eso, na noda kila na loloma ni Kalou, e na vukea ka vakadeitaka na noda vakabauta kei na veika eda cakava.

Ia, na cava na loloma? Ke o taroga e lewe tini na tamata me ra vakamacalataka na loloma, e rawa ni tini na duidui vakamacla o na rogoca. Ena keda maliwa talega na Lotu vaKarisito, e kune talega kina e levu nai tukuni kei na vakavuvuli cala me baleta na loloma ni Kalou. Dua na kena vakaraitaki, e duidui nai sau ni taro ena loma ni Lotu vaKarisito ki na taro: Na loloma ni Kalou E dau solia ga na ka, ia E sega ni ciqoma na ka? Na loloma ni Kalou E soli Koya ka dau vakacaboisoro, ia e rawa beka vei keda na tamata me da vakamarautaka na Kalou? E veivukiyaki tu beka na loloma ni Kalou? E kauwaitaki keda beka na tamata na Kalou? E rawa ni da cata ka biliga tani na loloma ni Kalou? E curuma beka na Kalou na veiwekani e veiladeyaki kei keda na nona ka buli? E sega beka ni rau veiwekani na loloma kei na cudru? E rau salavata vakacava na loloma kei na lewa dodonu? Ke loloma na Kalou, cava na vuna e levu kina na ca e na noda vuravura, ka sa qai levu tiko ga? E rawa beka vei keda na tamata me da loloma me vaka na Kalou? Ke rawa, e na rairai beka vakacava? Nai sau ni so na taro oqori e sega ni dredre, ia e dau veibataki ena loma ni Lotu vaKarisito, ni veitalanoataki na loloma vakalomalagi. Ka so na vakamacala e dau ciqomi me dina, e laurai ni gauna e dikevi vinaka kina, ni sega ni duavata kei na ka e vakatavulica na i Vola Tabu me baleta na loloma ni Kalou. E da na sega ni dikeva kece na taro ena dua ga na lesoni, ia eda na sauma kece na taro kei na so tale ena vula tolu oqo. Ka da na raica ni loloma ni Kalou e uasivi cake mai na veika eda vakasamataka na tamata. Na loloma ni Kalou E vakaraitaki ena i Vola Tabu E cecere cake mai na veivakasama kece ni “loloma” ka tu ena noda vuravura nikua. E na veimacawa, eda na dikeva vakavoleka eso na tikina bibi ka totoka ni loloma ni Kalou ka vakatakilai ena i Vola Tabu. Ni toso tiko na noda vuli, eda na raica ni rau sema veivolekati na loloma vakalomalagi kei na Nona lewa dodonu. Na Kalou ni Vola Tabu E taleitaka na lewa dodonu (raica na Aisea 61:8). Ka matata tu na i Vola Tabu, ni loloma vaKalou kei na Nona lewa dodonu erau lakovata ka sega kina ni rawa ni tiko e dua ka yali na kena i karua.

Ena vuku ni sa loloma na Kalou, E kauwai vakabibi ni yali na lewa dodonu ka kune na veivakararawataki ena vuravura oqo, ka tu E na yasadra na biliraki kei na kune rarawa, ka tu vakarau me curuma na mosi kei na rarawa e kauta mai na vunica ki na veika buli—O Koya sa mai colata na rarawa kei vuravura, ka sa yaco me tau Vua na Kalou nai totogi levu duadua ena vuku ni ca.

E na Vola Tabu taucoko, E mosi Vua na Kalou na ca kei na rarawa baleta ni lomani keda kece vakalevu, ka da sega ni kinoca rawa na kena levu ni Nona lomani keda. Eda rawa ni da raica na titobu ni Nona lomani keda e na Nona tagicaki ira na Nona tamata o Karisito: “Isa! Jerusalemi, Isa! Jerusalemi, ko iko sa vakamatei ira na parofita, ka vakaviriki ira sa talai yani vei iko, au a nanuma vakavica meu vakasoqoni ira vata na nomu gone, me vaka na toa yalewa sa vakasoqoni ira na luvena e ruku ni tabana, ia dou a sega ni vinakata!” (Maciu 23:27)

Na Kalou ni Vola Tabu, na Kalou loloma, e kilai ena Nona Vosa me kavoro na yalona ka mosi Vua ni vakanadakui na Nona loloma se yali na loloma. Nai talanoa e na Vola Tabu e kovuta tiko na veika sa cakava na Kalou, ka sa cakava tiko me vakasukai mai na loloma ki na veitikina tikina kei na laqa i vuravura. Oqo kei na so tale e ulutaga tiko ni vula tolu oqo.

_O John C. Peckman e associate editor ni Adventist Review. Ena gauna e vola kina na lesoni oqo, e a Professor ni Theology kei na Christian Philosophy e na Seventh-day Adventist Theological Seminary e Andrews University._