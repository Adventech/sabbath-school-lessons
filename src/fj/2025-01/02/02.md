---
title:  Na Loloma Tawamudu Ni Kalou
date:   05/01/2025
---

E matata na i Vola Tabu: E lomani keda kece na Kalou. Na tikina kilai levu Joni 3:16 e kacivaka na dina oqo: "Ni sa lomani ira na kai vuravura vakaoqo na Kalou, me solia kina na Luvena e dua bauga sa vakatubura, me kakua ni rusa ko ira yadua era sa vakabauti koya, me ra rawata ga na bula tawa mudu.”

`Wilika na Same 33: 5 kei na Same 145: 9. Na cava e vakatavulica na vei tikina oqo me baleta na yawa ni tatara yani ni loloma, yalololoma kei na vosota vakadede ni Kalou?`

Eso era nanuma ni ra sega ni lomani, se na Kalou E lomani ira tale eso, ia o ira e sega. Ia, nai Vola Tabu e matata tu kina ni Kalou E lomani keda kece na tamata. E sega ni dua me sega ni lomana. Ena vuku ni Nona lomani keda kece na Kalou, E vinakata talega o Koya me da vakabulai kece.

`Wilika na 2 Peter 3: 9, 1 Timoci 2: 4, kei na Isikeli 33: 11. Na cava e vakatavulica na veitikina oqo me baleta na Nona gagadre na Kalou me vakabulai kece na tamata?`

Na tikina e muria na Joni 3:16 e vakuria: «Ni sa sega ni tala mai na Luvena ki vuravura na Kalou me cudruvi ira na kai vuravura; me bula ga ko ira na kai vuravura e na vukuna.’’ (Joni 3:17)

Ke a vakatau taudua Vua na Kalou, o keda kece na tamata eda na ciqoma na Nona loloma ka da vakabulai. Ia, na Kalou ena sega ni vakasaurarataka ka usuraka na Nona loloma vua e dua. Na digidigi e tu vei keda na tamata, me da ciqoma se biliraka. E dina ga ni so era na biliraka, ia na Kalou E sega ni mudu na Nona lomani ira. E na Jeremaia 31: 3, E kacivaka vei ira na Nona tamata: “Io, ka’u sa lomani iko e na loloma sa sega ni mudu: o koya oqo ka’u sa vakadedetaka kina na loloma vei iko.” Na i Vola Tabu e vakatavulica talega ni loloma ni Kalou E tudei ka tawamudu (raica na Same 136). E sega ni oti koso na loloma ni Kalou. E tawamudu. E na dredre vei keda me da siqema ka kila na dina oqo baleta ni levu na gauna, e rawarawa vei keda me da kakua ni lomani ira na tani.

Ia, me matata tiko, ke rawa vei keda vakatamata yadua me da vulica ka bulataka na dina ni loloma ni Kalou ena noda bula, e na duidui nai vakarau ni bula eda na bulataka kei na noda veimaliwai kei ira na tani.

`Ke lomani keda kece na Kalou, kena i balebale E na lomana eso na tamata lolovira nai vakarau ni nodra bula, ka rawa ni da kaya ni ra lewe levu. Na cava e vakavulica vei keda na loloma ni Kalou vei ira na tamata lolovira na nodra i vakarau, me rawa ni vukei keda me da tatara talega yani vei ira?`