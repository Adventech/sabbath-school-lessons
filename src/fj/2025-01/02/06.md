---
title:  Ni Sa Soli Wale Vei Iko, Mo Solia Wale Talega
date:   09/01/2025
---

Me vaka ga na nona sega ni sauma rawa na dauveiqaravi na dinau vei nona taukei ni cakacaka, e sega ni rawa vei keda me da sauma lesu na noda dinau Vua na Kalou. E sega ni rawa ni da cakacaka taka se solia vei keda o ira na wekada na loloma ni Kalou. «Na Kalou sa vakatakila na Nona loloma vei keda, ni da se bula i valavala tu, sa mai mate na Karisito E na vukuda’ (Roma 5: 8). Sa dua na loloma veivakurabuitaki! Me vaka na ka e vakaraitaka na 1 Joni 3:1, «’Raica na kena levu ni loloma sa ia vei keda na Tamada, me da vakatokai kina me da luve ni Kalou.’!»

Sa vakakina, na ka e dodonu me da cakava, sai koya me da seraka na loloma ni Kalou, ena kena levu taucoko vei ira na tamata. Ke sa da ciqoma na yalololoma kei na veivosoti levu, sa dodonu me levu talega na noda vakadrodroya yani na yalololoma kei na veivosoti vei ira na tani? Me da nanuma lesu ni o koya na dauniveiqaravi e vakayalia na loloma kei na veivosoti nei nona taukei ni cakacaka, baleta ni sega ni wasea yani ki vei koya na nona i tokani vaka cakacaka. Ke dina na noda lomana na Kalou, sa dodonu talega me da yalodina ena noda seraka na Nona loloma ki vei ira na tamata.

`Wilika na Joni 15:12, 1 Joni 3:16, kei na 1 Joni 4: 7—12. Na cava e vakatavulica na vei tikina oqo me baleta na veiwekani e tiko ena loloma ni Kalou, noda loloma Vua na Kalou, kei na noda lomani ira na tamata?`

Ni oti ga na Joni 15:12, O Jisu qai kaya vei iratou na Nona tisaipeli, ‘Dou sa wekaqu, kevaka dou sa kitaka na ka kecega kau sa vakarota vei kemudou.’ (Joni 15:14) . Qai cava E vakarota vei iratou o Jisu? Me i kuri ni veika tale, E vakarota vei iratou o Jisu (kei keda talega) me ratou lomani ira na tamata, me vaka ga na Nona lomani iratou. Ike kei na so tale na vanua, sa vakaroti keda kina na Turaga me da lomana na Kalou ka da veilomani talega.

Kena vakalekaleka, me da kila deivaki tiko ni da sa vosoti oti ena dinau e tawamudu, na dinau eda na sega ni sauma rawa, na dinau e saumi ena vukuda, e na kauveilatai. Sa dodonu kina, me da lomana ka vakalagilagia na Kalou ka da bula veilomani ka veiyaloni kei ira na tamata. Me vaka e volai ena Luke 7: 47, ‘O koya sa vosoti vakalevu, a sa loloma vakalevu, ia ko koya sa lailai ga na ka sa vosoti vua, sa loloma vakalailai ga.’ O cei vei keda e sega ni bau kinoca tu na levu ni veivosoti e vagolei tu vei keda?

Ke noda loloma Vua na Kalou e gadrevi kina na noda lomani ira na tamata, sa dodonu vei keda me da wasea vakusakusa yani nai tukutuku ni Nona loloma na Kalou, e na vosa kei na kena bulataki. E dodonu me da vukei ira na tamata ena nodra bula ena veisiga, ka da tovolea me da dewadewa ni loloma ni Kalou, ka dusi ira na tamata ki Vua E yalataka tu na bula tawamudu ena lomalagi vou kei na vuravura vou. Sa na dua na veibuli vou ena vuravura oqo, ni sa mai vakacacana ka ravabasuka nai valavala ca kei na mate, na vua ni noda biliraka na loloma ni Kalou.

`Na cavu kalawa cava e rawa ni o cakava mo lomana na Kalou ena nomu lomani ira na tamata? Na cava o rawa ni cakava nikua kei na veisiga sa tu mai ki liu, mo vakaraitaka vei ira na tamata na loloma ni Kalou ka (yaco na gauna) sureti ira me ra marautaka nai nuinui ni bula tawamudu sa yalataki oti tu?`