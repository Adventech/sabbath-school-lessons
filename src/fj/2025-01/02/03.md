---
title:  Loloma E Veidinadinatitaki
date:   06/01/2025
---

Na i Vola Tabu E vakaraitaka na Nona veiwekani loloma talei na Kalou vei keda na tamata, ka vakayayataki eso na vosa veiwekani ni loloma ena kedrau maliwa na tagane kei na watina ni vakamau, se o tinani gone kei luvena. Na vosa veiwekani oqo e vakayagataki me laveta cake na veiwekani mosimosi E na maliwa ni Kalou kei ira na Nona tamata ni veiyalayalati. Oqo na veiwekani loloma ni veidinadinati, ka sega ni okati ga kina na Nona loloma na Kalou vei ira na Nona tamata, ia na vakanuinui ni na ciqoma na tamata na loloma oqo, ka lomani Koya kei ira na talega na tani.

`Wilika na Vakarua 7: 6—9. Na cava e vakatavulica na veitikina oqo me baleta na veiwekani E na maliwa ni Kalou E veiyalayalati kei na yalololoma ni Kalou?`

Na Vakarua 7: 9, e vakaraitaka e dua na loloma talei E na maliwa ni Kalou kei ira na Nona tamata ni veiyalayalati, e dua na veiwekani ka vakatau e na nodra yalodina.

Na loloma ni Kalou e sega ni vakaiyalayala, ia na veidinadinati ni veiwekani kei ira na Nona tamata ni veiyalayalati e vakaiyalayala. Na vosa e vakadewataki me “yalololoma” se “loloma” e na Vakarua 7: 9, na vosa ‘esed’, e laveta cake na loloma vaKalou E na vakasama ni veiyalayalati (kei na vuqa tale) . E dau vakayagataki na vosa oqo na esed me vakamacalataka na cecere ni Nona loloma savu, vosota vakadede kei na loloma na Kalou. E vakayagataki talega na esed me vakaraitaka na nona yalololoma, se loloma tudei e rua na tamata ena loma ni dua na veiwekani ka yavutaki ena loloma. E vakamaucokonataka na veiwekani, ka namaki ni o kena i sa ena vakaraitaka ka dolea lesu ena yalololoma talega.

Na Nona esed na Kalou e vakaraitaka ni Nona yalololoma E rawa ni da nuitaka, e tudei, ka ologi keda. Ia, ena gauna vata koya, na noda ciqoma na veikavinaka kece e vakatokai me esed e vakaiyalayala, ka vakatau e na nodra tu vakarau o ira na Nona me ra talairawarawa ka taqomaka na nodra veiwekani kei Koya. (raica na 2 Samuela 22 : 26, 1 Tui 8:23, Same 25: 10, Same 32: 10, 2 Veigauna 6:14)

Na Nona loloma tudei na Kalou E yavu ni veiwekani kece e yavutaki ena loloma, ka sega ni rawa vei keda, ena keda i tuvaki, me da bulataka na bula loloma oqo. Na Kalou E sega walega ni solia wale vei keda na bula, ia E na vuku i Karisito, E soli Koya wale vei keda. “Sa sega na nona loloma e dua na tamata me uasivi cake e na ka oqo, me solia na nona bula e na vukudra na wekana.’’ (Joni 15:13) . Sega tale na lomatarotaro, na i vakaraitaki levu duadua ni Nona loloma na Kalou, E vakaraitaka na Turaga e na gauna «Sa vakamalumalumutaki koya, a sa talairawarawa me mate, io me mate e na kauveilatai.» (Filipai 2: 8)

`Na cava eso na sala ena rawa kina vei iko, me kakua ni yali mai na nomu vakasama na dina ni Nona loloma na Kalou? na cava na vuna e ka bibi kina vei keda, me da vakayacora vaka kina?`