---
title:  Veika E Kovuta na Veiwekani
date:   07/01/2025
---

Na Kalou E kaci ka sureti keda kece me da curuma na veiwekani loloma veimositi kei Koya (raica na Maciu 22: 1—14) . Ni da ciqoma na kaci ni veisureti, e gadrevi kina me da talairawarawa ki na Nona vakaro me da lomani Koya, ka da lomani ira na tamata (raica na Maciu 22: 37—39) Na noda marautaka na vinaka ni veiwekani kei na Kalou, e na vakatau tiko ena noda digidigi me da ciqoma se biliraka na Nona loloma.

`Wilika na Osea 9:15, Jeremaia 16: 5, Roma 11: 22, kei na Juta 21. E na rawa beka ni biliraki se tamusuki na vinaka ni loloma ni Kalou vei keda na tamata — na cava e vakatavulica na vei tikina oqo?`

Ena tikina oqo kei na so tale, na noda marautaka na talei ni veiwekani loloma kei na Kalou, e vakaraitaki ni vakatau tiko ki na noda ciqoma se biliga na Nona loloma. Ia, me da kakua ni cala na noda vakasama me da nanuma ni Kalou E sa oti na Nona lomana eso vei keda. Me vaka eda sa raica oti, E tawamudu na loloma ni Kalou. E dina ga ni Osea 9:15 e kaya kina na Kalou vei ira na Nona tamata, ‘Ka’u na sega ni lomani ira tale,’ e ka bibi me da nanuma ni qai veisautaka e muri na Nona vosa na Kalou vei ira na Nona tamata, ‘Au na lomani ira ga’ (Osea 14: 4). E na Osea 9:15, e sega ni kena i balebale ni sa cavuka vakadua na Nona lomani ira na Nona tamata na Kalou. E rawa ni da kaya ni tau na vosa ko ya ni sa mai yaco na leqa ki na veika e kovuta na veidinadinati loloma kei na Kalou. Ka noda sauma se dolea lesu na Nona loloma, e ka bibi me rawa ni tomani tiko kina na veiwekani oqo.

‘Ko koya sa nanuma na noqu vunau ka talairawarawa kina, sai koya oqo sa lomani au; ia ko koya sa lomani au ena lomani koya ko Tamaqu, ia kau na lomani koya, ka vakatakilai au vua.’ (Joni 14:21) . Me vaka talega kina, o Jisu E vakaraitaka vei iratou na Nona tisaipeli, “ni sa lomani kemudou na Tamaqu, ni dou sa lomani au, ka vakadinata niu sa lako mai vua na Tamaqu.’’ (Joni 16:27)

Na tikina oqo kei na so tale, e vakatavulica ni noda taura matua tiko na talei ni veiwekani veivakabulai kei na Kalou, e na vakatau tiko ki na noda ciqoma na Nona loloma na Kalou (ka wili kina na noda tu vakarau me da dewadewa ni Nona loloma talega). Me’u kaya tale, e sega ni kena i balebale oqo ni rawa ni cavuka na loloma ni Kalou. Me vaka ga ni sega ni rawa vei keda me da tarova na cila ni matanisiga, ia e rawa ni da tamusuki keda tani mai na rarama ni matanisiga, ka vakakina, e sega ni rawa ni da tarova na Nona loloma tawamudu na Kalou, ia e rawa ni da tagutuva na noda veiwekani kei na Kalou, ka tarovi keda mai na veika kece E via solia mai, vakabibi na vosaniyalayala me baleta na bula tawamudu.

`Na sala cava so e rawa ni ra raica kina na tamata, ka tovolea, na dina ni Nona loloma na Kalou; me qai laurai ke ra na dolea lesu se sega? Dua na kena vakaraitaki, e vakaraitaka vakacava o vuravura na Nona loloma, ni sa mai ravuti keda na i valavala ca?`