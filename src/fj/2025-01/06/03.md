---
title:  Na Kalou E Vinaka ka Yalododonu Taucoko
date:   03/02/2025
---

Na Kalou E sega ni walega ni vakaraitaka nona loloma ka E taleitaka na lewadodonu ka kaciva na tamata me ra loloma ka lewadodonu, ia na Kalou vakataki Koya E vinaka sara ka sega ni veivukiyaki na Nona bulataka na vei tovo oqo. Na i Vola Tabu E vakatavulica ni Kalou E savasava, yalodina, yalododonu, ka yalololoma. Ena veigauna kece na Kalou E dau vakayacora na veika E na loloma, dodonu ka lewadodonu. E sega ni cakava e dua na ka e cala.

`Wilika na Vakarua 32: 4 kei na Same 92: 15. Na cava e vakatavulica na tikina e rua oqo me baleta na yalodina kei na yalododonu ni Kalou?`

Na veitikina oqo kei na so tale E vakatakila ni Kalou E lewadodonu ka dauloloma «ka sa sega vua na caka cala.» (Same 92: 15, dikeva vata na Same 25: 8, Same 129:4) . Na Kalou «sa sega ni cakava na ka e sega ni dodonu ko koya; e na mataka kecega sa vakarairaitaka na nona lewa dodonu, sa sega ni wele mai ko koya; ia sa sega ni kila na madua ko koya sa sega ni dodonu.» (Sefanaia 3: 5). Raica na duidui ni Nona i tovo na Kalou kei ira era taleitaka na tawadodonu.

E kila vinaka na Kalou na ka e rauti keda vinaka, ka vinakata Me solia na ka e vinaka vei keda kece, ka tomana na Nona cakacaka me rawa ni vakavotukanataki na veika vinaka vei ira kece era gadreva.

`Wilika na Same 9: 7, 8 kei na Same 145: 9—17. Na cava E vakatavulica na veitikina oqo me baleta na Kalou?`

Na Kalou i Vola Tabu E «lewai ira na tamata E na lewadodonu» (Same 7:11) “ka sega na ca me tiko vata kei kemuni” (Same 5: 4). Me vaka na ka e vakatavulica na 1 Joni 1: 5, «ni sa rarama na Kalou, a sa sega sara vei koya na butobuto.» Sa dina, na Kalou E sega walega ni vinaka sara, ia o Jemesa e vakaraitaka Jemesa 1:13.»ni sa sega ni dauveretaki rawa na Kalou ki na ka ca» (dikeva vata kei na Apakuki 1:13)

Ena ka kece oqo, na Nona vinaka kei na lagilagi na Kalou E rau sema ka sega ni rawa me tawasei. O keda na tamata eda dau sakitaka na kaukauwa. Na Kalou E—vu ni kaukauwa, ia E vakayagataka na Nona kaukauwa E na sala E dodonu ka loloma. E sega ni vakacalaka ena gauna e taroga kina na Kalou o Mosese, “mo ni vakaraitaka vei au na nomuni serau.” A sa vosa na Kalou ka kaya “Au na cakava me lako e matamu na noqu vinaka kecega.”(Lako Yani 33: 18, 19)

`Na cava na vuna E vakatara kina E dua na Kalou vinaka vakaoqo na levu ni ca sa yaco tu e vuravura? Veitalanotaka na nomu saunitaro kei ira na lewenikalasi.`