---
title:  Taura Matua Na Loloma Kei Na Lewadodonu
date:   06/02/2025
---

Nai Vola Tabu e vakatavulica vakawasoma ni ‘Kalou ko Jiova na nomuni Kalou, na Kalou dina, sa vakabauta tiko na veiyalayalati, kei na loloma, vei ira era sa lomani koya ka kitaka na nona vunau, ka yacova nai tabatamata e udolu’ (Vakarua 7: 9). Na Nona i tovo ni yalovinaka kei na loloma E vakaraitaka o Jisu E na kauveilatai (raica na Roma 3: 25, 26; Roma 5: 8)

E vakaraitaka na Same 100: 5, «Ni sa yalovinaka ko Jiova; ka sa sega ni mudu na nona yalololoma;

Ka sa yacova nai tabatamata kecega na nona lomadina.» (raica talega na Same 89: 2) . Eda raica, E rawa ni da vakararavi Vua na Kalou; E solia na ka ni loloma vinaka vei ira na luvena (Jemesa 1:17; dikeva vata kei na Luke 11:11—13) . E dina talega, E solia na veika vinaka, vei ira talega era okati ira me Nona meca.

`Wilika na Maciu 5:43—48. Na cava e vakatavulica me baleta na Nona loloma veivakurabuitaki na Kalou? Mai na rarama ni vakavuvuli nei Jisu, me vakaevei na noda veimaliwai kei ira na tamata?`

Na Maciu 5 E vakamacalataka na Nona loloma me loloma e vinaka sara. Na loloma e sega ni vinaka sara e loloma e lomani ira ga era lomani iko lesu. Ia na Kalou E lomani ira talega era cati Koya, kei ira talega era okati ira me ra meca ni Kalou. Na Nona loloma E taucoko, ka vakavuna me vinaka sara.

Dina ga ni loloma kei na lewadodonu ni Kalou E uasivita na ka eda namaka, e sega ni uabaleta se veisaqasaqa kei na lewadodonu. Me matata, e kauta vata mai na lewadodonu kei na veivosoti (Same 85: 10) . Na i Vola Tabu talega e vakasalataki keda: ‘mo bulataka nai valavala ni veivosoti kei na ka lewadodonu, ka waraki koya tikoga na nomu Kalou.’ (Osea 12: 6) E dua tale nai vakadewa e kaya vakaoqo, «Taura matua na loloma kei na lewadodonu» (Osea 12: 6; raica talega na Luke 11:42)

Na kena i tinitini, na Kalou vakaiKoya E na vakayacora na lewadodonu e vinaka sara. Na Roma 2:5 e vakatavulica, ni Nona «siga ni cudruvi, ena vakaraitaki kina na lewa dodonu ni Kalou.» Na i tinitini, era na sere na vakabulai: ‘A ka levu ka veivakurabuitaki na nomuni cakacaka, na Turaga na Kalou Kaukauwa; sa dodonu ka dina na nomuni valavala, oi kemuni na Tui ni veigauna kecega. O cei me sega ni rerevaki kemuni, na Turaga, ka vakarokorokotaka na yacamuni? ni sai kemuni ga sa yalosavasava: ko ira kecega na veivanua era na lako mai ka cuva e matamuni; ni sa vakatakilai mai na nomuni cakacaka dodonu.’(Vakatakila 15: 3, 4; dikeva talega na Vakatakila 19:1, 2)

`Na Aisea 25: 1 e vakaraitaka, «Kemuni Jiova, ko ni sa noqu Kalou; au na vakalevulevui kemuni, au na vakavinavinaka ki na yacamuni; ni kemuni sa cakava oti na ka mana; na nomuni lewa makawa sa dei ka dina ga.» Ni da curuma na gauna dredre ka ca, Eda vulica vakacava me da vakalagilagia na Kalou? E na sala cava e rawa kina na nomu bula me i soro ni vakalagilagia na Kalou ka sala me vakatetea na lewadodonu e na nomu lomanibai nei veitaratara?`