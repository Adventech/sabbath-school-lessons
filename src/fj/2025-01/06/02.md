---
title:  Loloma Kei Na Lewadodonu
date:   02/02/2025
---

Ena i Vola Tabu, na loloma kei na lewadodonu e rau sala vata. Na loloma dina e gadreva na lewadodonu, kei na lewadodonu dina e rawa ni liutaki mai ka wasei yani e na loloma. E sega ni se matau vei keda me da vakasamataka na kena semati na rua na ulutaga oqo, baleta na loloma kei na lewadodonu e sa vakatanitaki vakalevu vei keda na kawatamata.

`Wilika na Same 33: 5, Aisea 61: 8, Jeremaia 9: 24, Same 85: 10, kei na Same 89: 14. Na rarama cava e vakaraitaka na veitikina oqo me baleta na Nona kauwai na Kalou ena vuku ni lewadodonu?`

Na veitikina oqo e vakaraitaka vakadodonu ni Kalou E taleitaka na lewadodonu (Same 33: 5, Aisea 61:8) . E na i Vola Tabu, na vakasama ni loloma kei na lewadodonu e sega ni rawa ni veitawasei. Na Nona loloma na Kalou kei na Nona yalododonu E rau salavata, ka kauwai vakalevu o Koya me bulataki e vuravura na yalododonu kei na lewadodonu.

Oqo na vuna, eda raica ni o ira na parofita era vosataka na veimataqali tawadodonu, wili kina na lawa e sega ni dodonu, nai vakaraunibibi e cala, kei na tawadodonu kei na nodra vakaicolacolataki na dravudravua, kei ira na yada, se dua e vakaleqai. E dina ga ni tamata e vakayacora e levu na ca kei na tawadodonu, na Kalou sai Koya ‘ka dauia na yalololoma, kei na lewa kei na cakacaka dodonu, e vuravura’ (Jeremaia 9:24) . E na i Vola Tabu, eda raica ni o ira era yalodina Vua na Kalou era namaka na veilewai vakalomalagi me dua na ka vinaka baleta ni tauca nai totogi vei ira na caka ca kei ira era dauveivakacacani, ka kauta mai na lewadodonu kei na veisereki vei ira era coko tu ena tawadodonu kei nai colacola bibi.

Me matata, na yalododonu kei na lewadodonu E yavu ni Nona matanitu na Kalou. Na Nona matanitu loloma E lewadodonu ka yalododonu, ka duidui mai na matanitu veilecayaki ni vuravura oqo, ka ra dau tokona na tawadodonu me ra rawa ka kina ka tarai cake na nona kaukauwa. Ni tiko na Kalou, «Sa veitavaki na loloma kei na dina; Sa veireguci na yalododonu kei na veivinakati.» (Same 85: 10)

Na Kalou sa vakamatatataka na veika kece E namaka mai vei keda. «Sa vakatakila oti vei iko, na tamata, na ka e vinaka: ia ka cava tale sa taroga maivei iko ko Jiova, mo caka dodonu ga, ka mo vinakata na yalololoma, ka mo yalomalumalumu talega ni drau lako vata kaya na nomu Kalou?» (Maika 6: 8). Ke tiko e so na ka e na Nona i tovo na Kalou E dodonu me da seraka, na loloma kei na lewadodonu kei na veivosoti e basika mai kina—na kena usutu.

`Na cava eso na vakaraitaki, ena gauna oqo, me baleta na kena vakatanitaki na lewadodonu vei keda na tamata? Sa dodonu li me da tagica na Nona lewadodonu e vinaka sara na Kalou, me basika mai ena dua na siga?`