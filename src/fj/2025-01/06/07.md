---
title:  Na i Kuri ni Vakasama
date:   07/02/2025
---

Wilika na Ellen G. White, «God’ s Love for Man,» pp. 9—15, e na Steps to Christ.

«Na vosa ni Kalou E vakatakila na Nona i tovo. O Koya vakai Koya E sa vakaraitaka na Nona loloma kei na kauwai e sega ni vakaiyalayala. Gauna e masu kina o Mosese, ‘mo ni vakaraitaka vei au na nomuni serau,’ E sauma na Turaga, ‘Au na cakava me lako e matamu na noqu vinaka kecega.’ Lako Yani 33: 18, 19. Oqo na Nona i serau. Sa lako siviti Mosese na Turaga, ka kacivaka, ‘Ko Jiova, ko Jiova na Kalou, sa yalololoma ka daulomasoli, sa vosovoso vakadede, ka levu na nona yalovinaka kei na dina, sa dauyalovinaka tiko vei ira na veiudolu, sa sega ni cudruvaka na caka ca kei na talaidredre kei nai valavala ca.’ Lako Yani 34: 6, 7. E ‘cudru vakamalua, ka dauyalovinaka,’ ‘ni sa vinakata ko koya me yalololoma.’ Jona 4: 2; Maika 7 :18 .

«Na Kalou sa vauca na yaloda ki vei Koya E na veisala e vuqa e lomalagi kei vuravura. E na veika bula, kei nai sema titobu ka veimositi vakavuravura ka kila duadua ga na yalo ni tamata, E sa sasaga me vakaraitaki Koya vei keda. Ia na veika oqo, E sega ni taucoko sara ena kena matanataki na Nona loloma. Dina ga ni sa soli kece mai nai vakadinadina kece oqo, na meca ni vinaka e vakamatabokotaka na vakasama ni tamata, me ra rai Vua na Kalou E na rere; ka ra vakasamataki Koya me dredre ka sega ni veivosoti. O Setani e liutaka na tamata me ra okata na Kalou me dua na kaukauwa ka Nona cakacaka me veivakasaurarataki na Nona lewadodonu, —e dua na turaganilewa e kaukauwa nona vakatulewa, e dua na dausoli dinau veivakalaboci. E boroya nai yaloyalo ni Dauniveibuli me dua E wanonovi keda na tamata ena mata e vuvu me raica na lakosese kei na cala ni tamata, me rawa ni vakatauca vei ira na kedra i totogi. Me rawa ni kautani nai yaloyalo butobuto oqo, ka vakatakilai ki vuravura na Nona loloma tawamudu na Kalou, E lako mai kina o Jisu me bula maliwai keda na tamata.» Ellen G. White, Steps to Christ, pp. 10, 11.

**Taro Ni Veiwasei**:

`Na cava e sa rui ka bibi kina me da kila ni lagilagi ni Kalou E sema tu ki na Nona vinaka? E vakadodonutaka vakacava na vakavuvuli ni lagilagi ka vakabibitaka na kaukauwa ia e sega ni vakabibitaka na loloma kei nai tovo ni Kalou?`

`O sa bau vakataroga mada na vinaka ni Kalou? O bau kila e dua e sa vakataroga na vinaka ni Kalou, baleta na mataqali bula era bulataka o ira era vakatusa ni ra muria tiko na Kalou, se baleta na levu ni ca e na vuravura oqo? O cakacakataka vakacava nai sau ni taro oqo, ka rawa vakacava vei iko mo vukea e dua e sasaga tiko me matata vua na vinaka ni Kalou? Raica na lesoni ni macawa mai oqo.`

`Veitalanoataka vinaka e na nomu kalasi nai sau ni taro ka tarogi ena Siga Moniti. E rawa vakacava ki na dina ni veiraravui levu, me vukei keda me da kila ka matata vei keda na levu ni ca e bula tu ena gauna oqo?`