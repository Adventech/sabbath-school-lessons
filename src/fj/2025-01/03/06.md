---
title:  Na Sasaga Vinaka
date:   16/01/2025
---

E na ruku ni i-vakaruru ni Nona veivosoti kei na veisorovaki na Kalou, E ciqoma ena marau na Kalou na veidigidigi lalai kece ni kena ciqomi na Nona loloma. E vukui Koya ka dodonu me lomani ka o Koya E yalododonu, o keda sa rawa ni da wili me da yalododonu ka wili me da tiki ni tamata lomani mai Vua na Kalou, ka da bula vata kei Koya ena loloma e taucoko me tawamudu. Oqo nai nuinui ni veivoli lesu, ka okati kina na Nona veiqaravi o Karisito ena vukuda mai lomalagi.

Ia, o na vakaqaqa, e okati talega eke o au? Vakacava ke sega ni vinaka na noqu bula? Vakacava kevaka au rere baleta ni lailai tiko na noqu vakabauta?

`Wilika na Marika 9: 17—29. E sotava vakacava na Kalou na nona gagadre na tamanigone ena talanoa oqo? E vakarautaki vakacava na vakabauta, ka kilai vakacava ke levu se lailai?`

E sega ni rawa vei iratou na tisaipeli me ratou vakatala na yalo velavela; ka sa via yali nai nuinui. Ia o Jisu qai tukuna vua na tamanigone, ‘Kevaka ko sa vakabauta rawa, sa rawarawa na ka kecega vua sa vakabauta (Marika 9:23). Sa vakawai na matana, ka kaya, Kemuni na Turaga, au sa vakabauta; vukea na noqu tawa-vakabauta! ‘ (Marika 9:24)

Eda raica, O Jisu E sega ni kaya vua, «Qai lesu mai vei au ena gauna sa levu kina na nomu vakabauta. Ia na nona tagi, «vukea na noqu tawa-vakabauta,” sa rauta vinaka.

Ni sega na vakabauta, e dredre na noda vakamarautaka na Kalou (Iperiu 11: 6), ia O Jisu, E ciqoma na vakabauta, veitalia ke vakabauta lailai, ka vakabauta (ena veisorovaki i Karisito) sa rawa ni da vakamarautaki Koya. Ena vakabauta kei na veika sa cakava o Karisito E na vukuda, sa rawa ni da veitauraki ena veisala e vakamarautaka na Kalou, me vaka na nona marau e dua na tamanigone, ena gauna sa kauta yani kina e dua na luvena e dua nai loloma, ka sega beka ni sau levu.

Sa dodonu kina, me da muria nai vakasala nei Paula me noda takete «me keitou vinaka ga vua” na Kalou (2 Koronica 5: 9, 10, dikev vata kei na Kolosa 1:10, 1 Cesalonaika 4: 1, Iperiu 11:5). Ka dodonu me da kerea Vua na Kalou me veisautaka na veika eda taleitaka me wili kina na veika era taleitaka o ira eda lomana, ka me vakarabailevutaki na noda loloma, me rawa ni tatara yani ki vei ira na tamata. «Dou veilomani sara e na veilomani ni veitacini; dou veiuasiviti e na veivakarokorokotaki; e na gumatua mo dou kakua ni vucesa mai: me katakata na yalomudou; mo dou qarava na Turaga; dou reki e nai nuinui; vosota na ka rarawa; ia tikoga na masu: veivotayaka vei ira na dravudravua era sa lotu; dauvakacegui ira na vulagi.” (Roma 12: 10—13)

`Ke sa ciqomi keda na Kalou E na vuku i Karisito, e dodonu li me da ciqomi ira na tamata? E vukei keda vakacava na rarama e vakaraitaka na i vakaro me da lomani ira na tamata me vaka na noda lomani keda (Vunau ni Soro 19:18, Maciu 22:39) kei na lawa koula, me da vakarautaka vei ira na tamata nai vakarau o vinakata me ra vakarautaka vei iko?`