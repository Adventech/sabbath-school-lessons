---
title:  Sau Levu Ka O Sega Ni Kinoca Rawa
date:   12/01/2025
---

Me vaka eda sa raica ena dua na lesoni sa oti, e sega ni dua—na tamata valavala ca levu duadua se na tamata dau cakava na ka ca —me sega ni lomana na Kalou. Ena vuku ni Nona okati keda na tamata me da ka saulevu, E sega ni marautaka nai valavala ca, baleta ni lomani keda ka kila vinaka tu o Koya na ka ena cakava vei keda nai valavala ca.

`Wilika na Luke 15: 11—32. Na cava e vakaraitaka na talanoa me baleta na gone cidroi me baleta na Nona yalololoma kei na loloma na Kalou? Na vakasala cava e solia vei ira, era vakataki koya na luvena kadua, ka vakatawa vale tiko ga mai?`

E na talanoa oqo nei Jisu, na luve i taukei ni vale e sa kerea koso na nona wasewase ni yau, ka vakaraitaki ni nona biliraki tamana kei na matavuvale nei tamata. Sa gole yani na gone cidroi ka vakayagata vakasabalia nai wasewase ni nona i yau, ka sa yaco me dravudravua ka viakana, ka tiri na nona weli nona raica na kedra kakana na vuaka. Nona sa kilai yalona, ni o ira mada ga na tamata cakacaka e na vale nei tamana era kana ka vo, sa vakatulewa me sa lesu ki vale, ka me sa yaco me dua vei ira na tamata dauveiqaravi.

E veivakauqeti na ka qai yaco. Eso na tama era na cemuria na luvedra, ke ra sa via lesu mai. «O sa kaut na nomu wasewase ni yau ka o sa digitaka mo sa kua ni lewenivuvale oqo. Sa sega na nomu tikina eke.» E sega beka ni matata na vakatulewa oqo, ka taudonu? E na matadra eso na tamanigone, na luvena sa lako sivita nai yalayala me rawa ni ciqomi lesu tale mai, vakabibi ni luvena tagane.

Ia, ena talanoa vakaibalebale oqo, na tamanigone (matataka na Kalou vakataki Koya) E sega ni sauma lesu e na veisala kece vakaoqo. Ia, «(na gone cidroi) ni sa yawa sara, sa raici koya ko tamana, a sa lomana, ka cici, ka mokota, ka reguca.’ (Luke 15:20) . E dina ga ni sega ni rakorako me dua na taukei ni vale me cici yani ki tuba me sotava e dua, na tamanigone oqo ena dela ni nona yalololoma e cici yani me laki sotava na luvena, ka veivakurabuitaki, na nona sa semati lesu ki na matavuvale, ka cakava e dua na kanavata ni marau ena vukuna, ka vakaraitaka na levu ni Nona loloma na Kalou vei keda kece na cidroi kei na reki E Nona, ni dua na luvena e lesu tale ki vale. Sa dua nai yaloyalo talei ni Kalou!

`E vakavure vakasama na nona rai na luvena kadua. Cava na vuna e wili kina me rai vakatamata, ka yavutaki e na vakatulewa dodonu, ka da ciqoma vakarawarawa talega? Na cava e vakatavulica vei keda mai na nona yasana, me baleta na rai vakatamata baleta na vakatulewa dodonu, ni sega ni ciqoma na titobu ni kosipeli se na Nona loloma na Kalou vei keda?`