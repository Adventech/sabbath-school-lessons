---
title:  Vakamarautaka Na Kalou?
date:   14/01/2025
---

E rawa vakacava Vua na Kalou ni vuravura me kauwaitaki ia na kawa tamata, e dua na ka bula somidi ena dua na vuravura lailai, e na maliwa ni lomalagi rabailevu kei na vei vuravura tale eso? E yaco rawa vakacava me kauwaitaka na tamata na Dauniveibuli Levu, o Koya E vu ni kaukauwa ka sega ni gadreva e dua na ka? Na taro oqo e rawa ni ologi ena rua na rai.

Matai, E rawa vakacava me vakamarautaki na Kalou? Karua, e rawa vakacava vei keda na tamata me da vakamarautaki Koya, vakabibi ni da tamata i valavala ca? Na matai ni rai, e noda ulutaga nikua, ia na kena karua, qai noda lesoni nimataka.

`Wilika na Aisea 43: 4; Same 149: 4; kei na Vosa Vakaibalebale 15: 8, 9. Na cava e tukuna vei keda me baleta na Nona marautaki ira na Nona tamata na Kalou?`

Eda raica vakalailai e nanoa, ni Kalou E rawa ni vakamarautaki mai vei keda na tamata, baleta ni Kalou E lomana na tamata ka wili kina na veika vinaka era dau cakava, wili kina o ira era lomana ka qaravi ira na tani.

Ena yasana kadua, na Kalou E sega ni marautaki ira na Nona tamata ke ra caka ca. Na Vosa Vakaibalebale 15: 8, 9 e vakatavulica, ni dina ga na nodra ‘vakacaboisoro» kei na nodra “sala” na tamata ca, e ka «vakasisila vei Jiova, ia na ‘nodra masu na yalododonu sa vinakata ko koya» ka «Sa lomani koya sa muria na ka dodonu. «

E sega walega ni kaya na tikina oqo ni Kalou E sega ni marautaka na ca, ia e rekitaka na caka vinaka. E biuta me davo veidonui na reki vakalomalagi kei na loloma vakalomalagi, ka vakaraitaka na i sema titobu ena maliwa ni loloma ni Kalou kei na Nona reki, ka da raica votu ena loma ni Vola Tabu taucoko.

E na Same 146: 8, «Sa lomani ira na yalododonu ko Jiova.» Karua ni Koronica 9: 7 e vakuria, «ia ko koya sa solia e na marau sa vinakata na Kalou.» Me matata taumada na ka e sega ni tukuna na tikina oqo. E sega ni kaya ni Kalou E lomani ira ga na yalododonu se na Kalou E lomani ira ga na dausoli ka ena marau. Na Kalou E lomani keda kece. Ke dua na ka e tukuna tiko na veitikina oqo, e kaya tiko ni Kalou E lomani ira na “yalododonu” kei ira na “dausoli ka ena marau” ka talei Vua na Kalou. Na ka eda raica ena Vosa Vakaibalevale 15: 8, 9 e solia na kena ki: Na Kalou E lomani ira oqo kei ira tale eso E na vakasama ni Nona marautaki ira.

`Vakasamataka nai sema voleka e tiko ena maliwa ni lomalagi kei vuravura, ka rawa kina Vua na Kalou, na Dauniveibuli, me voleka mai vei keda. Nai nuinui cava e solia vei iko na vakasama veivakurabuitaki oqo, vakabibi ke o lako curuma tiko e dua na gauna dredre?`