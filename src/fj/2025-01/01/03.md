---
title:  Loloma E Sega Ni Dolei Lesu
date:   30/12/2024
---

Na loloma ni Kalou vei keda na kawa tamata sa bale, e kune e na talanoa kei Osea. Na Kalou E tukuna vei Osea na parofita, ‘Mo la’ki kauta e dua na yalewa dautagane me watimu, kei iratou na luve ni butako me luvemu: ni sa dautagane vakalevu na lewe ni vanua, ka ni ra sa vuki tani vei Jiova.’ (Osea 1 : 2)

Ko Osea kei na watina sega ni yalodina, sa yaco me lesoni bula ni loloma ni Kalou ki vei ira na Nona tamata, dina ga ni ra sega ni yalodina na Isireli ka ra dautagane vakayalo. Eda raica eke, na talanoa ni Nona loloma savu na Kalou ki vei ira e sega ni dodonu me ra lomani.

Eda vulica, dina ga ni yalodina ka lomani ira na Kalou, o ira na Nona tamata era vukitaka mai Vua, sega ni vakadua ga, ia e vakavuqa.

Sa yaco kina, me vakaraitaka na i Vola Tabu ni Kalou na tagane e dodomo vei watina, ia o watina e sega ni dodomo lesu se yalodina Vua. E lomani ira ka yalodina o Koya vei ira na Nona tamata, ia era vakanadakui Koya ka ra veiqaravi ka vakarokoroko ki na kalou tani, ka kauta mai Vua na mosi ni yalo kei na kavoro ni veiwekani, ka dredre na kena vakavinakataki.

`Wilika na Osea 14 : 1—4. Na cava e vakaraitaka na veitikina oqo me baleta na Nona loloma tudei na Kalou vei ira na Nona tamata?`

E na loma ni nodra vukitaki vakavuqa o ira na Nona tamata, E kaya na Kalou: «Au na vakabulai ira mai na nodra dauvuki, au na lomani ira ga.“ Na vosa “lomani ira ga” e vakadewataki mai ena vosa vaka Iperiu na (nedabah) , ka tiko kina na vakasama ni dua na ka e soli wale. E tautauvata kei na vakanananu ni soli ka ni loloma e na Valetabu.

E nai vola nei Osea kei na i Vola Tabu taucoko, na Kalou E vakaraitaka na Nona kauwai ka yalololoma vei ira na Nona tamata. Dina ga ni sa vakavuqa na nodra lasa ka dodomo e taudaku, ka voroka na veiyalayalati, me dredre ni vakavinakataki, ia na Kalou E sega ni tarova na Nona vakadrodroya na Nona loloma vei ira. O ira na tamata sa sega ni dodonu me ra lomani tiko mai Vua na Kalou, ni ra sa biliraka ka vakayalia na nodra dodonu me ra lomani.

Ia, na Kalou E tomana tiko ga na Nona vakadrodroya na loloma vei ira. Ike kei na vei tikina tale eso, nai Vola Tabu e vakaraitaka ni loloma ni Kalou E soliwale ka soli vakaiyauyau.

`E levu na tamata era nanuma ni Kalou E dua nai liuliu cudrucudru ka turaga ni lewa e tu vakayawa. E rawa vakacava me duidui na noda raica na Kalou, ni da raica na Nona cudruvi ka rarawa na yalona, E na Nona watina tiko e dua e sega ni yalodina ka sega ni dolea lesu na Nona loloma? E veisautaka vakacava na nomu raica na nomu veiwekani kei na Kalou?`