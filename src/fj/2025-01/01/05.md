---
title:  E Levu Era Kacivi, Ia E Lailai Era Digitaki
date:   01/01/2025
---

Na Kalou E sega walega ni lomani keda na tamata E na Nona galala ni digidigi, ia E sureti keda me da lomani Koya lesu. Na Nona solia vei keda na Kalou na galala ni digidigi, me da ciqoma se biliraka na Nona loloma, e kune votu (ena so talega na tikina) e na talanoa vakaibalebale nei Karisito me baleta na soqoni ni vakamau.

`Wilika na Maciu 22: 1—14. Na cava nai balebale ni talanoa vakaibalebale oqo?`

Ena talanoa vakaibalebale oqo nei Karisito me baleta na kana magiti ni vakamau, E vakarautaka na tui na soqo ni vakamau nei luvena ka talai ira yani na nona tamata cakacaka me ‘ra lakovi ira ka sureti ki na kana magiti ni vakawati: a ra sa sega ni via lako mai ’ (Maciu 22: 2, 3)

Sa vica vata na nona veitalai tiko yani na tui ena kaci ni veisureti, ia era sega ni via rogoca na kaci, ia qai ca vakalevu, ni ra vesuki ira na talai yani ka vakamatei ira (Maciu 22: 4—6).

Ni sa dede vakalailai, ka sa sotavi ira era vakamatei ira na nona tamata cakacaka, sa kaya na tui vei ira na nona talai “Sa vakarautaki oti tu na magiti ni vakawati, a ra sa sega ni yaga kina ko ira ka sureti: o koya mo dou qai lako ki na veisalatu, ia ko ira kecega dou na kunea, dou sureti ira mai ki na magiti ni vakawati.’ (Maciu 22: 8, 9).

Ni oti na talanoa me baleti koya e via tiko ena soqoni ni vakamaua, ia e sega ni daramaka nai sulu ni vakamau ka vakavuna na nona vakatalai tani, ka vakaraitaka na bibi ni kena ciqomi nai sulu ni vakamau mai vua na tui, me rawa ni tiko ena soqo ni kanavata ni vakamau. E tinia kina o Jisu nai talanoa vakaibalebale E na vakasala bibi, ‘Ni ra sa lewe vuqa era sa kacivi, ka lewe lailai era sa digitaki.’ (Maciu 22:14)

Na cava na kena i balebale? O ira era sa “kacivi,” o ira na “digitaki,”sa o ira era sa ciqoma na Nona veisureti na Turaga ki na vakamau. Na vosa e vakadewataki me «kaci» se “veisureti» e na talanoa vakaibalebale oqo, sai koya na vosa vaka Kiriki na kaleo (kaci se veisureti) , ia o ira ga era sa ciqoma ena yalovinaka na veisureti, era na “digitaki” (eklektos).

Me matata, ni Kalou E kacivi keda kece (E sureti keda kece) ki na soqoni ni kana magiti ni vakamau. Ia, e rawa vei keda me da kakua ni ciqoma na Nona loloma. Na galala ni digidigi e ka bibi ena loloma. Na Kalou E na sega vakdua ni suguraka na Nona loloma ki vua e dua. E ka ni rarawa me’u tukuna, e rawa ni da biliga tani na veiwekani e yavutaki e na loloma kei na Kalou.

O ira era «digitaki» sai ira era sa ciqoma na veisureti. Vei ira era lomana na Kalou, na Kalou sa vakarautaka tu e levu na veika veivakurabuitaki ka da n sega ni siqema rawa. Ia, e na lesu ga ni na taro levu me baleta na loloma kei na galala e umani tiko ena loloma.

`Na cava na vakadinadina e na nomu bula ka vakaraitaka ni o sa ciqoma na veisureti ni vakamau ka o sa daramaka talega na kena i sulu?`