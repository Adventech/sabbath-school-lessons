---
title:  Loloma E Soli Wale
date:   31/12/2024
---

Na Kalou E sega walega ni vakadrodroya na Nona loloma vei Isireli, dina ga ni ra vukitani, ia na Kalou E vakadrodroya na Nona loloma vei keda talega, dina ga ni da tamata i valavala ca.

E sega ni rawa ni da volia na loloma ni Kalou, se tiko ena noda vakasama ni dodonu me lomani keda.

Na dina, ni sega ni gadrevi keda na Kalou. Na Kalou ni Vola Tabu E sega ni gadreva e dua na ka. (Cakacaka 17:25) . Na Nona loloma na Kalou vei iko kei au kei ira kece na tamata E vakatau sara tu ga Vua.

`Dikeva na Vakatakila 4: 11 kei na Same 33: 6. Na cava e tukuna vei keda na tikina ruarua oqo me baleta na galala ni Kalou E na Nona veibuli?`

Na Kalou E a bulia na vuravura oqo e na galala. Ena vuku ni ka oqo, sa dodonu me Nona na Kalou na lagilagi, dokai kei na kaukauwa. E sega ni gadrevi Vua na Kalou me bulia e dua na vuravura. Ni bera ni buli na vuravura, sa marautaka tu na Kalou na veiwekani loloma e bula tu ena kedratou maliwa na Lewe Tolu Vakalou.

`Wilika na Joni 17: 24. Na cava e tukuna vei keda me baleta na loloma ni Kalou ni bera ni buli na vuravura?`

Na Kalou E sega ni gadreva na vei ka buli me vagolei kina na Nona loloma. Ia, ni salavata kei na Nona i tovo na loloma, E digitaka kina na Kalou me bulia na vuravura ka curuma na veiwekani ni loloma kei na veika buli.

E sega walega ni bulia wale na vuravura oqo na Kalou me vakadinadina ni Nona loloma soli wale, Ia, E tomana na Nona loloma soli wale vei keda na tamata, dina ga ni bale na tamata ki na i valavala ca e Iteni, kei na noda bale ki nai valavala ca.

Ena gauna e rau sa bale kina o Atama kei Ivi e Iteni, sa sega kina ni dua na dodonu e tu vei rau me rau bula ka ciqoma na loloma ni Kalou. Ia na Kalou, ko lewa na ka kecega «ni sa ia na veibuli e na vosa ni Kalou”(Iperiu 1: 3), E na Nona loloma levu, yalo ni veivosoti, kei na loloma soli wale e vauca na nodrau bula ka sa dolava kina e dua na sala me sema tale na tamata ki Vua e na loloma. Ka veivakaduavatatki oqo e wili talega kina o keda.

`Na cava e tukuna vei keda me baleta na Nona loloma kei na Nona i tovona, na dina ni Kalou E vakadrodroya tiko na Nona loloma e vuravura, dina ga ni sa bale ka ca na tamata? E na vukei keda vakacava na dina oqo me vakavuna na noda lomani Koya lesu?`