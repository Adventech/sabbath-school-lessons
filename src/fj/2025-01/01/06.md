---
title:  Vakararawataki E Na Vukuda
date:   02/01/2025
---

Na Kalou E sureti keda kece ki na veiwekani loloma kei Koya, ia o ira ga era ciqoma na veisureti era na marautaka tawamudu na kena i sau. Me vaka eda sa raica ena talanoa vakaibalebale ni kana magiti ni vakawati, e vuqa vei ira era sureti mai vua na tui, ‘a ra sa sega ni via lako mai.’ (Maciu 22: 3)

Ni bera ni vakoti o Karisito ena kauveilatai, E a tagicaki Jerusalemi: ‘Isa! Jerusalemi, Isa! Jerusalemi, ko iko sa vakamatei ira na parofita, ka vakaviriki ira sa talai yani vei iko, au a nanuma vakavica meu vakasoqoni ira vata na nomu gone, me vaka na toa yalewa sa vakasoqoni ira na luvena e ruku ni tabana, ia dou a sega ni vinakata! ‘(Maciu 23:37) . O Karisito E vinakata me vakasoqoni ira vata mai, ia era sega ni vinakata. Na vosa vaka Kiriki ka kenai balebale “mo cakava” ( thelo) E vakayagatka eke o Karisito E na Nona vinakata me vakabulai ira kei na nodra sega ni vinakata me ra vakabulai (ka vakayagataki na vosa oqo ena Maciu 22:3, talega).

Ia, E sega ni tarova na Nona gole ko Karisito ki Kalivari E na vukudra kei na vukuda talega. Na loloma veivakurabuitaki! Dina ga ni dodonu me mate na tamata ena vuku ni nona valavala ca, na Kalou vakataki Koya (ena vuku i Karisito) sa sauma na i sau ka sa dolava na sala me vakavinakataka na veiwekani sa mai kabasu ena maliwa kei lomalagi kei vuravura. E tomana tiko na Nona vakadrodroya vei keda na Nona loloma, dina ga ni sega ni dua na ka E vauci Koya, na Nona galala sara ga ni digidigi.

`Wilika na Joni 10:17, 18. Dikeva vata kei na Kalatia 2:20. Na cava nai tukutuku e noda ena tikina e rua oqo?`

E na vakaraitaki cecere ni Nona loloma na Kalou vei keda ena Kauveilatai, Eda raica ni o Karisito E digitaka me soli Koya vakataki Koya, me keda i sosomi. O Karisito E vakadavora na Nona bula E na “Nona digidigi.” E sega ni dua E kauta tani na Nona bula mai Vua; E solia wale ga, me vaka nai nakinaki ni veivakabulai E a veidinadinatitaki mai lomalagi ni bera ni tauyavu ko vuravura.

Na noda vakabulai na tamata e sega ni tuvatuva e tubu koso, se nakinaki e basika ni sa mai bale o Atama. E vakatakila ‘me vaka ni sa qai vakatakilai mai na ka vuni, sa vuni tu mai na gauna makawa sara.’ (Roma 16:25)

E dolavi ka vakraraitaki na yavu mai na gauna tawamudu ka yavutaki tu kina na Nona tikotiko vakaturaga na Kalou. Mai nai vakatekivu, sa kila tu na Kalou kei Karisito ni na vukitani ko Setani, kei na bale ni tamata ena kaukauwa ni veivakacalai ni meca.

Na Kalou E sega ni Nona i naki me basika nai valavala ca, ia E raica rawa na kena tauyavu, ka vakarautaka na sala me rawa ni sotava na leqa tubukoso oqo. E vuabale na Nona loloma vei keda na tamata, ka veidinadinati kina kei Lomalagi me solia na Luvena E Duabau Ga, ‘me kakua ni rusa ko ira yadua era sa vakabauti koya, me ra rawata ga na bula tawa mudu.’ Joni 3:16.» Ellen G. White, The Desire of Ages, p. 22.