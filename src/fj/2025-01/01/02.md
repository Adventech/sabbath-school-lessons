---
title:  Taudaku Ni Veika Eda Namaka
date:   29/12/2024
---

Na Kalou E sega walega ni tarogi keda, «O lomani Au,» ia na Kalou E lomani keda vakayadua, ka sega ni yalani na Nona lomani keda. Me da kakua ni vakabekataka, na Nona lomani iko kei au kei ira kece eda rawa ni vakasamataka. Ka da kila na Nona loloma E na nona veitauraki kei ira na Nona tamata ena veitabagauna.

`Wilika na Lako Yani 33: 15—22 ka vakasamataka na vuna e volai kina na veitikina oqo kei na veika e tukuni. Na cava e vakaraitaka na veitikina oqo, vakabibi na tikina 19, me baleta na Nona loloma kei na loma ni Kalou?`

Sa vaka me yali na ka kece. Sega ni dede na Nona veisereki na Kalou vei ira na Nona tamata mai na bobula e Ijipita, o ira na Isireli era vukitani mai Vua na Kalou ka qarava na matakau bulumakau koula. Ni siro sobu mai o Mosese mai na ulunivanua, e raica na ka era sa cakava, ka viritaka sobu na vatu e rua ka volai tu kina na Vunau e Tini ka voroka. E dina ga ni sa kautani na nodra dodonu ki na veidinadinati kei na veivakalougatataki E solia wale tu na Kalou vei ira, E digitaka na Kalou me tomana na Nona veiwekani ni veidinadinati kei ira—dina ga ni ra sa sega ni dinata ka vakanadakuya na veivakalougatataki ni nodra veidinadinati kei na Kalou.

Na vosa e volai ena Lako Yani 33: 19, ‘Ia ka’u na lomasoli vei ira ka’u via lomasoli kina, ka yalololoma vei ira ka’u via yalololoma kina,’ e dau vakadewataki cala me kena i balebale ni Kalou E digitaka me yalololoma ka lomasoli ki vei ira eso na tamata, ka sega vei ira na kena vo. Ia, ni dikevi na yavu ni tukutuku oqo, E sega ni tukuna tiko eke na Kalou ni na yalololoma ka lomasoli ki na so ka so e sega. Oqo E sega ni vakarau ni Nona veiqaravi na Kalou, me vaka eso na vakavuvuli; ni Kalou E sa digitaka oti tu eso me ra na yali ka sotava na yali tawamudu.

Ia, na cava ga E via dusimaka tiko na Kalou eke? Na Kalou E vakaraitaka tiko eke, ni o Koya na Dauniveibuli, E tu Vua na dodonu kei na lewa me vakasavuya na Nona loloma kei na yalololoma ki vei keda kece, kei ira talega era sega ni dodonu me ra lomani. Ka ra sa vakayacora tiko ena gauna sara ga ko ya, ni oti na nodra vukitaki me qarava na matakau bulumakau koula, E tu vakarau me vosoti ira na Nona tamata, o Isireli, dina ga ni ra sa digidigi cala.

Oqo e dua vei ira na levu ni gauna, E dau vakaraitaka kina na Kalou na Nona loloma ka cakava ena taudaku ni noda nanamaki. E tukutuku vinaka vei keda kece, e dina beka?

`E na sala cava E dau vakaraitaka se vakavotukanataka kina vei iko na Kalou na Nona loloma—e na taudaku talega ni veika eda namaka?`