---
title:  Noda Kalou Dauveiliutaki
date:   16/02/2025
---

Na Kalou E dauveiliutaki, ‘ e kaya cake o Talatala ni cauravou kei na goneyalewa, e na nona vakavulici ira tiko na nona lewe ni soqosoqo. «Kena i balebale ni o Koya E lewa na ka kece e yaco.» E dua na youth e taro cake mai, «Kena i balebale qori ni Kalou E lewa na mate ni noqu koli? Na cava na vuna E vakamatea kina na Kalou na noqu koli?»

Nona tovolea o Talatala me sauma na taro, e kaya cake: «Taro dredre oqori. Ia, ena so na gauna E vakatara na Kalou me da lako curuma eso na gauna dredre, me rawa ni vakarautaki keda ki na gauna dredre eda na sotava se bera mai. Au vakasamataka na dredre kei na mosi e yaco vei au ena gauna e mate kina na noqu koli. Ia na noqu lako curuma ko ya, e vukei au vakalevu ena gauna dredre au sotava ena gauna mate ni o noqu bubu. Sa matata beka vei iko?»

Ni oti e dua na vakagagalu lekaleka, e vosa cake o youth, «Kena i balebale, na Kalou E vakamatea na noqu koli me vakarautaki au, ki na gauna E na vakamatei noqu bubu kina?»—Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021) , p. 141.

Eso na tamata era nanuma ni veika kece e yaco, e yaco me vaka ga na Nona lewa na Kalou. Na veika kece e yaco i vuravura e yaco baleta ni nakita na Kalou me yaco. Ni Kalou E Kalou kaukauwa. E rawa vakacava, me yaco e dua na ka, ia E sega ni vinakata o Koya me yaco? Sa donu kina, se cava e yaco, se vakacava na kena ca, E loma ni Kalou. Oqo e dua na vakavuvuli vakalotu e sa vakavulici tiko nikua.

`Wilika na Same 81: 11—14; Aisea 30: 15, 18; Aisea 66: 4; kei na Luke 13:34. Na cava e tukuna na veitikina oqo me baleta na taro se vakasama: E na yaco ena veigauna na Nona lewa na Kalou?`

E dina ga ni levu na tamata era vakabauta ni Kalou E na taura na ka E vinakata, na i Vola Tabu e duidui nai talanoa e vakaraitaka. Sa vakavuqa, me vakaraitaka na i Vola Tabu ni Kalou E lako curuma tiko na gagadre e sega ni vakacegui rawa. Na vuna, ni veika e yaco e cici veibasai kei na ka E vinakata na Kalou me yaco. E na vuqa na gauna, na Kalou E vakatakila vakadodonu ni veika e yaco tiko e veibasai mai na ka E vinkata. E vinakata E lomana e dua na ka me ra rawatana Nona tamata, ia era digitaka e dua tani. Na Kalou vakaiKoya E vakamamasu: ‘Ia na noqu tamata, era sa sega ni via rogoca na domoqu. Ke ra sa vakarorogo mada vei au ko ira na noqu tamata, Ka muria ga na noqu sala ko ira na Isireli: Ka’u a qai vakamalumalumutaki ira vakusakusa na nodra meca’ (Same 81: 11, 13, 14)

`Vakasamataka na ka e rawa ni yaco ni tutaki tiko na vakavuvuli vakalotu, ka tokona ni veika kece e yaco, E Nona lewa na Kalou. Na leqa titobu cava, e na vakasama ni ca, e rawa ni vakavuna na vakavuvuli vakalotu vakaoqo?`