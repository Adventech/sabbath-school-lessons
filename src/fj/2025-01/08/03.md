---
title:  Pantokrator (Kalou Kaukauwa)
date:   17/02/2025
---

Na Nona kaukauwa veivakurabuitaki na Kalou E vakatakilai ena loma ni Vola Tabu. Na i Vola Tabu e tiko kina e levu nai tukutuku ni Nona vakayagataka na Nona kaukauwa kei na Nona cakacaka mana. Ia, me matata tiko vei keda, e levu na ka e yaco E sega ni vinakata na Kalou me yaco.

`Wilika na Vakatakila 11:17, Jeremaia32: 17—20, Luke 1:37 ,kei na Maciu 19:26. Raica talega na Iperiu 1: 3. Na cava e vakatavulica na veitikina oqo me baleta na Nona kaukauwa na Kalou?`

Na veitikina oqo kei na so tale e vakatavulica ni Kalou E Kalou kaukauwa ka maroroya tu na vuravura E na Nona kaukauwa. Na i Vakatakila E vakatoka vakawasoma na Kalou me «na Turaga na Kalou Kaukauwa» (raica na Vakatakila 11: 17; dikeva vata kei na 2 Koronica 6: 18, Vakatakila 1: 8, Vakatakila 16: 14, Vakatakila 19: 15, Vakatakila 21: 22) kei na vosa e vakadewataki me «Kaukauwa» (pan tokra tor) e kena i balebale «vu ni —kaukauwa.» Na dina ni Kalou E vu ni— kaukauwa, E sega walega ni vakadeitaki ena vosa, ia e vakadinadinataki e na vuqa na gauna E vakayagatak kina na Kalou na Nona kaukauwa me sereki ira na Nona tamata se takosova E na cakamana na leqa e vuravura.

Ke da kaya ni Kalou E «vu ni—kaukauwa» e sega ni kena i balebale ni Kalou E rawa ni cakava na ka kecega. Nai Vola Tabu e vakatavulica ni tiko e so na ka E sega ni rawa ni cakava na Kalou; kena i vakaraitaki, 2 Timoci 2: 13 e vakaraitaka ni Kalou «sa sega ni cakitaki koya rawa vakai koya.”

Levu na Lotu vaKarisito e duavata ni Kalou E Kalou kaukauwa (omnipotent) , kena i balebale ni Kalou E tu Vua na kaukauwa me cakava na ka kecega e sega na kena veisaqasaqa, na veika kece e rawa ni caka ka salavata kei na Nona cakacaka na Kalou. Eso na ka E sega ni rawa Vua na Kalou baleta ni na basika kina na duidui, me vaka na masu nei Karisito E Kecisemani. Dina ga ni vakadeitaka o Karisito ni “sa rawarawa vua na Kalou na ka kecega” (Maciu 19: 26), E masu talega Vua na Tamana ni sa voleka mai na Nona vakoti ki na kauveitai, ‘I Tamaqu, kevaka e rawarawa, me lako tani mada vei au na bilo oqo; ia me kakua ga ni vaka na noqu lewa, me vaka ga na nomu lewa.’ (Maciu 26: 39)

Na Kalou o Tamana E tu Vua na kaukauwa me sereki Karisito mai kune rarawa ena kauveilatai, ia E sega ni rawa ni vakayacora oqo, ke gauna vata oqo me vakabulai ira na tamata i valavala ca. Sa rawa ga ni digitaka e dua, sega ni rawa ni ruarua.

`Nai Vola Tabu e vakatavulica ni Kalou E vinakata me vakabulai keda kece (raica na, 1 Timoci 2: 4—6, Taito 2:11, 2 Pita 3: 9, Isikeli 33: 11) , ia ena sega ni vakabulai kece na tamata. Na cava e vakatavulica na dina oqo me baleta na dina ni galala ni digidigi kei na vakaiyalayala ni kaukauwa ni Kalou E na vukudra esoli vei ira na galala ni digidigi?`