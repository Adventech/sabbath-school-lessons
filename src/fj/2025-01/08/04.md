---
title:  Me Da Lomana Na Kalou
date:   18/02/2025
---

Na Kalou E Kalou— kaukauwa, E sega ni kena i balebale ni rawa ni cakava na veika e dredre ni vakayacori. Na Kalou E sega ni lewa na nona digitaka e dua me lomani Koya ena galala. Ni da cakava na ka ena galala, e kena i balebale me da cakava e dua na ka e sega ni lomada me da cakava, sa na rawa ni da kaya ni dredre me da tukuna vua e dua me cakava na ka ena galala. Na kena vakalekaleka, me vaka na ka eda sa raica, ka dodonu me vakabibitaki—na Kalou E na sega ni vakasaurarataka E dua me lomani Koya, ni gauna e vakasaurarataki kina, sa sega ni loloma.

`Wilika na Maciu 22: 37 kei na Vakarua 6: 4, 5. Na cava e vakatavulica na veitikina oqo me baleta na dina ni galala ni digidigi?`

Nai vunau levu duadua, me da lomana na Kalou, E vakaraitaka na vakadinadina ni Kalou E vinakata me lomani Koya o keda kece na tamata. Ia, eda sega ni lomani Koya kece o keda na tamata. Na cava na vuna, E sega kina ni vakasaurarataki keda kece na tamata me da lomani Koya? Me tukuni tale, baleta ni loloma, me okati tiko me loloma, e dodonu me na soli e na galala.

`Wilika na Iperiu 6: 17, 18 kei na Taito 1: 2. Na cava E vakatavulica na tikina oqo me baleta na Kalou?`

E na Tiko Voli Mai Na Lekutu 23:19, “Sa sega ni tamata na Kalou, me mai vosa lasu ko koya.’ Na Kalou E sega ni dau vosa lasu (Taito 1: 2) ; na Kalou E dau maroroya na Nona vosaniyalayala ka sega ni voroka na Nona vosaniyalayala (Iperiu 6:17, 18) . Sa vakakina, ke sa yalataka na Kalou se tekivu cakava e dua na ka, na veika E na cakava E vakaiyalayala ga ki na veika e yalataki.

Na kena i balebale, ni solia na Kalou vua na tamata na galala ni digidigi, veitalia ke veibasai mai na ka E vinakata na Kalou, E sega ni vakatau Vua na Kalou na ka me digitaka na tamata. Ke sa rawa Vua na Kalou me solia na galala ni digidigi vei keda na tamata, o keda na tamata eda taukena na galala ni vakatulewa me da digitaka na sala e veisaqasaqa kei na Nona gagadre vei keda. E ka ni rarawa, ni vuqa na tamata era vakayagataka na nodra galala ni digidigi e na sala oqo, ka sa yaco kina, me levu na ka sa yaco ka diva na Kalou me a kua ni yaco, ia E sega ni vakatau Vua na Kalou.

`Na cava o sa cakava ka o kila ni sega ni vinakata na Kalou mo vakayacora? Na cava e vakatavulica me baleta na dina—kei na rerevaki—ni galala ni digidigi?`