---
title:  O Karisito Sa Vakamalumalumutaki Vuravura
date:   20/02/2025
---

Ke a yaco na ka kece me vaka na loma tudei ni Kalou, ke a sega na ca, ia e na kune votu ga na loloma e vinaka sara kei na duavata. Sa na vakasukai ka vakacokovatataki tale na vuravura ki na loma ni Kalou E tudei ka vinaka sara. Ena gauna vata koya, na Kalou sa cakacakataka na lomana E na sala e ologivata kina kei na galala ni digidigi ni Nona veikabuli.

Vakasamataka e dua na veisisivi vavavi ka soli vei ira na vakaitavi na i saluwaki me ra vakayagataka, ia e soli na galala vei ira me ra vakayagataka eso tale nai saluwaki me ra bulia kina na keke era vinakata. Ni sa oti, na keke ena vavia o koya na daunivavavi e na vakatau, vakatikina, e na vei saluwaki e a sega ni digitaka o koya.

Sa vakakina (e na vakasama oqo) , ena vuku ni Kalou sa tutaka na Nona doka na galala ni digidigi ka basika kina na loloma, e vuqa nai â€œsaluwakiâ€ ka basika kina nai volatukutuku kei vuravura E sega ni digitaka na Kalou, ia E veibasai kei na ka E gadreva na Kalou.

E na rai oqo, na veivakarautaki vakalomalagi e sega ni dua ga na yasana, me vaka ni Kalou E vakatulewa E na veika kece e yaco. Oqori e na gadrevi kina e rua na yasana ni rai ni Nona veivakarautaki na Kalou. Eso na ka e yaco ena vuravura oqo E vakavuna na Kalou, ia e so tale na ka e yaco e vakavuna na galala ni digidigi ni veikabuli (vakakina na ca kece). E vuqa na ka e yaco E sega ni vinakata na Kalou me yaco.

`Wilika na Joni 16:33. Nai nuinui cava, e solia vei keda na tikina oqo, wili kina na gauna dredre ni veiraravui eda na lako curuma?`

Vakabibi e na gauna ni rarawa se dredre, e dau veilecayaki na vakabauta ni tamata, baleta ni ra taura tiko na vakavuvuli cala ni Kalou E dodonu me vakagalalataki ira mai na kune rarawa kei na veika dredre e na bula oqo. Ia o Jisu E tukuna vei keda nai tukutuku e duidui, ka vakasalataki ira na Nona tamata ni ra na sotava na veika dredre e na vuravura oqo, ia e tiko nai nuinui, ni o Karisito E sa vakamalumalumutaki vuravura (Joni 16:33)

Na dina ni da na sotava na rarawa kei na veika dredre e sega ni kena i balebale ni oqo na ka E vinakata na Kalou me yaco vei keda. E dodonu me tiko ena noda vakasama nai yaloyalo levu: na veiraravui ni vinaka kei na ca. Sa dodonu me da yalodei tiko, dina ga ni ca e sega ni gadrevi me rawati kina na vinaka, na Kalou E rawa ni kauta mai na vinaka, dina ga ni yaco tiko na ca. Kevaka eda vakararavi Vua na Kalou, na Kalou E rawa ni vakayagataka na noda rarawa me dreti keda voleka Vua ka vakauqeti keda me da yalololoma ka veiqaravi ira na tani.