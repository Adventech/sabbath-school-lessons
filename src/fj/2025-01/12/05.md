---
title:  Kacivi Me Tutaka Na Lewadodonu
date:   19/03/2025
---

O ira na parofita e nai Vola Tabu era tomana na kaci ni Kalou me kune na lewadodonu E vuravura. Sa vakavuqa, na i Vola Tabu e sega ni suka i muri ena kena vakaraitaki na levu ni lewacala kei na veivakasaurarataki. Sa dina kina, ni kaci ni Kalou me na vakayacora na Nona veilewai E Nona kaci me vakadavori na lewadodonu.

Kena i vakaraitaki, na parofita o Aisea e sega ni wakiavata na nona vosa me baleta na tawadodonu e Isireli enagaunakoya. Na nona vosa kei na kaci ni lewadodonu e dodonu me voqa levu ka matata ena daligada veikeda nikua. “Vulica na caka vinaka; segata na lewa dodonu, vukei koya sa vakasaurarataki, dou ia na lewa e na vukuna na luveniyali, kei na dautataro e na vuku ni yada. (Aisea 1:17) . E vakuria, ‘Ena ca ko ira sa vakatura na lawa sa sega ni dodonu, ka vola na ka rarawa era sa lesia; me vakasuka mai vei ira na dravudravua na veilewai dodonu“ (Aisea 10: 1, 2), ka veivakanunumi: “Ia ka cava mo dou kitaka e na siga ni veitarogi, kei na veivakarusai sa lako vakayawa mai? dou na dro vei cei mo dou vukei kina? ia dou na laiva kivei na ka dou sa dokai kemudou kina?» (Aisea 10: 3). O Jeremaia na parofita e kacivaka nai tukutuku mai Vua na Kalou: “Ena ca ko koya sa tara na nona vale e nai valavala e sega ni dodonu, kei na nonai taba loma ni vale e cake e na caka cala; ka sa sega ni sauma na cakacaka ni kai nona, ka sa sega ni solia vua nai voli ni nona cakacaka; a tamamu, sa sega beka ni kana ka gunu, ka cakava na lewa kei na cakacaka dodonu, ka sa qai vinaka kina ko koya? Sa ia na veilewai e na vukudrau na malumalumu kei na dravudravua; ka sa qai vinaka kina ko koya: sa vakaoqo na kilai au, se segai? sa kaya ko Jiova” (Jeremaia 22: 13, 15, 16)

`Wilika na Maciu 23: 23—30. Na cava E vakatavulica ike o Jisu me baleta na ka bibi duadua? Na cava o nanuma me i balebale ni vosa E vakatoka me «veika bibi cake?”`

Eso era nanuma ni tawadodonu e leqa wale ga era cauraka tiko na parofita ni Veiyalayalati Makawa, eda raica vakamatata eke kei na so tale na vanua E na veiqaravi nei Jisu ni oqo na ka e kauwai vakalevu duadua kina o Karisito vakaiKoya. E tukuna : “E ca vei kemudou, na vunivola kei na Farisi, na dauveivakaisini! ni dou sa solia nai katini ni botebotekoro, kei na co vakaoqo, ia dou sa biuta laivi na veika bibi e na vunau, nai valavala dodonu, kei na loloma, kei na vakadinata: o koya sa kilikili mo dou kitaka, me kakua talega ni biu laivi ko ya.’ (Maciu 23: 23) E nai talanoa oqo ka vola o Luke, O Jisu E tagicaka “ia na lewa dodonu kei na loloma ni Kalou dou sa biuta laivi ga” (Luke 11: 42)

`Ke vakanamata na nomu rai nikua ki na”veika bibi cake,”na cava na kena i balebale baleta ni rawa ni da na vakanamata tiko ki na “katini ni botebotekoro, kei na co kecega vakaoqo?’.`