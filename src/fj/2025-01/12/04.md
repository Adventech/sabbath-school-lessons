---
title:  Na Kalou E Taleitaka Na Lewadodonu
date:   18/03/2025
---

Na i Vola Tabu E vakaraitaka ni Kalou E lomana na lewadodonu ka cata na ca (raica na Same 33: 5, Aisea 61: 8), ka kauwai vakalevu me baleta na tawadodonu, ka basika kina na cudru e dodonu ena vukudra o ira era sa mai vakaleqai vaka tawadodonu. E na Veiyalayalati Makawa kei na Veiyalayalati Vou, na Kalou E mositi ira era buturaki sobu se vakasaurarataki ka vakaraitaka na Nona cudru dodonu vei ira na veivakalolomataki se veivakasaurarataki.

`Wilika na Same 82. E vakaraitaka vakacava na same oqo na Nona kauwai na Kalou E na vuku ni lewadodonu e na vuravura oqo? Na cava na kena i balebale vei keda nikua?`

E levu vei ira na dau-ni-Vola Tabu e ra kila, ni tikina oqo e sega ni marautaki rau ruarua, o ira na veiliutaki vakavuravura ka ra vakavuna na tawadodonu ena vanua, ka vosa talega ki na gauna E na lewai ira na veiliutaki vakalomalagi (na vei “kalou») ka ra tu mai ena dakudra a turaganilewa kei na veiliutaki vakavuravura (kaukauwa vakatevoro) E tarogi vei ira na veiliutaki na taro, «A cava na kena dede ni dou na lewa vakatawadodonu tiko, Ka goleva na tamata i valavala ca?” (Same 82: 2)

Me kena i kuri, era vatonaki: «Dou lewai ira vakavinaka na malumalumu kei na luveniyali:Dou kitaka na ka e dodonu vei ira sa rarawa kei ira sa dravudravua. Dou vakabula na vakaloloma kei na dravudravua:Dou vakabulai ira mai na ligadra nai valavala ca.»(Same 82: 3, 4). Ike kei na so tale na vanua, o ira na parofita e na Veiyalayalati Makawa era sa kaciva ena domolevu kei na duavata na lewadodonu. Oqo e sega ni lomaleqa ga kina na i Vola Tabu; e usutu ni nodra i tukutuku na parofita e na Veiyalayalati Makawa ka vosa talega kina o Jisu E na Nona veiqaravi vakatamata e vuravura.

E sega ni ka vuni na ka E gadreva na Kalou ka vinakata vei ira era vakatusa ni ra lomani ka talairawarawa Vua. E matata vakaoti ena Maika 6: 8 (kei na veitikna tale eso) «A vakatakila oti vei iko, na tamata, na ka e vinaka: ia ka cava tale sa taroga maivei iko ko Jiova, mo caka dodonu ga, ka mo vinakata na yalololoma, ka mo yalomalumalumu talega ni drau lako vata kaya na nomu Kalou?»

Na vakamamasu oqo e voqa tu e nai Vola Tabu taucoko. Dua na kena vakadinadina, E kaya o Jisu: ‘A ka oqo era na kila kina na tamata kecega ni dou sa noqu tisaipeli, kevaka dou sa veilomani.“ (Joni 13: 35; raica vata na 1 John 4: 8—16)

`Ena vakacava na rairai ni noda matavuvale kei na soqosoqo lotu ke da vakanamata e na Maika 6: 8 ka bulataka e na vosa kei na cakacaka? Se vakacava nai vakarau ni bula o tu kina, e rawa vakacava me matanataki na vei yavu oqo me vinaka cake?`