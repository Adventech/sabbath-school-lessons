---
title:  Yalololoma Ka Tosoi Keda
date:   23/01/2025
---

Na Kalou ni Vola Tabu E yalololoma ka tosoi keda, ka i vakarau ni vakasama vakalomalagi oqo E cecere na Nona bulataka o Jisu Karisito. Na Kalou E tiko Vua na yalo ni veinanumi (raica na Aisea 63: 9, Iperiu 4: 15), ka tarai Koya talega na rarawa era sotava o ira na Nona tamata (Dauveilewai 10: 16, Luke 19:41), ka tu vakarau me rogoca, sauma ka veivakacegui (Aisea 49: 10, 15; Maciu 9:36; Maciu 14:14)

`Wilika na 1 Koronica 13: 4-8. Na sala cava e kacivi keda kina na tikina oqo, me da seraka na Nona yalololoma kei na loloma veivakurabuitaki na Kalou, e na noda veiwekani kei ira na tamata?`

Eda vinakata me da veitauraki kei ira na tamata era bulataka na mataqali loloma e kune ena 1 Koronica 13: 4- 8. Ia, sa vakavica na noda sasagataka me vakaoqo na noda bula ki vei ira na tani? E sega ni rawa ni da veisautaki keda me dau vosota vakadede se dauloloma; e sega ni rawa ni da veisautaki keda me da kakua ni vuvu, vosa doudou, viavialevu, se da nanumi keda ga. E sega ni rawa ni da taukena na loloma e «sa ubia na ka kecega, sa vakabauta na ka kecega, sa vakanuinuitaka na ka kecega, sa vosota na ka kecega,” ka “sega ni cala.”(1 Koronica 13: 7, 8) . Na loloma vakaoqo E rawa duadua ga ni kune votu ke vua ni Yalo Tabu. Ka da vakavinavinaka Vua na Kalou, ni Yalo Tabu E sovaraka na loloma ni Kalou ena lomadra, o ira kece era sa nei Karisito Jisu, E na vuku ni vakabauta (Roma 5: 5)

E na loloma ni Kalou kei na kaukauwa ni Yalo Tabu, na sala cava so e rawa ni da muria, ka seraka kina, na Nona loloma savu na Kalou, E vinaka sara vakaoti ka rauti keda vinaka? Matai, me da qarava na Kalou E vakatokai me loloma. Karua, me da dolea lesu na loloma ni Kalou e na noda bulataka na yalololoma kei na soli ka ni loloma ki vei ira na tani. Me kakua ni vakavuna na noda vakacegu vakasivia na noda vakabauta va-Karisito, ia me vakayavalati keda me da dewadewa ni veivakacegui vei ira na tamata.

Kena i tinitini, me matata tiko vei keda ni sega ni rawa ni da veisautaka na yaloda, ia na Kalou duadua ga E rawata. Sa dodonu kina, me da kerea vua na Kalou me solia vei keda na yalo vou kei na loloma e savasava ka me na laveta cake na veika e vinaka ka kauta tani na qiloiso mai loma. Me noda masu, «me vakalevutaki kemudou na Turaga mo dou uasivi cake e na loloma vakai kemudou, ka vei ira kecega na tamata, .... me vakataudeitaka kina ko koya na yalomudou me tawa ca ni sa savasava e na mata ni Kalou na Tamada, ni na lako mai na noda Turaga ko Jisu Karisito kei ira vata kaya na nona yalosavasava kecega.» (1 Cesalonaika 3:12, 13)

`Me bulataki na loloma ni Kalou vei keda, na cava na vuna e dodonu me da mate kina ka vakamatei na yalo ni kocokoco kei na veika ca ni lomada? Na cava na digidigi e rawa ni da cakava me rawa ni vakamatei kina na Au?`