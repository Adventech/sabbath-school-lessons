---
title:  Uasivi Mai Na Loloma Vakatina
date:   19/01/2025
---

E rawa ni da kaya ni loloma levu duadua ena keda maliwa na tamata, sai koya na nona loloma e dua nai tubutubu vua na luvena. Na i Vola Tabu e vakaraitaka valevu nai yaloyalo veiwekani ni tubutubu kei luvena me vakaraitaka na Nona yalololoma veivakurabuitak na Kalou vei keda na tamata, ka dusimaka ni Nona yalololoma na Kalou E cecere ka titobu cake mai na veika cecere ka rairai totoka ni yalololoma e rawa ni vakaraitaka na tamata.

`Wilika na Same 103: 13, Aisea 49: 15, kei na Jeremaia 31:20. Na cava e vakaraitaka na vei yaloyalo oqo me baleta nai vakarau kei na titobu ni Nona yalololoma na Kalou?`

Ena veitikina oqo, na Kalou e okati keda me da Nona gone lomani, ka lomani keda me vaka ga na nona lomani ira na luvena e dua na tamanigone se tinanigone. Ia, me vaka na ka e vakaraitaka na Aisea 49: 15, na marama tina e rawa «me na guilecava na luvena sa sucu,” se “me kua ni lomana na luve ni ketena,” ia na Kalou E sega ni guilecavi ira na luvena, ka Nona yalololoma E sega ni mudu. (Lele i Jeremaia 3:22)

Me da kila, na vosa vaka Iperiu na ra am, e kena i balebale yalololoma ike kei na vuqa tale na tikina, me vakaraitaka na levu ni Nona yalololoma na Kalou, ka vakabauti ni yavutaki mai na vosa vaka Iperiu me baleta na katonigone na (re em) . Ka ra kaya kina o ira na vuku ni Vola Tabu, ni Nona yalololoma na Kalou e “katonigone me vaka na loloma ni tinanigone.”

E dina, ni levu cake sara mai na yalololoma vakatamata, ka uasivi cake mai vua na tinanigone se qai vakasucuma na luvena.

E na Jeremaia 31: 20, na Kalou E okati ira na Nona tamata ni veiyalayalati me «noqu gone ni toko» kei na “gone daulomani,” E dina ga ni levu na gauna era ribatani mai Vua ka vakamosia na yalona. Se vakaraitaka ga na Kalou, «Na utoqu E tagici koya» ka vakuria «Au na vagolea vua na yalo ni veivosoti.» Na vosa ko vakadewataki me yalo ni veivosoti eke, sai koya na vosa ko vakayagataki mai cake na yalololoma vakalomalagi (ra am). Me’u kuria, na vosa «Na utoqu e vinakata’ e rawa ni vakadewataki me «Na noqu veitikina mai loma e tagi ena domolevu.» Na veika e vakaraitaki oqo e veitalanoa titobu ni tatara ni vakasama vakalomalagi, ka vakatakila na titobu ni Nona yalololoma na Kalou ki vei na Nona tamata. E dina ga ni ra sega ni dinata na veiwekani, na Kalou E tomana tiko ga na nona vakadrodroya na Nona yalololoma levu kei na veivosoti vei ira na Nona tamata, ka vakayacora me uasivita na veika eda namaka.

Vei so vei keda, ni da raica na yalololoma ni Kalou vei keda, e veivakacegui vakalevu, ni vaka na nona loloma na noda i tubutubu turaga se marama vei keda. Ia, eso vei keda ena sega ni vakaibalebale vei ira baleta ni dua se ruarua nai tubutubu erau sega ni dauloloma. Na sala cava tale beka e rawa ni vakatakilai kina vei ira na yalololoma ni Kalou?