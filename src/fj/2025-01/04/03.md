---
title:  Na Loloma E Yavalata Na Noda Gacagaca Mai Loma
date:   20/01/2025
---

Ko Osea e vakaraitaka na titobu e sega ni kilai rawa ni yalololoma ni Kalou vei keda na kawa tamata. Na Kalou E vakaroti Osea na parofita, «Mo la’ki kauta e dua na yalewa dautagane me watimu, kei iratou na luve ni butako me luvemu: ni sa dautagane vakalevu na lewe ni vanua, ka ni ra sa vuki tani vei Jiova.” (Osea 1: 2) E na Osea 11 sa qai vakaraitaki kina na Nona veiwekani na Kalou kei ira na Nona tamata, ia e vakayagataki na vosa vakatautavata ni dua na tamanigone dauloloma vua na luveni.

`Wilika na Osea 11 : 1—9. E vakabulabulataka vakacava na vei yaloyalo e tiko ena veitikina oqo, na sala E lomani keda kina na Kalou ka kauwai vei ira na Nona tamata?`

Na Nona loloma na Kalou vei ira na Nona tamata E vakatautauvatataki ki na veilomani mosimosi e tiko vei tubutubu ki vua na luvena. Nai Vola Tabu E vakayagataka nai yaloyalo ni nona vakavulici e dua na gonelailai me tucake ka lako; kena keveti na gonenitoko e na dua na liga; veivakabulai kei na veivakarautaki ni bula ni veisiga; kei na Nona veikaroni ka qaravi ira na Nona tamata. E vakaraitaka talega nai Vola Tabu ni Kalou E “keveti” ira na Nona tamata, ‘me vaka sa keveta na luvena na tamata’ (Vakarua 1:31). Ni «sa yalololoma ko koya, ka daulomani ira, sa dauvakabulai ira kina ko koya» ia sa «keveti ira, ka kauti ira e na veisiga kece eliu» (Aisea 63: 9)

Na veibasai ni Nona yalodina ka sega ni veivukiyaki na Kalou, o ira na Nona tamata sa vakavuqa na nodra sega ni yalodina, ka yaco na gauna era sa biliga tani na Kalou ka ra kauta mai vei ira na veisausaumi ka vakamosia na Yalona. Na Kalou E yalololoma, ia e sega ni kena i balebale ni sa sega ni lewadodonu. (Eda na raica ena dua na lesoni ena muri mai, ni loloma kei na lewadodonu erau sala vata.)

O sa bau rarawataka e dua na ka, ka vakavuna me yavala kina na ketemu? Oqori na mataqali yaloyalo e vakayagataki me vakaraitaka na titobu ni Nona vakarau ni vakasama na Kalou E na vukudra na Nona tamata. Nai yaloyalo ni dua na yalo e saumaki ka caudre mai na yalololoma, e vosa vakatautauvata ni vakarau ni vakasama e titobu, ka vakayagataka na Kalou kei na tamata.

Nai yaloyalo oqo, ni vakaudrevi na yalololoma (kamar), e vakayagataki ena nodrau kisi na marama e rua, rau gole yani vei Solomone na Tui, ka rau kaya ruarua ni rau tinana na gone ko veibataki tiko. Gauna sa kaya kina na Tui me sa lauta rua na gone (sega ni nona i naki me vakamavoataka na gone), nai yaloyalo oqo ena vakaraitaka nai vakarau ni vakasama nei koya na tinanigone ka dina (1 Tui 3:26; dikeva vata kei na Vakatekivu 43: 30)

`O ira kece era sa wili me ra i tubutubu ni gone, era kila na lesoni e via tukuni tiko eke. E sega tale ni dua na loloma vakavuravura e rawa ni vakatautauvatataki eke. E vukei keda vakacava me da kila na dina ni Nona lomani keda na Kalou, ka veivakacegui cava e rawa ka dodonu me da dreta mai ena veika o sa vulica?`