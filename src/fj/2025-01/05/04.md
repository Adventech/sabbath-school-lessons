---
title:  Na Cudru E Donu
date:   28/01/2025
---

E dina ga ni levu tu na veimataqali vakarau ni cudru, na i Vola Tabu E vakatavulica ni tiko na “cudru e donu.”

Vakasamataka e dua na tinanigone e sarava tiko na luvena yabaki tolu ni qito tiko e na rara, ia vakasauri, e dua na tamata qai via vesuka na luvena. E dodonu vua me kua ni cudru? E na cudru. Na cudru sa sala dodonu ni loloma ena gauna vakaoqo. Nai talanoa buli oqo, e vukei keda me da kila na Nona “cudru e donu” na Kalou.»

`Wilika na Maciu 21:12, 13 kei na Joni 2: 14, 15. Na cava e tukuna vei keda na rai nei Jisu me baleta nai vakarau ni kena vakayagataki na vale ni soro; me baleta na cudru ni Kalou e na vuku ki veika cala?`

E na veigauna vakaoqo, o Jisu E vakaraitaka na “kauwai vakalou» e na cudru e dodonu ki vei ira era sa mai vukica na Nona vale na Kalou me ka wale ka ra sa mai vukica «me nodra qara na daubutako” me rawa ni ra rawa ka mai vei ira na dawai, luveniyali kei ira na dravudravua (Maciu 21:13; dikeva vata kei na Joni 2:16). Na vale ni soro kei na kena veiqaravi, ka dodonu me vakaraitaka nai yaloyalo ni Nona veivosoti loloma na Kalou kei na Nona vakasavasavataki ira na valavala ca, sa mai vakayagataki me ra lawakitaki ka vakaicolacolataki o ira na malumalumu ka dravudravua. E dodonu beka me kakua ni cudru o Jisu e nai vakarau veivakalolomataki vakaoqo?

Na Marika 10: 13, 14 kei na Marika 3: 4, 5, E volai tu kina eso tale nai tukutuku me baleta na Nona cudru e donu. Ena gauna era kauta mai kina eso na tamata na luvedra lalai ki vei Jisu «a sa vunauci ira era a kauta mai ko ira na tisaipeli,”O Jisu, “sa cudru sara.” “A sa kaya vei ira, Dou laivi ira na gone lalai me ra lako mai vei au” (Marika 10:13, 14)

Ena dua tale na vanua, o ira na Farisi era waraka me ra beitaki Jisu E na Nona voroka na Siga ni Vakacecegu, E na Nona veivakabulai kina. O Jisu qai tarogi ira, “Sa tara beka me caka na ka vinaka e na siga ni vakacecegu, se me caka na ka ca? me ia na veivakabulai, se na veivakamatei?» (Marika 3: 4). E «rai voli vakacudrucudru vei ira ko koya, ni sa rarawa na lomana e na vuku ni kaukauwa ni yalodra» ka sa vakatekivu me vakabula na tamata koya (Marika 3: 5). Na Nona cudru o Karisito E veiwekani eke kei na rarawa ni lomana ena vuku ni nodra lomaqa; E cudru ni loloma e donu, me vaka ga na cudru E okati Vua na Kalou ena Veiyalayalati Makawa me cudru loloma e donu. E rawa vakacava me sega ni yavalati na loloma ena vuku ni ca, vakabibi ni ca e vakamavoataki ira e vagolei tiko vei ira na loloma?

`E rawa vakacava vei keda me da qarauna me da kakua ni vakadonuya na noda cudru ni nanumi keda vakaikeda me “cudru e donu”? Na cava na vuna e rawarawa kina vei keda me da sikalutu ena vakasama oqo? E rawa vakacava me da taqomaki keda, me da kakua ni coko e na dai oqo?`