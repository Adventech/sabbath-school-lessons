---
title:  Na Kalou E Dau Cudru Vakamalua
date:   27/01/2025
---

Na Kalou E dau cudruva na ca baleta ni Kalou loloma. E sa rui yalololoma ka lomasoli na Kalou ka vosamuri kina e dua na parofita ena Vola Tabu ni sa rui dauveivosoti na Kalou!

`Vakasamataka na i talanoa kei Jona ka dikeva na nona rai e na vuku ni yalololoma dauveivosoti ni Kalou vei ira na kai Ninive e na Jona 4: 1—4. Na cava e tukuna vei keda me baleti Jona, kei na Kalou? (Raica na Maciu 10: 8.)`

E rua na ka eda vulica mai na nona raica o Jona na yaloniveivosoti E tu Vua na Kalou. Matai, e vakaraitaka na nona yalokaukauwa o Jona. E sevaki ira vakalevu na kai Asiria e na vuku ni ka era cakava vei Isireli, ka sega ni vinakata o koya me vosoti ira na Kalou.

Sa dua na lesoni levu vei keda! Sa dodonu me da yadrava tiko na vakarau ni rai vakaoqo, dina ga ni rairai donu vei keda. Mai vei ira kece na tamata, o ira era sa ciqoma na veivosoti loloma ni Kalou e dodonu me ra vakila ka bulataka ka tu vakarau me vakadrodroya yani na veivosoti loloma oqo vei ira na tamata.

Kena i karua, na nona vakarau ni rai o Jona e vakadeitaka ni dabe dei tu e lomana ka tiki tu ni non bula na yalololoma kei na lomasoli ni Kalou. E matata tu vei Jonah na yaloniveivosoti ni Kalou—ni Kalou E “daulomasoli, ka yalololoma» ka “cudru vakamalua, ka dauyalovinaka.” (Jona 4: 2)—ka kila o Jona ni na bera na Nona vakatauca na Nona lewa na Turaga vei Ninive. Na Kalou E dodonu ka veivosoti na Nona veiqaravi kei na vakatulewa ki vei keda na tamata kei na veimatanitu.

Na vosa vaka Iperiu ka vakadewataki me «cudru vakamalua» se «vosota vakadede» e rawa ni vakadewataki me «ucu balavu.’ E na vosa vaka Iperiu, na cudru e vakatautauvatataki kei na ucu, ka balavu ni ucu e basika kina na balavu ni gauna e taura vua e dua me cudru.

Na veitikina e volai ni Kalou E “ucu balavu,” E vakadewataka tiko ni Kalou E berabera ni cudru ka vosota vakadede. E dina ga ni dau vodo totolo mai vei keda na cudru, na Kalou E cecere na Nona vosota vakadede ka kauwaitaki keda, ka vakadrodroya vakaiyauyau na Nona loloma soli wale, ia E sega ni tokona na valavala ca se mataboko ki nai vakarau e sega ni dodonu. Na Kalou vakataki Koya E vakarautaka nai soro ni valavala ca kei na veika tawadodonu e na kauveilatai, me rawa ruarua kina o Koya me lewa dodonu ka vakadonui ira kece era vakabauti Koya. (Roma 3:25, 26)

`Sa bau yaco e dua na gauna mo sega kina ni vakaraitaka na veivosoti kei na loloma savu ki vua e dua e cala vei iko? E rawa vakacava mo kakua ni guilecava na veika sa cakava vei iko na Kalou, ka me rawa ni o dauloloma vei ira na tamata, e na nomu dolea lesu na loloma levu E sotavi iko kina na Kalou? Ka rawa ni da cakava vakacava, me da bulataka na veivosoti kei na loloma savu, ia me da kua ni tokona nai valavala ca se vakatara na veika ca se veiraravui?`