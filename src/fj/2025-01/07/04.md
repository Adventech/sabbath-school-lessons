---
title:  Na Vakabauta E Tawavakabauta
date:   11/02/2025
---

Na Kalou E vakaraitaka e na Aisea 55: 8, 9, ‘Ni sa dua tani na noqu vakanananu ka dua tani na nomudou vakanananu, ka sa dua tani na noqu i valavala ka dua tani na nomudou i valavala, sa kaya ko Jiova. Me vaka na kena cecere cake na lomalagi ki vuravura, sa cecere cake vakakina na noqu i valavala ki na nomudou i valavala, kei na noqu vakanananu ki na nomudou vakanananu.’

Na Nona vakanananu na Kalou E cecere cake sara mai na noda vakanananu. Eda na sega ni kinoca rawa na vereverea ni Nona tuvatuva na Kalou me baleta na veitabagauna kei vuravura. Ni matata oqo vei keda, na cava na vuna me da via kila kina na vuna E cakava kina se sega ni cakava kina na Kalou ni yaco eso na ka?

E dua na sala e rawa ni da dikeva na leqa ni ca, ka yavutaki ena lailai ni ka eda kila, e vakatokai “na vakabauta e tawavakabauta.” Ni o vakabauta e tawavakabauta, o vakabauta ni Kalou E vakatulewa dodonu E na ka E cakava, ia e na vuku ni lailai ni ka eda kila, me da kakua ni namaka ni da sa tu e nai tutu me rawa ni da kila na vu ni ka e yaco. Na vakabauta e tawavakabauta e lomatarotaro me baleta na keda ituvaki na tamata me rawa ni da liaca se kila na veiwekani ni Kalou kei na ca e na vuravura oqo. E dina ni sega ni dua vei keda e raica rawa na manumanu lalai era ciri tu ena cagi e liwa wavoliti keda, e sega ni kena i balebale oqo ni sega ni dua na manumanu lalai era ciri tu oqo. Na dina, ke da sega ni kila na vuna E vakayacora kina na Kalou e dua na ka, E sega ni kena i balebale ni Kalou E vakayacora na ka, ia e sega ni dua na ka e vakavuna.

`Wilika na Same 73. E sotava vakacava na Daunisame na ca kei na tawadodonu e wavoliti koya? Na cava e raica ka vakavuna me veisau kina na nona vakasama?`

E lomaleqa vakalevu na daunisame e na vuku ni ca e tu e vuravura. E veiraiyaki wavoki ka raica ni ra bula sautu o ira na tamata ca. Na veika kece e vaka me tawadodonu ka sega ni tautauvata. E sega ni sauma rawarawa nona vakararato. Sa curu mai na nona vakasama se yaga tiko beka na vakabauta ka qarava na Kalou. Sa qai saumi ka vakacegu na lomana ni sa rai ki na loma ni valetabu.

Na valetabu e vakautaka e dua na ki, kina leqa ni ca—na noda kila deivaki ni tiko na Turaganilewa dodonu ka na kauta mai na lewadodonu kei na veilewai E na Nona gauna.

`E rawa vakacava me vakararamataka na leqa ni ca, na noda yavu ni vakabauta na Lotu ni Kavitu me baleta na veilewai kei na valetabu? Ena vukei iko beka mo kila, ni dina ga ni levu na noda taro nikua, na matata ni veitabagauna kei na Nona vakatulewa dodonu na Kalou E na vakatakilai enai otioti ni gauna?`