---
title:  Sasabai E Na Galala
date:   12/02/2025
---

E dina ga ni sega ni levu na ka eda kila me baleta na Nona sala kei na vakasama na Kalou, na i Vola Tabu E vakaraitaka eso na ka, ka rawa ni sotavi kina na leqa ni ca. E dua na sala e rawa ni sotavi ka kilai kina leqa ni ca e vakatokai me sasabai e na galala.

Na sasabai e na galala e okata ni ca e yaco ni vakayagataki vakaca na galala ni digidigi eda a bulivata mai. Sega ni dodonu kina me beitaki na Kalou e na vuku ni ca, baleta ni ca e yaco ni o ka buli e vakayagataka cala na galala ni digidigi E solia na Kalou vei keda yadua. Cava beka na vuna E solia kina vei keda na Kalou na galala ni digidigi?

E na vakasama oqo, o C. S. Lewis e vola, na «galala ni digidigi, dina ga ni rawa ni basika kina na ca, e ka duadua e rawati kina na loloma, se vinaka se marau e rekitaki. Na vuravura e sega ni tu kina na galala ni digidigi—o ira na ka buli era cakacaka vakanamisini—e sega ni dua na betena na nodra buli mai. Na marau E vakarautaka na Kalou ki na Nona ka buli cecere sai koya na marau ni galala ni digidigi ni sema kei Koya kei ira na vo ni ka buli....Me yaco oqo, E dodonu me ra galala.» Mere Christianity (New York: MacMillan, 1960) , p. 52 .

`Wilika na Vakatekivu 2:16, 17. E vakaraitaka vakacava na tikina oqo na gagala vakayalo e soli tu vei Atama kei Ivi?`

Cava na vuna me ra vakaroti kina, vakavo ga ke tiko vei ira na galala ni digidigi? O Atama kei Ivi e rau kania na vuanikau vakatabui, ka tekivu mai na gauna ko ya, na noda vuravura sa sinai e na ca. E na Vakatekivu 4, nai wase ni vola vou ni oti nai talanoa ni Bale, na rerevaki ni bale ki nai valavala ca e laurai e na nona vakamatei o Epeli mai vei tacina. Nai talanoa ni Bale e vakaraitaka na nodrau vakayagataka cala o Atama kei Ivi na nodrau galala ni digidigi, ka basika kina na valavala ca kei na ca ki na i vola tukutuku ni veitabagauna kei vuravura.

E na i Vola Tavu taucoko, eda raica na dina galala ni digidigi vakayalo. (Raica na Vakarua 7:12, 13; Josua 24: 14, 15; Same 81: 11—14; kei na Aisea 66: 4.) Ena veisiga kece ni noda bula, mai na dua na yasana ki na yasana kadua, o keda talega eda vakayagataka na galala ni digidigi E solia vei keda na noda Dauniveibuli. Ni sega na galala ni digidigi, e na sega ni rawa ni da laurai me da tamata. Eda na vaka e dua na misini se dua na vakatakarakara misini vakanatamata.

Na Sony Corporation e bulia e dua na koli matakau livaliva, ka yacana o Aibo. E rairai vaka na koli dina i e sega ni tauvimate, sega na kutu e yaqava, e sega ni veikati, sega ni dau cula ka sega ni lulutu na vuti ni yagona. O tu vakarau mo veisautaka na nomu koli dina, me dua nomu Aibo? Ke sega, e vukei keda vakacava na noda digidigi me da kila na vu ni Nona buli keda na Kalou, kei na galala ni digidigi—dina ga ni rawa ni yaco kina na leqa?