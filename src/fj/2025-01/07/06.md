---
title:  Loloma Kei Na Ca?
date:   13/02/2025
---

Na Kalou sa solia vei keda na galala ni digidigi baleta ni gadrevi me kune kina na loloma; ni vakayagataki cala na galala ni digidigi oqo, e vakavuna na ca. Me’u kaya tale, e levu na taro e tu. Na Kalou E vakatara na ca (e na dua na gauna lekaleka) , dina ga ni cata, baleta ke yali e na yali talega na loloma, ke vakarusai totolo e na vakacacana na veidinadinati e gadrevi me kune e na loloma.

E butobuto na vuravura e na vuku ni talaidredre ki Vua na Kalou. Me rawa ni vakararamataki na i yaloyalo e butobuto, me rawa ni vakasukai lesu mai na vuravura ki Vua na Kalou, sa dodonu me voroki na nona kaukauwa ni veivakacalai o Setani. E sega ni rawa ni vakayacori oqo ena veivakasaurarataki. Na veivakasaurarataki E sega ni tiki ni yavu ni Nona matanitu na Kalou, E gadreva duadua ga na veiqaravi e yavutaki e na loloma; ka sega ni dau vakaroti na loloma; e sega ni rawa ni rawati ena veivakasaurarataki se vakayaco lewa. Na loloma e vakayadrati ga e na loloma. Na noda kila na Kalou sai koya na noda lomani Koya; na Nona i tovo E dodonu me kune votu ka yali nai tovo nei Setani. Ellen G. White, The Desire of Ages, p. 22.

Ke sega na galala ni digidigi, e na sega na loloma, ke sa loloma na Kalou, sa na matata kina ni sega ni gadrevi Vua na Kalou me vakadinadinataka na loloma se vakasaqara na galala me rawa ni tauyavu kina na loloma. E rawa ni da vakasamataka talega, ke da kila na i tinitini mai na i tekitekivu, me vaka na Kalou, eda na sega ni vinakata me kauta tani na noda galala. O cei e na via bula ena vuravura e sega kina na loloma?

`Wilika na Roma 8:18 kei na Vakatakila 21 : 3, 4. E rawa vakacava me solia vei keda na yalodei na veitikina oqo me da vakararavi ki na vinaka ni Kalou, dina ga na levu ni ca e tu e noda vuravura?`

E dina ga ni da sega ni rawa ni rai basikata na butobuto, na Kalou E raica rawa na i tinitini mai na i vakatekivu. E raica rawa talega, na bula lagilagi e tawamudu e yalataki tu vei ira kece era vakabauti Jisu. E na Roma 8:18, «na veika rarawa e sotavi ena gauna oqo sa sega ni yaga me vakatauvatani kei na kalougata ena vakarairaitaki vei keda emuri.” E tiko beka vei keda na vakabauta kei na vakararavi me da ciqoma na vosaniyalayala veivakurabuitaki oqo?

Kei na kena i kuri, na tabu kei na yavutu ni loloma kei na galala e tiko ena loloma, o Jisu E sega ni tarova se cakitaka vei keda, dina ga ni kila o Koya ni na kauti Koya ki na kauveilatai, ka na vakararawataki kina vakalevu. Ia, E solia vei keda na galala oqo, dina ga ni kila ni na sausaumi kina. Na cava na vuna e bibi kina na vakasama oqo, ka dodonu me dei tiko e matada e na veigauna?

`E rawa vakacava me vakararamataka na leqa ni ca, na noda yavu ni vakabauta na Lotu ni Kavitu me baleta na veilewai kei na valetabu? Ena vukei iko beka mo kila, ni dina ga ni levu na noda taro nikua, na matata ni veitabagauna kei na Nona vakatulewa dodonu na Kalou E na vakatakilai enai otioti ni gauna?`