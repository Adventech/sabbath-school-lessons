---
title:  Lawa Kei Na Lolomasavu
date:   25/03/2025
---

Me vaka eda sa raica, na lawa kei na lolomasavu E sega ni rau veisaqasaqa. E duidui na nodrau vakayagataki ka salavata kei na loloma kei na lewadodonu ni Kalou. Ke a duidui levu na lawa kei na lolomasavu e rawa ni ra veilecayaki kina o Isireli makawa, na nodra raica Nona solia na Kalou na lawa vakaikoya E vakaraitaki levu ni lolomasavu ni Kalou. E dina ni nodra “kalou” ni vei matanitu e malumalumu ka sega ni namaki na ka e rawa ni cakava, ni biu tu na tamata kasega ni ra kila nacavae vinakata na nodra “kalou“ kei na ka ena vakamarautaki ira, ia na Kalou ni Vola Tabu E matata na ka E vakaraitaka vei ira na Nona tamata me baleta na ka E taleitaka. Na ka E vakamarautaki Koya, na ka kece e kauta mai na vinaka vei ira kece na Nona tamata, vakatamata yadua se vakaisoqosoqo.

Ia, na lawa e sega ni rawa ni vakabulai keda mai nai valavala ca se veisautaka nayalo ni tamata. E na vuku ni noda valavala ca eda sucu vata mai, eda gadreva e dua na veisau ni uto vakayalo.

`Wilika na Jeremaia 31 : 31—34. Na cava e vakatavulica me baleta na vosaniyalayala ni Kalou me solia veikeda na uto vou? Vakatautauvatataka oqo kei na vosa i Karisito vei Nikotimo e na Joni 3: 1—21 me baleta na sucuvou. Raica na Iperiu 8: 10.`

Na Vunau e Tini E vola na Kalou vakaiKoya E na vatu raraba (Lako Yani 31: 18), ia na lawa e dodonu talega me volai ena yalodra na Nona tamata na Kalou. (Same 37: 30, 31) E gadrevi, na Nona lawa ni loloma na Kalou me kua ni tiko e taudaku, ia me tiko e lomada, me tiki ni noda i tovo. Na Kalou duadua E rawa ni vola na Nona lawa ki na yalo ni tamata, ka sa yalataka oti me vakayacora vakakina ka sa yalataka me cakava vei ira na Nona tamata ni veiyalayalati. (raica na Iperiu 8: 10)

E sega ni rawa ni da vakabulai keda na noda muri lawa. Ia, ‘ni sa loloma walega dou sa vakabulai kina e na vuku ni vakabauta; ia sa sega ni vuna koi kemudou; ai solisoli ga ni Kalou ‘ (Efeso 2: 8). E da sega ni muria na lawa me da vakabulai kina; eda muriana lawa baleta ni da a tamata vakabulai. Eda sega ni muria na lawa me da lomani, ia ena vuku ni da sa lomani, ka da vinakata me da lomana na Kalou kei ira na tani. (raica na Joni 14: 15)

Ena gauna vata ko ya, na lawa e vakaraitaka na noda valavala ca (Jemesa 1:22-25, Roma 3: 20, Roma 7: 7, e vakaraitaka ni da gadreva e dua me Volikedalesu (Kalatia 3: 22—24) e liutaki keda e na sala vinaka ni bula, ka vakaraitaka na Nona i tovo loloma na Kalou.

`Na cava na nomu nuinui e na veilewai? Na nomu muria vakavinaka ka yalodina ni muri vunau se yalododonu i Karisito, E ubi iko? Na cava e tukuna vei iko na nomu saunitaro me baleta na cakacaka ni lawa ni Kalou, e na vuku ni ka e rawa ni cakava se sega ni rawa ni cakava?`