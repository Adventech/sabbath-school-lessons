---
title:  Lotu Lasu
date:   10/12/2018
---

`Wilika na Maciu 4:8, 9. Na cava na i katolu ni veitemaki e a vakayacori vei Jisu e na lekutu?
`  
E na levu ni dokadoka kei na viavialevu, e a vakatokai koya kina o Setani me tui kei vuravura ka nanuma me vakarokoroko o ira kece era bula vua. E  beca dina na Kalou, o Koya na Dauveibuli ka Tamai Jisu. E matata tiko vei Setani ni vakarokoroko e dodonu me vakagolei ga Vua na i taukei dina kei vuravura.

`Vakatautauvatataka na ka e ratou a sotava na veitokani ena Taniela 3 kei na ka e baleti koya na liuliu ni gauna e muri ena Vakatakila 13:4 kei 14:9-11. Na cava e nakiti tiko me baleta na gauna e muri kei na uto ni tukutuku vei rau ruarua na tikina qo?
`  
Mai vei Keni kei Epeli, kivei ratou na cauravou ni Ipiriu e Papiloni, ki na i otioti ni ka e yaco e okati kina “na i vakatakilakila ni manumanu,” (Vakatakila 16:2), e a vakasaga voli mai kina o Setani me tauyavutaka na nona lotu lasu. .E dina sara kina ni a dau vinakata voli me okati koya ni  Kalou (Aisea 14:14). E sega ni ka e vunitaki ni rau tautauvata na veivakarerei me mate vei ratou na cauravou ni Ipiriu, kei na kena e na yacovi ira era bese ni vakarokoroko kina vakatakilakila ni manumanu. Me cava na betena na cuva ki na i vakatakarakara, ni tiko kei keda o Koya na Kalou dina?

E kaya o EG White ni bibi meda tomitomi tiko mai vei ratou na tolu na cauravou ni Ipiriu ena buca o Tura. E kaya ni sa toka sara ga e matada na ka vata ga e yaco oqori, kei ira era Nona na Kalou mera na vakaraitaka tiko ga nira qaravi Koya tiko. E tukuna tale ga ni o ira na yalodina era na sega ni bale rawa se mani vaka soti evei na vereverea ni veika e vakayacori vei ira.

`Na veigaunisala cava soti eda rawa ni temaki kina ena gauna oqo meda qarava na kalou lasu? E vakacava soti na kaukauwa ni veisiwati me qaravi na kalou lasu, ka cava ena vakayagataki kina?
`
