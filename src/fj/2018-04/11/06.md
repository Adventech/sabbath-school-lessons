---
title:  Dovi ni Madrai kei na Masu
date:   13/12/2018
---

Se mani bolebole cava e sotava na lotu taumada, era duavata toka ga e na nodra vakabauti Jisu kei na dina e sa nuitaka vei ira mera vakatetea ki vuravura. Oqori na dina e vakatoka o Pita me i “vakavuvuli dina oqo” (2 Pita 1:12). Kei na vuku ni nodra sa duavata e na dina, era sa mani vakaraitaka kina na nodra duavata ena vuqa na kena i valavala.

“A ra sa qarava matua…na dovi madrai kei na masumasu” (Cakacaka 2:42). Na veidovi madrai e rawa ni dusi kina kana vakalotu se kina kana era wasea vakatamata lotu. Na kana vakalotu e na so na gauna e dau vakananumi kina na mate i Jisu, Nona tucake tale kei na nanamaki kina Nona lesu tale mai. O ira gona na lotu taumada era dau vakayagataka vakalevu na nodra gauna mera vakananuma kina na veika me baleta na bula kei na veiqaravi i Jisu, ka dau caka vakalevu ena veikana vakalotu (Cakacaka 2:46, 47). Na tikotiko vata vaka oqo e vakaqaqacotaka na nodra duavata vei Jisu.

`Na cava e rawa nida vulica kei na cava era masulaka vata ka ra tukuni ena i Vola ni Cakacaka? Cakacaka 1:14, Cakacaka 4:23–31_Cakacaka 12:12`

Na lotu taumada e dau kauwaitaka na nodra veitaratara vakadodonu kei na Kalou ka ra segasega sara nira guilecava mera laveta cake vei Koya na nodra vakatutu ena veigauna kece nira lotu vata. Ena i matai ni vola i Paula vei Timoci e a tukuna kina o koya na bibi ni masu nira tiko vakasoqoni vata na tamata lotu: “O koya oqo, au sa vakarota kina, me ia mada e liu na masumasu, na kerekere, na veimasulaki, na vakavinavinaka, e na vukudra na tamata kece ga” (1 Timoci 2:1). E a vola tale ga ki Efeso na bibi ni masu: “dou masu tiko ga ena masumasu kece ga …e na vukudra kece ga na tamata lotu; e na vukuqu tale ga” (Efeso 6:18, 19).

`E na veisala cava soti e rawa nida vakila kina na bibi ni veimasulaki ena veika e so era nakiti vata? Era vukea vakaevei na noda duavata vakalotu na masumasu vaka oqo?
`
