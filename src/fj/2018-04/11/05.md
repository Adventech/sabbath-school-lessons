---
title:  Vulici ni Vola Tabu kei na Veiwasei
date:   12/12/2018
---

`Wilika na Cakacaka 2:42. Na cava so era tiki ni qaravi Kalou ena lotu taumada?
`  
Mai na i tekitekivu ni lotu e sa dau kilai tu na i valavala ni qaravi Kalou ni lotu e na kena dau vulici na Vosa ni Kalou me vaka na nodra i vakavuvuli na apositolo (Cakacaka 2:42). O ira na i matai ni Lotu Vakarisito era dau yalodina sara ena kena vulici na veika me baleta na Mesaia e na i Vola Tabu. E vakawasoma na nodra dau veiwaseitaka na veivakalougatataki e dui vota vei ira na Kalou ka veivakayaloqaqataki ena nodra i lakolako vakayalo. Era kelia vakatitobu na Vosa ka yaco oqori me yavu ni nodra i tukutuku ki vuravura.

Na cava era kaya na veitikina oqo me baleta na vulici ni Vola Tabu kei ira e so tale era lotu?  

`2 Tui 22:8–13
`
`Cakacaka 17:10, 11
`
`2 Timoci 3:14–17
`
“Na veivanua e so era vakatetei kina na dina ni kosipeli, o ira vakayadua era yalodina mera cakava na ka dodonu era na vinakata mera vakelia na Vosa ni Kalou. E na kena sa mai donui tiko na i otioti ni gauna, o ira ena vunautaki vei ira na dina era na ucui ira mai Peria ena nodra kelia mai na i Vola Tabu e veisiga na dina ni ka e vunautaki ka na vuqa vei ira era na dinata na veivakavuvuli ni vunau ni Kalou, ka lailai ena gauna oqo.”—Ellen G. White, The Acts of the Apostles, dp. 232.

Eda i kumukumu ka da umani vata baleta ni vauci keda na dina ni Vosa ni Kalou eda vunautaka. Oqo, e a dina ena lotu taumada ka na dina vaka kina e na gauna oqo. Na vulici ni Vosa ni Kalou e i takele ruarua ni noda lotu Vua na Kalou kei na noda duavata vaka Nona i kumukumu na Kalou e kacivi me vunautaka na i tukutuku ni agilosi e lewetolu. Nida mai sota vata vaka dua na matavuvale meda veiwasei ka qaravi Kalou, na Vosa ni Kalou e vakarautaki keda ki na qaravi ni kaulotu ka vaka kina na lako tale mai i Jisu.

`E vakaevei soti na dei ni nomu vavaraki ena Vosa ni Kalou? Ko sa dei toka beka me vakataki ratou na tolu na Ipiriu ena Taniela ka ratou vakarau sotava sara tu ga na mate?
`
