---
title:  Sipi kei na Vakatawa ni Sipi
date:   08/11/2018
---

`Wilika na Joni 10:1â€“11. Na cava e baleta na vosa vakatautauvata ena tikina oqo me baleta na lotu e raici me vaka na duavata ni qeleni sipi? Raica tale ga na Same 23.
`  
Na vuravura ni gauna oqo era sa bini ga kina na veisiti lelevu ka sa kunekune sara na yaloka ni dilio na kena yaco tiko kina na susugi ni mataqali manumanu cava ga. E sega sara ni qai kilai kina na veiwekani e tiko vei ira na sipi kei na kedra i vakatawa. Ena gauna i Jisu ni kaya cake mai o Koya na vosa vakatautauvata oqo, e matata vakavinaka sara tu ga vei ira na tamata. Ni kaya o Koya ni o Koya na i Vakatawa vinaka e totolo sara na nodra semati Koya ki na Same 23:1. E na valavala ni bula e na Tokalau-e-Loma, na i vakatawa kei na nona sipi e tiko vei rau e dua na i valavala ni veimosimositi vakaciriloloma. E qai kena i kuri, ni sa rawa vua na vakatawa ni sipi me bolea me vakayalia na nona bula e na nona maroroi ira na nona sipi. Oqo sara ga na kena i yaloyalo na Kalou kivei ira na Nona.

E talei dina nira okati vaka sipi o ira era Nona na Kalou. Era dau kilai tu na sipi nira sega ni rawa ni veivakamavoataki se taqomaki ira rawa. Oqo gona era sa dau vakanuinui tu ga kina vua na i vakatawa vinaka me baleta na nodra maroroi kei na liutaki. Era dau okati tu vaka manumanu lecaika, dau lako sese vakarawarawa ka vakanuinui ga vei na i vakatawa me kunei ira ka kauti ira lesu mai ki na i kumukumu. O ira na luve ni sipi era dau gadreva mera keveti mai ka mai kauwaitaki. E vaka sara ga na bula e na lotu. E sega ni yaga mera taqaya se rere na lewena ni tiko na nodra veiwekani kei Koya na i Vakatawa.

E tukuna tale tiko ga ena vosa vakatautauvata oqo o Jisu na kena bibi vua na sipi me kila na domoi na i vakatawa. E bibi tale ga mera maroroi na sipi ena kedra lomanibai ka e keri era na kila ga kina na sipi na domoi na i vakatawa. Era na muri koya tale ga na sipi ni sa liu tiko o koya (Joni 10:4). E bibi gona kina vua na lewenilotu me dau kila na domoi Jisu ka vakarorogo sara ki na domona kei na Nona vosa.

`E vuqa era sega ni dau ciqoma na nodra okati vaka sipi, ia e na vukui Koya na i Vakatawa, e na veiganiti vakaevei, vakauasivi  na kena rogoci na Nona vosa?
`
