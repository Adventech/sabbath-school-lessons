---
title:  Na Yago i Karisito
date:   07/11/2018
---

De rairai o koya duadua beka na yaloyalo ni lotu kilai levu duadua e sa i koya na kedra duavata na veitiki yadua ni yagoi Karisito(1 Koronica 12:12, 27).

Me vaka ga ni yago e duabau ga ka vuqa na veitikina, ka ra duidui vaka kina na veika era yaga kina, e sa vaka kina na i soqosoqolotu o koya na yago i Karisito.

`Na yaloyalo ni duabau na yago ka vuqa na veitikina e tukuni ena 1Koronica 12:12–26 e sema vakaevei ki na nomu i soqosoqolotu, ka vaka kina ki na Lotu Kavitu raraba e vuravura?
`  
Na vakavuvuli ne i Paula ena 1Koronica 12 e vakaraitaka na dina ni Lotu Vakarisito dina e sega ni mai duavata ga ena duidui, se duavata ka dina ga ni tiko na duidu, ia e duavata ena loma ni duiduii. Meda kua ni kurabui ni sa i Koya na Yalo Tabu na i takataka ni kena vakatakilai na duidui e tiko. Me vaka ga na kedra dredre ni vakamacalataki rawa na duavata kei na veivakurabuitaki ni kedra duidui na veitiki ni yago ni tamata, e vaka sara tale ga kina na yagoi Karisito, o koya e vinaka vakaoti ka taucoko ena kedra duidui ni veitikina.

Na Lotu Kavitu e sa tubu sara me roboti vuravura e dai. Era lewena na duidui yavusa, duidui mataqali, duidui matanitu, duidui vosavosa, duidui tovo, duidui kila ka vakavuliu kei na duidui ni valavala ni bula ena veisiga. Na veiduidui kece oqo era ologi koto ena loma ni duabau ni lotu, ia e sega ga ni vakavurea na tatawasewase ni sa i Koya na Yalo Tabu e umanavata tu, ka yaco gona kina na lotu me duabau ena Karisito.

E matata kina oqo, ni e na ruku ni kauveilatai eda sa duabau ga ka veitalia sara se o cei oi keda. Na lotu gona me na matanatataka ena vuravura e yaco me sa dredre ka leqa kina, na talei ni veivakaduavatataki ni kosipeli.

E talei sara, na nona kaya vaka oqo o Paula: “E sa i Karisito na ulu ni lotu, ka o Koya na i Vakabula ni yago” (Efeso 5:23, NKJV). “Ka sa i Koya na ulu ni yago, na lotu” (Kolosa 1:18, NKJV). Na tamata lotu yadua era dui sema vei Karisito ka ra dui kania yadua e na duabau ga na mataqali kakana. E bibi gona kina na laukana tiko ga ni Vosa ni Kalou, talairawarawa e na veika e vulici, masumasu e veigauna, kei na kena masulaki vakaveitokani na duavata ni yagoi Karisito.
