---
title:  Veitokani Vinaka Tale
date:   02/12/2018
---

E a basika na duidui vei rau o Paula kei Panapasa e na vukui Joni Marika (Cakacaka 15:36–39). Na dredre e rawa ni yaco e na vuku ni kena vunautaki na kosipeli e vakarerei Joni Marika ka vakavuna na nona dro tani mai vei rau o Paula kei Panapasa ka lesu tale ki nodratou (Cakacaka 13:13).

E kaya o EG White ena Acts of the Apostles, dp. 170, ni oqo na ka e raivakatanitaki Marika sara ga kina vakabibi o Paula, ka vakalekaleka vaka tale ga kina o Panapasa, o koya e a qai tu vakarau tale e muri me ciqomi koya lesu tale, ka ni raica vua e so na taledi e rawa ni yaga kina ki na veiqaravi vei Karisito.

E dina ni vakayagataki rau tiko na turaga oqo na Kalou, ia na duidui e tiko vei rau e gadrevi me na wali. O koya na apositolo e dau vunautaka na loloma savu e na gadreva me na vakatetea na loloma savu vua na dauvunau gone e vakamosia na yalona. O koya na apositolo e dauveivosoti e gadreva me veivosoti. E a qai yaco me matua cake o Joni Marika ena veituberi ne i Panapasa (Cakacaka 15:39), ka qai kena i tinitini na kena sa qai tarai Paula na veisau e raica ni sa yaco tiko.

`E vakaraitaka vakaevei na i vola i Paula vei Timoci ka vaka kina ki Kolosa na nodrau veiwekani vou o Paula kei Joni Marika? Kolosa 4:10, 11; 2 Timoci 4:11.
`  
E dina ni vaka me sega soti ni vakamatatataki sara na nodrau veivosovosoti o Paula kei Joni Marika, ia na i Vola Tabu ga e vakaraitaka ni qai yaco o Marika me dua vei ira na i tokani nuitaki i Paula. E a vola ki Kolosa ka kaya “sa daucakacaka vata kei au” ka vola vei Timoci me kauti Marika yani vua ni “sa yaga vei au ko koya e na cakacaka” (2 Timoci 4:11). E mai laveta cake sara o Marika na veiqaravi ne i Paula, sa mai wali rawa na leqa, e sa vakanadakui na ka e a yaco, ka sa toso vinaka sara na kau ni kosipeli.

`Na cava e rawa ni tukuna oqori vei keda e na vukudra era dau vakamosia na yaloda? E rawa vakaevei nida ciqoma ni rawa ni se sega ni sa taucoko sara na veivosoti e na i matai ni gauna, ia e sana qai taucoko tiko ga mai e na toso tiko na gauna ni veivosovosoti?
`
