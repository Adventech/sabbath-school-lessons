---
title:  Vakalesui Tale kei na Duavata
date:   06/12/2018
---

`Nida wilika na Maciu 18:15–17, na tolu na i wali cava ni leqa e koto kina me baleta na nona caka cala vei keda e dua tale na lewenilotu? Eda rawa ni matanataka vakaevei na veivosa oqori e dai?
`  
Na i vakasala i Jisu e na Maciu 18, e gadreva kina o Koya me wali koto ga e loma, ke rawa, na dui leqa vakalotu. E nakita o Koya me rau walia mada ga vakairau na nodrau leqa oi rau na rua e rau leqa. Oqo na vuna e kaya kina o Jisu, “Ia kevaka sa i valavala ca vei iko na wekamu, lako ka vunauca ni drau sa tiko vakai kemudrau ga” (Maciu 18:15). Na levu cake ga ni tamata era na vakaitavi e na wali ni nodrau leqa na rua, na levu cake ni dredre e rawa ni basika, kei na rawarawa ni kena ni tatara yani ki na veitokani vakalotu, me la’ki yaco sara kina na to-to. Ia kevaka mera dui walia ga vakalotu na nodra leqa na tamata lotu e na vei lomani kei na vei rogorogoci, e sega ni vakataratutu ni na basika dina ga na duavata tale. E na qai tavoci rawa e keri na tavata e na cakacaka rawa kina na Yalo Tabu.

Ena so na gauna na veitalevi me wali na leqa e vaka me sega ni dau vakavotukana. Ni yaco oqo, e na ganita me rau veitomani e dua se rua ki na i lakolako ni kena wali na leqa. Na kena i karua e na dodonu ga me yaco tarava na kena i matai ka nakiti me vuna na duavata sega ni veitawasei. O koya se oi rau na veitomani e sega ni rau lako me rau la’ki vakuria na leqa, ia me rau i tokani e na veisureti kei na veimasulaki.

E na so tale ga na gauna, ni oti ruarua oqori, e se toka dei na leqa. E keri, e sana dodonu kena gauna donu me sana laveti kina matabose ni soqosoqolotu. Ni sa yaco oqo, e se dei toka ga na naki ni veivakaduavatataki i Jisu, sega ni kena vakayacori na veidusi se ni kena kainaki na nona sa dodonu e dua vei rau.

“Kua ni vakatara na duidui me matua mai me vakabasikataka na veicacati. Kua ni vakatara na mavoa sa koto me tadola tale ka vuna na kedra tau ni vosa tawadodonu, e na vakaleqa na nodra vakasama o ira era rogoca. Kua ni vakatara na veivakanananu ca mera tiko kei kemudrau. La’ki raici koya o drau veileqaleqati, ka e na yalomalumalumu kei na lomasavasava, drau veitalanoataka na leqa sa tiko.”—Ellen G. White, Gospel Workers, dp. 499.
