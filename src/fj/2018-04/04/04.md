---
title:  Duavata ena Duabau na Yago
date:   23/10/2018
---

O Paula e kila vinaka na dina ni ka e kaya tiko vei ratou ma Efeso. E kila o koya duavata e yaco tiko e kea, ni sega ni ka vakavosa wale ga, ka dina ga nira duidui tiko o ira era sa mai duavata tu, o koya e kaya e na vukudra o koya nira sa “ia tiko na i valavala sa kilikili kei na i tutu dou sa kacivi kina” (Efeso 4:1).

`Mai na Efeso 4:1–3, mera bula vakaevei na lotu me veidonui kei na nodra kacivi ena Karisito?
`
Na bula e dodonu vakalotu vei ira era lotu e vukea mera “maroroya na lomavata ni Yalo Tabu, ni dou sa vauci vata e na veivinakati” (Efeso 4:3). Na i valavala ni bula kece oqo era yavutaki ga e na loloma (1 Koronica 13:1–7), ka na kauta sara mai na duavata ena nodra i vavakoso na tamata lotu. Na duavata ena soqosoqolotu e vakaraitaka e matanavotu na loloma ni Kalou, ka ra yaco gona kina mera kena i vakadinadina. Oqo sara ga na ka e kacivi kina na lotu me kena i vakadinadina e na vuravura e sa yavavala tu, veisei ka veivaluvaluti tiko.

`Wilika na Efeso 4:4–6. Na vakasama bibi cava e laveti tiko vei ratou na tolu na tikina oqo?
`  
E na i matai ni vica na tikina ni wase 4 e laveta cake tiko kina o Paula na malele ni lomana ki na duvata ni lotu. E tekivu o koya e na nona veivakauqeti me yaco na duavata (Efeso 4:1–3) ka tarava sara na nona cavuti ratou cake e vitu na ka e dau vauci ira vata era vakabauta (Efeso 4:4–6). Na duavata gona e dua na ka e sa tiko rawa vei ira era vakabauta (Efeso 4:4–6), dua na ka e sega ni dodonu me malumu sobu na kena tutaki (Efeso 4:1–3), ka dua na ka e dodonu meda nakita tiko ga meda rawata (Efeso 4:13).

E vola o EG White ena Testimonies for the Church, Vol. 5, dp. 239 ni o Paula e vakauqeti ira tiko na nona i tokani lotu mera bulataka na veika e sa dau tukuna tiko vei ira ni e na yalolokomi, kei na yalomalua, na dauvosota lei na loloma e sa rawa kina nira vakalavelaveta na bula i Karisito ke i na kalougata ni Nona veivakabulai. Na bula vaka oqo e na kauta ga mai na duavata ni tamata yadua ena dua na yago.

`Na digidigi cava soti o dou rawa ni cakava oqo mo dou “ia tiko na i valavala sa kilikili kei na i tutu dou sa kacivi kina”?
`
