---
title:  Ira na i Liuliu ni Lotu kei na Duavata
date:   24/10/2018
---

“Ia vei keda yadua sa soli vei keda na loloma savu me vaka na i vakarau ni solisoli ne i Karisito” (Efeso 4:7, NKJV). Me vaka ni bula e i solisoli e soli vei ira vakayadua era na ciqoma, e so na i solisoli ni Yalo Tabu e dau soli e na so na gauna vei ira  e so me baleta e dua na i naki e nakiti kina.

`Wilika na Efeso 4:11. Na i solisoli cava ni veiliutaki e soli ki na lotu?
`
`Me vaka ena Efeso 4:12, na cava na vuni kedra soli na veisolisoli ni veiliutaki? Era veiwekani vakaevei na veisolisoli oqo?
`  
Na tamata lotu taucoko era i talatala se dauniveiqaravi ni Kalou kei na kosipeli. Na i vakaro i Jisu ena Maciu 28:19-20 e vakagolei kivei ira taucoko era lotu mera lako, vakatisaipelitaki ira mai na veivanua, veipapitaisotaki ka veivakatavulici. E sega ni baleti ira ga e vica era digitaki na i vakaro oqo, ka sega gona kina ni rawa vua e dua me kaya ni tiko duadua ga vua na i solisoli ni tabana ni veiqaravi oqo. E sega tale ga ni rawa vua e dua me kaya ni sega ni okati e na veikacivi oqo, se mani i liuliu sara. Na i solisoli ni veiliutaki e baleta na vakatatataki cake ni soqosoqolotu ka me tutaka na duavata.

Na i solisoli ni veiliutaki i Paula e baleta na nodra tarai yani o ira era yali tu. E nakiti tale ga me baleta na nodra tuberi e so ena lotu me rawa nira veiqaravi e na vukui Karisito, ka vukea na vinaka tiko ga ni Yagoi Karisito (Efeso 4:13). Na i valavala ni veiliutaki i Jisu e dodonu meda vakadadamuria (Maciu 20:25–28).

E dau tiko e dua na i vakarau ni rai vakatamata meda dau tu ga vakai keda ka kua ni kauwaitaka tale e dua. O ira ena Ra kei vuravura e dau va’ qo vakalevu na nodra rai. O Paula e vakananumi keda tiko ni sega ni dodonu me vaka oqori noda bula, ni oi keda na tamata lotu eda i vavakoso ni tamata vakabauta, ka ra tiko o ira na noda i liuliu mera vukea na noda toso vata tiko e na dua na i naki. Eda dui tiki ni yago i Karisito.

`Na i solisoli ni Yalo Tabu cava e tiko vei iko, ka’o vukea tiko vakaevei na duavata ni nomu soqosoqolotu?
`
