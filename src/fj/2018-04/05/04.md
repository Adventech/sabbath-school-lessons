---
title:  Duavata ni Veitokani
date:   30/10/2018
---

E na vuku ni veisureti ne i Pita me baleta na veivutuni kei na vakabulai, era a qai mani digidigi kina e rauta ni lewe 3,000 mera sa ciqomi Jisu vaka nodra Mesaia. E a cakacaka yaco na Kalou e vuni lomadra na i lala ‘qo. E vuqa era a sa rogoca oti vakayawa sara na veika me baleti Jisu ka ra gole tiko mai ki Jerusalemi ena nodra nuitaka nira na mai raici Koya; E so sara tale beka era a sa raici Koya oti ka rogoci ira na Nona veivakavuvuli, me baleta na veivakabulai ni Kalou, ia era se sega voli ga ni digidigi mera muri Koya. E yavala na Kalou ena Penitiko e lomadratou na tisaipeli ka yaco kina me ratou i vakadinadina bula tucake tale i Jisu. E ratou sa kila sara oqo, ni sa rawa ni vosoti na i valavala ca e na vuku ni Yacai Jisu (Cakacaka 2:38).

`Ena Cakacaka 2:42–47, na cava e tukuni kina nira cakava vakalomavata na i tokani i Jisu?
`  
Na i matai ni ka e sa i koya na nodra vulica vakalomavata na nodratou i vakavuvuli na apositolo. Na vulici ni Vosa ni Kalou e tiki bibi ni tubu cake vakayalo, me vaka e a vakarota vei ratou na tisaipeli o Jisu ena Maciu 28:20. Era mai tiko ga kei ratou na apositolo o ira era sucu vou mera mai vulica mai vei ratou na veika me baleti Jisu. Era sa qai mai rogoca na veidina taucoko sara me baleti Jisu me vaka era sa dau vosa voli mai kina o ira na parofita.

Era mai tiko vakalomavata tale ga mera masumasu ka veidovi madrai. Se mani cava dina e yaco e na veidovi madrai (Cakacaka 2:46), na ka ga e matata ni o ira na i lala oqo era solia na nodra gauna mera tiko vakalomavata e na veimosimositi e valenilotu se veivalevale. Na masumasu e tiki bibi ni kumukumu ni tamata vakabauta ka kainaki ni tabei cake ni bula vakayalo e dua na ka era cakava tikotikoga,

Na veimosimositi oqo e vuna me tiko na veiwekani vinaka e Jerusalemi ka yaco sara mera taleitaki mai vei ira na tamata vakayadua e kea (Cakacaka 2:47). E cakacaka yaco tiko na Yalo Tabu e nodra bula ka ra yaco kina mera i vakadinadina vinaka ni sa i Jisu ga na Mesaia.

`Na cava e rawa ni vulica e ke na nomu i soqosoqolotu me baleta na duavata, veitokani kei na vakadinadina?
`
