---
title:  Daulomasoli kei na Koco
date:   31/10/2018
---

E vola o Luke ni dua na ka e kilai tani kina na lotu taumada e sa i koya na nodra dau veikauwaitaki vakai ira (Cakacaka 2:44, 45).

Na ka e yaco oqo e sega ni mai dua na ka e vakaroti vei ira, ia e basika cake ga mai ka vua ni nodra dau veilomalomani. E i vakadinadina dei tale ga ni duavata e sa tiko. E sega ni qai tini koso na nodra dau veikauwaitaki, e tomani tiko ga ka rawa ni qai laurai tale mena Cakacaka 4 kei na 5. E vakasama e dau laurai vakarabailevu ena Veiyalayalati Vou.

E basika cake sara mai e ke o Panapasa, e dua na turaga vutuniyau, ka levu sara tiko na qele e taukena. Ni volitaka rawa na nona i yau me baleti ira na dravudravua e qai kauta mai na kena i sau vei ratou na apositolo (Cakacaka 4:36, 37). E laveti cake mai na yacai Panapasa me rawa nida vakadadamuria.

`Wilika na Cakacaka 4:32–37 kei na 5:1–11. Na duidui cava e tiko e na i tovo i Panapasa kei na nodrau o Ananaiasa kei Savaira? Na cava na nodrau leqa na veiwatini?
`  
Me i kuri ni nodrau lasu Vua na Yalo Tabu, e rau sa bau veiwatini kocokoco sara ga ka dau butako. E sega tale ni dua na i valavala ca e rawa ni vakarusa vakatotolo na veilomani vakaveitacini me vaka na nanumi koya vakai koya kei na koco. E rau veibasai sara kei Panapasa na veiwatini qo. E vinaka ni wasea mai o Luke na i talanoa ni tamata va’qo me rawa nida kidava kina nira tiko maliwai keda tale ga e so e vakataki rau ‘qo.

Ena Vunau e Tini na kena e baleta na koco e toka sara e muri, ka duidui mai vei ratou na kena vo ni kena oqo e baleta na ka e vuni e loma ni tamata. Na cala oqo, e dua na ka e bucini mai lomada, me vaka ga e rau cakava na veiwatini ‘qo. Na kena rai vakarabailevu, ni, cala oqo e wakatu ni voroki ni vo ni vunau. Na koco ni lomadrau e dolavi rau vei Setani, me rau lasu kina Vua na Kalou, me vaka sara tale ga e a vakayacora o Jiutasa Isikarioti.

`E rawa vakaevei nida cavuivuvutaka na koco mai na noda bula? E rawa vakaevei ni walia na leqa qo na noda dau vakavinavinaka kei na noda dau lomasoli?
`
