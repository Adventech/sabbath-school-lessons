---
title:  Mai Pepeli ki na Penitiko
date:   29/10/2018
---

Na veisiga ni vakavakarau, e veitaravi kei na kau cake ne i Jisu, e katakata cake tiko ki na siga ni Penitiko. E kaya gona na Cakacaka 2:1, ni bera tiko na sovaraki ni Yalo Tabu, “nira sa tiko lomavata” ena nodra vakasoqoni.

Ena Veiyalayalti Makawa na Penitiko e i karua vei ratou na tolu na soqoni vakalotu e namaki mera dau tiko kina na Jiu era tagane ena veiyabaki. E dau vakayacori ni oti e limasagavulu na siga mai na Vakayakavi ni Turaga ka ra dau kauta mai kina nodra matai ni vuata ni vulai katakata me nodra i madrali ni vakavinavinaka.

E rairai sa dau vakananumi tale tiko ga na soli ni vunau mai Saeneai (Lako 19:1) e na gauna i Jisu ena veigauna ni soqoni ni Penitiko, ka da raica sara gona e ke na bibi ni vunau e na veitukutuku ni Lotu Vakarisito me baleti Jisu, o Koya e na vuku ni Nona mate era vosoti rawa kina o ira era voroka na i vunau. E sa o koya gona oqo na vuna e dua tiko kina na tikina bibi mai na i Vola Tabu me baleti rau na vunau kei na kosipeli o koya na Vakatakila 14:12 (NKJV), “Oqo gona na nodra vosota o ira na yalododonu o ira era maroroya tiko na vunau ni Kalou ka ra vakabauti Jisu tale tiko ga vaka kina.”

E na Ulunivanua o Saeneai tale ga, e na gauna e a ciqoma kina o Mosese na Vunau e Tini (Lako Yani 19:16–25, Ipiriu 12:18), e levu na veika lelevu era a yaco kina me vaka sara ga era yaco ena Siga ni Penitiko e muri (Cakacaka 2:2–4).

`Wilika na Cakacaka 2:5–13. Na cava e bibi kina na soqoni cecere oqo?
`  
Na soqoni oqo e dodonu me soqo ni marau kei na vakavinavinaka Vua na Turaga e na vuku ni Nona veivakalougatataki levu. De, oqo na vuna e ratou dusi kina na tisaipeli ni ratou mateni (Cakacaka 2:13–15). E laurai kina na kaukauwa levu ni Kalou nira cavuti kina na veivosa era kila o ira na Jiu ka ra cavutu mai na veivanua tani e so.

E laurai sara tale ga ni soqo oqo e walia na leqa ni tatawasewase ni tamata ka a yaco mai Pepeli, ka yaco sara kina na duavata ni lewenilotu ni Kalou e vuravura raraba.
