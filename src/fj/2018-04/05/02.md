---
title:  Veisiga ni Vakavakarau
date:   28/10/2018
---

E na i otioti ni aua ni Nona tiko kei ratou na Nona tisaipeli, e a yalataka kina vei ratou ni na sega ni laivi ratou duadua tiko mai, ni na tala mai e Dua tale na Dauveivakacegui me mai tiko kei ratou ka me mai tokoni ratou e na nodratou veiqaravi. O Koya na Yalo Tabu e na mai vukei ratou me ratou nanuma tale na veika e dau kaya ka vakacakava o Jisu (Joni 14:26), ka na tuberi ratou me ratou na dina tale e so (Joni 16:13). E a qai vakavouya tale na yalayala oqori o Jisu ni vo tiko e vica na siga me kau cake (Cakacaka 1:5, 8). Na kaukauwa ni Yalo Tabu e yalataki oqori e na vukei ratou me ratou na kau i tukutuku mai Jerusalemi, Jiutia, Samaria, ka yacova sara yani na i yalayala kei vuravura (Cakacaka 1:8).

`Wilika na Cakacaka 1:12–14. Na cava e ratou cakava tiko na tisaipeli ena loma ni tini na siga oqori?
`  
E rawa ga nida nanuma rawa ni veisiga oqori, era sa veisiga ga ni veivakarautaki vakayalo – era siga ni veivakabulabulataki ka veivotaitaka na veika taucoko sara e baleti Jisu. “Era sa gumatua kece ga ko ira oqo, a ra sa lomavata e na kerekere kei na daumasu oqo” (Cakacaka 1:14).

E vica na ka e vola o EG White ena Acts of the Apostles, dp. 36-37, e bibi meda vakananuma:
*	E ratou vakayalomalumalumutaki ratou ka veivutuni dina ni ratou waraka tiko na yaco mai ni yalayala.
*	E na nodratou tiko vakalomavata tiko e sa qai me matata cake tiko ga mai na veika e kaya o Jisu ni bera na Nona mate.
*	Ni ratou vakananuma na Nona bula ni veisorovaki, e ratou sa guta ga me ratou veiqaravi e na Vukuna.
*	E ratou diva sara me lesu tale mai na tolu na yabaki vivinaka e a bula vata voli kina kei ratou.
*	E ratou mani guta sara me ratou na Nona i vakadinadina ki vuravura taucoko.
*	E ratou qai biuta tani kece na veisisivotaki, yalo ca kei na duiyaloyalo mai na kedratou maliwa.

`Na veika cava soti ko nanuma ni ko rawa ni biuta e na vuku ni nomu vakabauta? Na veika cava soti ko rarawataka e na vuku ni nomu bula e liu ka na rawa ni vukei iko mo toso ki na bula e vinaka sara?
`
