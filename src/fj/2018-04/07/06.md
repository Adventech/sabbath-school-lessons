---
title:  E Dua na i Wali Dredre
date:   15/11/2018
---

E sa bau ka dredre toka na nodratou talai mai e so na mata mai Anitioki ki na bose mai Jerusalemi e na veivakabauti ni na dodonu na i wali ni duidui e na yacovi. Ia, ni oti e vica na aua ni bose katakata, e liutaka o Jemesa na taci Jisu, e sa qai yacovi rawa e dua na vakatulewa e na vuku ni ka me vakayacori (Cakacaka 15:13–20). E sa vakadonui ena bose ni sega ni gadrevi mera Jiu taumada o ira na Iceni me qai rawa nira vakabulai ka lotu, se mera vauci ena vunau ni vakacabo-i-soro se mera cili.

`Wilika na Emosi 9:11, 12 kei na Jeremaia 12:14–16. Na veiyalaya cava e rau tukuna na parofita e rua oqo ni na yacovi ira na veimatanitu ka ra tiko vakavolivoliti Isireli tiko?
`   
O Jemesa e tomitomi tiko mai na Emosi 9, ia e basika tale tu ga na i rairai ni nodra vakabulai na veimatanitu e na veitikina tale e so nodra na parofita ni Veiyalayalati Makawa. E a Nona i naki voli na Kalou me gaunisala ni vakabulai ne i vuravura na vakadinadina kei na bula e bula voli kina o Isireli. Na kacivi sara mada ga ne i Eparama kei ira na nona kawa, e okati tale toka ga kina na vakabulai ne i vuravura (Vakatekivu 12:1–3). E na dredre me na vakawaletaki na nodra vuki ki na lotu e vuqa vei ira era Iceni, na veituberi voli ni Yalo Tabu kei na nodratou veiqaravi vei ira na Iceni o Pita, Panapasa kei Paula. Na veika era yaco oqo e vakadinadinataka vei ira na i liuliu ni lotu e Jerusalemi na nodra sa vakavotukanataki na veiparofisai ni Veiyalayalati Makawa. Oqo, me vaka ga e a sa dusimaka oti tu na Kalou (Vunau ni Soro 17; 18). E a yavutaki tale ga e ke o Jemesa na nona vakataulewa (Cakacaka 15:29). E a sa matata sara tiko ga mai ni Kalou e a sa kacivi ira tiko mai na Iceni mera mai duavata kei ira na Nona tamata e na ciqomi ni veivakabulai ne i Jisu. Ke qai liutaki ira tale na Yalo Tabu e sana qai matata sara kina vei ira na Vosa ni Kalou (Cakaca 15:30-35).

Eda raica rawa ena Cakacaka ni ena lotu taumada, nira sa dinata na Vosa ni Kalou ka viviraki vata na nodra vakasama e na loloma, kei na veivakadinati, e sana rawarawa sara na kena levei na leqa ni tatawasewase.

`Na cava era tukuna vei keda na noda vakarogoca na veika era tukuna e so, ka ciqoma sara na dina e koto kina, kevaka sara mada ga e duidui mai na ka eda namaka meda rogoca?
`
