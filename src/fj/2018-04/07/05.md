---
title:  Na Matabose mai Jerusalemi
date:   14/11/2018
---

`Wilika na Cakacaka 15:1, 2 kei na Kalatia 2:11–14. Na cava na rua na vuni veisei ena lotu taumada?
`  
E a sotava tiko na lotu taumada na leqa levu ka dredre ka na rawa ni voroka na duavata. E so na Jiu era sa lotu era kaya ni bula e nodra ga na Nona gone ni veiyalayalati na Kalou, ka e bibi gona kina na cili. Era nanuma tale ga ni kevaka me dei na vakabauta dodonu, e na gadrevi dina me kua na veiriti kei ira era Iceni.

E dau tiko voli na i valavala Vakajiu me baleta na tiko kei ira na Iceni, ia na i valavala oqo e sa qai yaco me i vakatatao ki na i vavakoso lotu e na nodratou sa sasaga tiko na apositolo me ratou kaulotu yani kivei ira era Iceni era sa gadreva tiko mera muri Jisu. Nira okata na Mesaia o ira na Jiu era sa lotu, me nodra i Vakabula ga na tamata ni veiyalayalati, era kaya gona kina ni dodonu mera na Jiu taumada o ira na Iceni ka vakamuria na veika kece sara era okati ena veiyalayalati kevaka era gadreva mera vakabulai.

`Wilika na Cakacaka 15:3–22. Na cava soti era bosea ena Matabose mai Jerusalemi?
`  
E rau wakatu tiko ni veileti na i vakadewa me baleti ira na tukutuku ena Veiyalayalati Makawa e baleta na cili kei na veimaliwai kei ira era Iceni. E raici ni sa dredre toka na wali ni leqa e na nodra sa mai bose tiko o ratou na apositolo, ira na i liuliu ni lotu kei ira na mata mai Anitioki.

E ratou sa qai vakamacala o Pita, Panapasa kei Paula. O Pita e vakamacalataka na nona raivotu kei na i solisoli ni Yalo Tabu e dolava na katuba vei ira na Iceni. Oi rau o Panapasa kei Paula e rau wasea na i tukutuku ni veika e sa cakava na Kalou mai vei ira na Iceni. Na veitukutuku oqo e sa qai vakararamataka na i tovo ni nodra rai e vuqa vei ira era tiko ena bose. E na vuku ni ka gona oqo, e kaya gona kina o Pita ni sa rawa ni vakabulai vakatautauvata kina na tamata kece ga e na vuku ni Nona loloma savu na Turaga o Jisu Karisito – Jiu se Iceni (Cakacaka 15:11). E sa qai tataseresere mai e na vuku ni kosipeli na i buki e veivesu tiko mai vakadede.

`Na cava ko raica rawa ni vakatatao tiko e dai ka rawa ni vukea na tete ni kosipeli kevaka e wali rawa?  
`
