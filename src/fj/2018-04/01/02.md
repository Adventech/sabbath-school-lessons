---
title:  Noda Duavata Vei Karisito
date:   29/09/2018
---

Na lotu e matavuvale ni Kalou e vuravura: era veiqaravi, vuli ka lotu vata. Era raici Jisu tiko me nodra i Liuliu ka i Vakabula, ka kacivi me kauta na i tukutuku vinaka ni veivakabulai kivei ira na tamata kece ga. E tukuni ena i ka 14 ni yavu ni vakabauta ni lotu, ni lotu e dua kumukumu  tamata vakabauta ka ra dau vakatusa ni sa nodra Turaga o Jisu. E tomana ka kaya ni o ira oqo era kacivi tani mai vuravura, me vaka e na Veiyalayalati Makawa, mera dau lotu vata, vulica vata na vosa ni Kalou,  kania vata na Yakayakavi ni Turaga ka wasea vata na kosipeli ki vuravura.

Io na lotu  sa i koya ga na i kumukumu tamata era vakabauti Jisu,  talairawarawa Vua na Turaga ka dau tiko vakasoqonivata mera lotu Vua ka qaravi Koya. E rawa nira sota vata ena veivalevale se na veivanua ni soqoni lelevu, oqori vei ira na veikumukumu lelevu (Roma 16:10, 11). E rawa beka ni baleta na nodra vale ni soqoni o ira era lotu, ia e sega ni balebale vinaka sara ni lotu oqori, ka ni lotu e baleta na tamata – e sega ga ni baleta na vale.

E na so na gauna na lotu e dau vakaibalebaletaki ki na dua na i kumukumu tamata vakabauta ena dua na yasana, me vakataki Kalatia ka ra okati kina na veisoqosoqolotu ena veitauni kei na kena veikorokoro (Kalatia 1:2; vaka kina na 1 Pita 1:1). Na lotu ena so na gauna e dau baleti ira e dua na i kumukumu mata vakabauta.

Ia na veivakamacala kece oqo, era yala koso kece ga. Na lotu  sa i ira na tamata ni Kalou e vuravura taucoko,  e na vukui Karisito era tiko kina ka yalodina tiko Vua, ka sa i ira oqori e rawa nira na qai vuki mai mera lewena na lotu kena vo [Vakatakila 18:1–4]). Ena vula tolu oqo, eda na vakelia tiko ga kina na noda lotu, na lotu Kavitu ni Lesu Vakarua Mai, kei na cava na i balebale ni duavata ena vukui Karisito.

E vakaraitaka na noda Yavu ni Vakabauta naba 14, dp. 201; ni lotu e duabulu na yago e levu na lewena ka ra kacivi mai na veivanua kece ga e vuravura. E vuqa sara mada ga na veiduidui era vauci kina: duidui na i tovo vakavanua; etc; ia era okati kece ga mera tautauvata ena vukui Karisito. Na nodra duavata era vu ga mai Vua na Kalou ka na gadrevi me na tomani tiko e na dela ni veibolebole me yacova na i vakataotioti ni gauna.  
