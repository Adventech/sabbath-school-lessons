---
title:  NAI VAKARAU NI VULI LESONI NI WILI VOLA VAKASIGATABU
date:   29/09/2018
---

**NAI VAKARAU NI VULI LESONI NI WILI VOLA VAKASIGATABU**
Na vulici ni Vosa ni Kalou e tikina ka bibi duadua ena Wili vola Vakasigatabu. Ena vuku ni tikina bibi oqo sa gadrevi kina meda vukei na lewe ni vuli kei keda na qasenivuli meda vakarautaki keda vakavinaka ni bera ni veiwaseitaki na lesoni ena veigauna kece ga ka vakabibi ena mataka ni Siga Tabu ena gauna ni wili vola. Sa vakarautaki koto e ra nai vakarau ni vuli lesoni mo vakamuria me vukei iko ena nomu vuli.

1.	Wilika kece vakavinaka na veitiki ni vola tabu e dau volai koto ena yakavi ni Siga Tabu “wilika ena macawa oqo”. Oqori na vanua e koto kina vuli mai na Vosa ni Kalou.

2.	Vakamuria na vuli ena kenai vakarau me vaka e koto ena veimacawa ka toqai koto vakaoqo,”Tuvatuva ni vuli lesoni ena macawa oqo”

  I.	**Mo Kila**-oqo na kena dikevi vakatitobu na Vosa ni Kalou mai vei koya e vola na lesoni ni macawa oya. Raica na rabailevu ni veika e vosa kina na lesoni me vaka e vakadewataki tiko main a vosa ni Kalou. Kua ni solia eke na nomu nanuma. Vakaraitaka e ke na nona vakasama ko koya na tamata ni Kalou ka volavola tiko nai Vola Tabu.

  II.	**Mo Vakila**-na kena dodonu mo marautaka na veika e tukuna ka vosa kina nai vola tabu ena macawa oya. A cava  e tara na lomamu?

  III.	**Mo Cakava**-nomui tavi edua na lewe ni  wili vola vakasigatabu, cava e dodonu mo vakayacora, sega ni vulica ga- e dodonu mo lako ka laki cakava edua na ka ena macawa ka tu mai.Na lesoni ni veimacawa kevaka e vulici ka sega ni wasei ena mate ka sega na kena yaga.

3.	Sa  tiko tale ga na vei macawa na tikina  e vakatokai na “Komeniteri ni macawa oqo” ka koto kina na uto ni lesoni ena veimacawa. E vakamacalataki kina na veika bibi  mai na Vosa ni Kalou  ka biuta vata ko koya e vola na lesoni ena nona dikeva vakatitobu na vakasama nei koya na daunivolavola mai na Vosa ni Kalou

4.	 Vakayagataka na lima na yavu oqo ena nomu vakamuria nai  “Vakarau ni vuli vola tabu”. Oqo na taro me saumi ka gole kina na vulici ni lesoni. Me vakayagataka na taro e 5 ko qasenivuli.
  **a.**	Dua na ka e vou vei iko mai na Vosa ni Kalou
  **b.**	Dua na ka e sega ni matata?
  **c.**	Dua na ka e veivakurabuitaki?
  **d.**	Cava ko Vulica  mai na vosa ni Kalou?
  **e.**	Cava au na cakava ena veika au sa vulica ena macawa oqo.

Sa vakanuinui vinaka ni ko na marautaka na nomu vulica na vosa ni Kalou ena gauna ni wili vola vakasiga tabu.

**Veibolei ni Wili Vola Vakasigatabu**
  **a.**	Tauri nai solisoli ni wili vola ni wiliki oti na vosa vakalekaleka ka maroroi vei dauniyau me vakau mai ena ripote ni veivula me vukei kina na  lotu ena  vanua e kau tiko mai kina noda i talanoa ni vosa vakalekaleka.
  **b.**	Nakita na tabana ni wili vola na nona lako ka tei tale edua na tabana vou ena dua na vanua vou.
  **c.**	Dua na lewe ni vuli me tiko nona lesoni kei na nona i vola tabu.
  **d.**	Sikovi na lewe ni kalasi ke yali mai ena mataka no siga tabu.
  **e.**	Nanuma mo vakarautaki iko  mo volia totolo edua na nomu lesoni vou ni wili vola

Sa loloma yani kina  lewe ni wili vola Vakasigatabu, vei kemuni na luveni Kalou, oi kemuni kece ka mate ena vukumuni na Turaga, ena dua na siga ena lesu mai me kauti keda kece kina nona matanitu.

Vakanuinui vinaka kina yabaki vou 2019. Ena vulici nai vola ni Vakatakila ena Jenueri-Maji 2019. Sa tiko e muri na lesoni 1 & 2 ke bera na nomu lesoni

**Gaunisala ni veitaratara:**
*Pr Sefanaia Turava*
Talevoni: 3361022, Ext 219 Suvavou.
Email: SefanaiaTurava@adventist.org.fj
Mobile: 8667866
