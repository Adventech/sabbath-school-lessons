---
title:  Ira na Nona Tamata Digitaki na Kalou
date:   04/10/2018
---

Na Nona kacivi Eparama na Kalou me Nona tamata, e mai okati kina e dua na mata tamata vaka Nona mata o Koya ki vuravura. Na veikacivi kei na veidigitaki e yaco ruarua e na vuku ni loloma savu. Na kacivi ne i Isireli e yavu ni Nona i tuvatuva ni veivakaduavatataki na Kalou ka nakita vaka kina o koya e na veiyalayalati kei Isireli.

`Ena Vakarua7:6–11, na cava e vuni nodra kacivi na luvei Eparama o ira na Isireli mera tamata ni Kalou?`

E koto e lomadonu ni digitaki ne i Isireli vaka tamata ni Kalou na Nona loloma na Kalou. E a cakava e dua na veiyalayalati na Kalou vei Eparama kei na nona kawa mera maroroya  ka vakaliuca na veika me baleta na vakabulai ni kawa tamata (Same 67:2). E dina sara ni digitaki ne i Isireli e baleta ga na loloma cecekia ni Kalou, ka sega kina ni tiko e dua na ka mera vakalevulevui ira kina. “Na Kalou e sega ni vakagolea na Nona loloma vei kemuni se digitaki kemuni baleta ni o ni lewe levu ka ra lewe lailai na veitamata tale e so, ni oi kemuni o ni sa lewe lailai sara” (Vakarua 7:7, NKJV).

E duidui sara mai na kena e dau cakava na tamata na veidigitaki ni Kalou me baleti ira era Nona, ka ni tamata e dau okata me bibi na kaukauwa, kila ka kei na yalo e dei e na nona veidigidigi, E sega ni dau vakayacora vaka oqori na Kalou(1 Koronica 1:26–31).

E a vola o EG White ena Christ Object Lessons,268 ni cecere sara na veidigitaki ni Kalou kivei ira na Isireli ka sega ni vunia kina e dua na ka vei ira me baleta na tarai cake ni kedra i tuvaki o koya e na vukei ira mera Nona mata vinaka. E tomana ka kaya ni nodra muria na vunau ni Kalou era na kalougata vakalevu sara kina mai vei ira na veimatanitu e vuravura. E na dau tuberi ira, ka kevaka era na dau tiko voli ga kei Koya e na qai maroroi ira o Koya mai na veika kece ga e veivakarusai ka ra na yaco sara me matanitu qaqa duadua e vuravura.     

`E rau tautauvata vakaevei na veika e a cakava na Kalou vei ira na Isireli taumada kei keda na Lotu ni Kavitu ni Lesu Vakarua Mai ni gauna oqo?`
