---
title:  Eparama, Tamadra na Tamata ni Kalou
date:   03/10/2018
---

O ratou na tolu na lotu lelevu ka ratou vakabauta ni duabau ga na Kalou: Lotu Vakajiu, Lotu Vakarisito kei na Musulomani, e ratou okati Eparama tolutolu vaka tamadratou. Vei ira era Lotu Vakarisito, na i sema oqo e i sema vakayalo. Ni kainaki vei Eparama me biuti Mesapotamia, e qai tukuni tale ga  vua nira na kalougata taucoko na tamata e vuravura e na vukuna (Vakatekivu 12:3, 18:18; 22:18). Na kalougata oqo e mai yaco e na vukui Jisu.

`Ni o wilika na Ipiriu 11:8–19; Roma 4:1–3; kei na Kalatia 3:29, na vakabauta vakacava ne i Eparama e cavuti kina ka sema vakaevei ki na duavata ni Lotu Vakarisito o koya na tiki bibi ni duavata ni lotu?`

Me vaka ni o Eparama e tama ni tamata vakabauta kece ga, e biuta koto vaka kina o koya e so na veika e gadrevi kina na duavata ni tamata lotu. E i matai e keri na talairawarawa (Ipiriu 11:8). Na kena i karua na nuitaki ni yalayala ni Kalou (Ipiriu 11:9, 10). Na kena i katolu na nona vakabauta ni Kalou e na solia vua e dua na luvena ka na yaco oqori me tama ni lewevuqa, ka e na vuku ni dei ni nona vakanuinui oqori e a mani vakadonui koya kina na Kalou e na vakabauta (Roma 4:1–3). Na kena i kava e sa i koya na nona vakadinata na i tuvatuva ni Nona veivakabulai na Kalou ka sega ni vakayavalati kina o koya e na veivakatovolei levu e a caka vua me baleti Aisake na luvena ena delana o Moraia (Vakatekivu 22:1–19; Ipiriu 11:17–19).

Na Veiyalayalati Makawa e vakatokai Eparama me weka ni Kalou (2 Veigauna 20:7; Aisea 41:8). Na nona bula ni vakabauta, na kena sega ni kureitaki vakarawarawa ni nona vakabauta, kei na nona dinata na Nona vosa ni yalayala ni Kalou, e yaco kina o koya me i vakaraitaki vinaka ki na tamata lotu.

`Vakananuma mada na veika o dau cakava se vosa o dau cavuta, ena vica na siga oqo. Ena gaunisala cava ko na qarauna kina na vosa ko cavuta kei na veika ko cakava me na dusia tiko na dina ni nomu vakabauta?`
