---
title:  Maroroi ni Duavata ni Lotu
date:   18/12/2018
---

`Wilika na 2 Timoci 2:15 kei na Taito 1:9. Mai na i vakasala ne i Paula vei rau o Timoci kei Taito, na cava so era nona i tavi bibi e dua na i liuliu ni lotu se i talatala soqosoqo lotu?
`
Raica na nona vakabibitaka o Paula na rokovi ni vunau kei na i vakavuvuli savasava. Oqo e bibi ki na duavata ni lotu. E dina tale ni oi keda na Lotu Kavitu eda dui cavutu mai na veika duidui e vuqa, ia eda duavata ga ena vuku ni dina Vakaivolatabu e vakatavuvulitaka o Jisu. Kevaka eda tauri ira cala, e rawarawa sara kedra yaco na tatawasewase, vakauasivi na noda sa vavaca tiko yani na gauna sara e muri.  	

“Ia ka’u sa vakarota e na mata ni Kalou, kei Jisu Karisito, o Koya e na lewai ira na bula kei ira na mate ena Nona rairai mai kei na Nona matanitu; mo vunautaka na Vosa; gumatua ena gauna vinaka, ena gauna ca, mo tukuna na ka e ca, mo vunauci ira sa cala, mo dau vakarota tiko e na i vakavuvuli ka vosota vakalevu sara. Ni na yaco na gauna era na sega ni vosota kina na i vakavuvuli dodonu; ia e na vaka na nodra gagadre ca, era na vakalewevuqataki ira kina na nodra i vakavuvuli, ni sa qasikanunu na daligadra; a ra na vagolea tani na daligadra mai na ka dina, ka lesu ki na i tukutuku wale” (2 Timoci 4:1-4).

E vakabibitaka tiko e ke o Paula na Lesu Vakarua Mai ne i Jisu kei na siga ni veilewai. E vakayagataka e ke o Paula na ka e lesi koya kina na Kalou (1 Timoci 1:1) me vakasalataki Timoci kina me baleta na i otioti ni gauna, vakavuvuli lasu kei na veitovo caca ka ra sa basika tiko mai. E kacivi o Timoci me vunautaka na Vosa ni Kalou.  

E lesi tale ga o Timoci me veivakauqeti, veivakarot ka vakatavuvulii. Me qaravi ira oqo o koya me vaka era vakatavuvulitaki ena i Vola Tabu (2 Timoci 3:16). Na veivakasalataki kaukauwa e dau dredre me vakalesuya mai na tamata vei Karisito. E na daumaka me vakamuri na i dusidusi ne i Paula ka me koto vata kei na veituberi ni Yalo Tabu.

`Na cava e rawa nira cakava na i liuliu ni lotu mera na maroroya tiko ga kina na duavata ni lotu? E rawa vakaevei nida vakadeitaka ni oi keda na duru dei ni duavata, ke mani tiko sara mada ga na duidui?
`
