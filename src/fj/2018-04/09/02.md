---
title:  E na Ruku ni Kauveilatai i Jisu
date:   25/11/2018
---

E dau dua tale tiko ga vei ira na i solisoli e soli mai Vua na Kalou e sa i koya na duavata ena lotu. Na duavata e sega ni mai dua na ka eda tara cake mai na noda i gu, caka vinaka, kei na nakinaki. Oqori, e a rawata vei keda o Karisito e na Nona mate kei na tucake tale. Nida sa mai ciqoma ena vakabauta na ka e a cakava oqori o Jisu ena noda papitaiso kei na kena vosoti ni noda vei ca, e mai yaco sara kina meda sa mai duavata kei Koya e na veitokani kei na kena vakatetei yani ki vuravura na i tukutuku ni agilosi e lewetolu.

`Na cava e a yaco vei Jisu, me vaka e tukuni ena Joni 11:51, 52 kei na Efeso 1:7-10, e yavu ni duavata e na Lotu Kavitu?
`  
Ni vosa tiko e ke o Kaiafa o koya e a bete levu tiko e na gauna o ya, ena nona beitaki Jisu ki na mate, e a sega tiko ni siqema rawa o koya na dina ni nona i tukutuku ka sa parofisai  ka dina ga ni a vosa tiko ga o koya vakapolitiki. E a vakayagataka na vosa oqo o Joni me vakayavuyavutaki kina na dina ni Nona mate ni veisosomitaki o Jisu ka qai yaco me i buki vinaka ni nodra duavata na tamata yalodina ni Kalou. E dodonu meda vunautaka vakatabakidua ga na Lotu Kavitu, na wakatu ga ni noda duavata e sa i koya na noda ciqoma vakatautauvata na mate ne i Karisito e na vukuda.

E matanataki na duavata oqori e na papitaiso. E a kaya kina o Paula, “Ni dou sa luve ni Kalou koi kemudou kece ga ni dou sa vakabauti Karisito Jisu. Ni sa i Karisito dou sa vakasulumi kemudou kina, oi kemudou yadua sa papitaisotaki vei Karisito” (Kalatia 3:26, 27). E dua na tale ga na i buki e vauci keda vata na Lotu Kavitu, oqori na papitaiso, ka vakaraitaki kina na noda vakabauti Karisito. E sa mai duabau vata ga kina na Tamada ka da luvena vakatautauva. E duabau vata tale na noda i Vakabula o Koya ka da papitaisotaki ki na Nona mate kei na tucake tale (Roma 6:3, 4).

`Na duidui cava vakaitovo vakavanua, vakaveiwekani, vakamatatamata kei na vakapolitiki e koto e na keda maliwa na Lotu Kavitu, ka yaco vakaevei na noda duavata e na noda vakabauti Jisu me ulabaleta na veiduidui kece oqori?
`
