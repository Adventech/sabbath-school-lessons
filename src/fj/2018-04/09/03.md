---
title:  Cakacaka ni Veivakaduavatataki
date:   26/11/2018
---

O vuravura e dai e sa laurai levu kina na tatawasewase, tiko yavavala, veivaluvaluti kei na veisei. Na draki ni bula oqo e tara kece sara na tamata yadua, i tikotiko, kei na vanua raraba. E dau nanumi e na so na gauna ni noda dui bula sara ga vakatamata yadua e sa veisei tiko. E na sega ni tawamudu na tiko leqaleqa oqo, ka ni Kalou e sa nakita tiko me na vakaotia e na dua na gauna ka na kauta mai na bula ni duavata vakararaba. Na i naki cecere ni veivakaduavatataki oqo e na kauta mai na tiko veisaututaki kei na bula e taucoko.

E matata mai na Efeso 2:13-16,  na nona vakalaveta cake mai o Paula na veiyavu e so e bulataka o Jisu me rawa ni vakabasikataka na vakacegu ena kedra maliwa era sa lotu – na Nona mate e na kauveilatai e kauta mai na duavata vei ira na Jiu kei na Iceni era sa lotu ka kauta tani na duidui vakamatatamata kei na lotu. Ke sa basuraka rawa o Karisito na veiduidui era tiko e na gauna ko ya, na cava me na qai dredre kina Vua me basuraka na veivakaduiduitaki e na gauna oqo? Ni sana yaco rawa oqo, eda sana rawa sara ni tarai vuravura ena kosipeli.

`Oi keda eda sa tamata vou ena Karisito ka sa sema Vua na Kalou (2 Koronica 5:17-21). Na cava gona meda na qarava e na vuravura qo? Na duidui vinaka cava e rawa nida vakavuna vakaivavakoso e na noda i tikotiko e dai?
`  
Nida sa buli vou mai Vua na Kalou e tiko e tolu na ka bibi meda qarava e na vuku ni cakacaka ni veivakaduavatataki: (1) e noda i tavi meda la’ki vakaleleci ira na se sega ni sema tiko Vua na Kalou mera mai sema Vua, (2) nida tamata lotu e sega ni dodonu me ka ni vosa wale ga na noda tiko vakalomavata, ia me laurai e na noda veilomalomani (Joni 13:35) kei na (3) e dodonu me matanataka tiko ki vuravura na lotu na bula kei na veiqaravi dina ni veivakaduavatataki (raica na Efeso 3:8-11).
