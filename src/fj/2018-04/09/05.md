---
title:  Duabau ena Duidui
date:   28/11/2018
---

Ena Roma 14 kei na 15, e a vosa tiko kina o Paula me baleta na leqa e sa titobu sara tiko na kena wasea na lotu e Roma. E sureta tiko kina na i soqosoqolotu ke rawa nira dau vosota ka veivosovosoti vakai ira. Na cava e rawa nida vulica mai na nona veivakasalataki?

`Ni wiliki na Roma 14:1-6 na i vakarau ni rai cava e tiko ka kauta tiko mai na duidui?
`  
E raica rawa o Paula ni ka e vakavu veileti tiko e sega ni ka e baleta na veivakabulai ia e baleta na veika era ka ni vakasama wale tu na kena ciqomi se me kua (Roma 14:1, 5), Na qai digidigi ga me qai cakava na tamata yadua.

Taumada e baleta na mataqali kakana me laukana. E sega ni veiletitaki tiko e ke na ka me baleti era sega ni dau laukana me vaka e tukuni ena Vunau ni Soro 11. Na ka ga e tukuni tiko e baleti ira na veika e na vakadukalikalitaka e dua nira tiko vakai vavakoso. E matata tiko ni o Pita e sega ni dau kana vuaka se dua na ka tawasavasava (Cakacaka 10:14) ka vaka kina o ira era se qai lotu vou era kana kakana draudrau(Roma 14:2, 17,21). Oqo e vakadinadinataki e na kena vakayagataki na vosa koinos (Roma 14:14) ka baleta na ka e sega ni ganita me cabori vakaisoro me baleta ni tawasavasava ka sega soti ni baleti ira era okati vakatawasavasava ena Vunau ni Soro 11. Era tiko e so mai Roma era sega ni dau kania na kakana ni solevu e sega ni saqa vakamatau, se, se bera ni cabori ki na matakau.  

Ka vaka kina na rokovi ni veisiga e so, ka sega ni baleta ga  na Siga Tabu na i kavitu ni siga ni wiki me vaka ni o Paula e dau Vakasigatabu e na i kavitu ni siga ni wiki (Cakacaka 13:14, 16:13, 17:2). Oqo e rawa ni baleti ira na veisiga ni so-levu se siga ni lolo. E laveti ira cake tiko mai o Paula na veivakasama oqo me vukea na nodra sega ni raici vakatani o ira era cakava sara tu ga e na galala na ka era cakava nira nanuma ni dodonu, ia e sega ga ni baleta na nodra vakadonui.

`Dou wasea vakalasi na taro qo: E tiko beka e dua na ka eda vakabauta ka muria vaka Lotu Kavitu, ka sega ni dodonu vei keda kece eda Lotu Kavitu meda vakamuria?
`
