---
title:  Duavata e Matanataki
date:   27/11/2018
---

E a vola o EG White ni dodonu meda bulataka na bula e a bula kina o Jisu ni a mai liatamata (Signs of the Times, Jiulai 16, 1902). Oqo e tautauvata ga kei na ka e kaya o Paula ena Filipai 2:5.

`Wilika na Efeso 4:25-5:2 kei na Kolosa 3:1-17, ka saumi rau na taro qo: Meda vakadinadinataka vakaevei nida sema tiko vei Jisu? Meda i vakadinadina vakaevei ni kosipeli i Jisu e matanalevu?
`  
Era tiko tale e so na tikini Vola Tabu eda uqeti kina na sa lotu meda vakadadamuria na bula i Jisu: noda kauwaitaka na veika e baleti ira e so tale (Maciu 7:12); noda veivukevukei (Kalatia 6:2); noda sega ni veisisivi e na i rairai e taudaku ia e na tubu cake ga vakayalo (Maciu 16:24-26; 1 Pita 3:3, 4); kei na kena bulataki na tiko bulabula (1 Koronica 10:31).

E a vola o Pita, “Oi kemudou sa lomani, au sa vakamasuti kemudou, ni dou sa vakataki ira na vulagi kei ira era dau veilakoyaki, mo dou tarovi kemudou mai na gagadre ca ni yago, sa veivala kei na yalo: me dodonu na nomudou i valavala e na kedra maliwa era sa sega ni lotu: me ka oqori era vakarokorokotaka kina na Kalou ena siga ni veilakovi, e na vuku ni valavala vinaka era na raica ko ira era sa dau vosavakacacataki kemudou me vaka ni dou sa tamata ca” (1 Pita 2:11, 12). E sa dau vakavica soti na noda sega ni kauwaitaka na kedra rawa ni vukei ira tale na so era raici keda tiko na veitovo Vakarisito era laurai se rogoci mai vei keda? Na bula ni vosota, na bula ni yalo lokomi e na gauna ni veivakacacani kei na vosavakacacataki, ka ra i tovo i Karisito e namaki meda bulataka. Nida Lotu Kavitu, e dodonu meda i vakadinadina kaukauwa ki vuravura ni veitovo ni Kalou era sa raivakatanitaki tu. Nida mata i Karisito, eda sega wale ga ni gadrevi meda i valavala vakalou, ia meda dau veikauwaitaki tale ga. Kevaka e ka dina tiko na bula vakalotu eda bulataka tiko, ia e na laurai oqori vei ira era tiko vakavolivoliti keda. Na i kumukumu tamata lotu era duavata era i vakadinadina cecere ni i tovo i Karisito.

`Na vakadinadina vakacava ko matanataka tiko e tautuba? Na cava e raica e dua e na nomu bula ka na rawa ni vakayarayarataki koya vei Karisito?
`
