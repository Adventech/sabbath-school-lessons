---
title:  Taba ni Veiqaravi i Jisu ena Vale Tabu mai Lomalagi
date:   20/11/2018
---

Na Kalou e a vakaroti Mosese me tara e dua na vale tabu me na “tiko kina ena kedra maliwa” (Lako Yani 25:8). Na veiqaravi ena vakayacori kina e na vukei ira na Isireli mera kila na i tuvatuva ni veivakabulai. E muri, e a qai tara e dua na kena e totoka cake sara o Solomone me kena i sosomi (1 Tui 5-8). Oi rau ruarua na vale e rau i vakatakarakara kei koya na ka dina “sa sega ni tara na tamata” (Ipiriu 8:2; raica tale ga na Lako Yani 25:9, 40).  

E dau tukuni yarayara tiko e na i Vola Tabu na kena tiko e dua na vale tabu mai lomalagi – e tiko vaka Nona i tikotiko na Kalou. Na veiqaravi gona ena vale tabu e vuravura e “yaloyalona lailai vakaparofisai” na Nona na veiqaravi tiko vakabete o Jisu mai lomalagi.

`Wilika na Ipiriu 8:6; 9:11, 12, 23-28; kei na 1 Joni 1:9-2:2. Na cava era kaya na veitikina oqo me baleta na veiqaravi vakabete ne i Jisu mai lomalagi?
`  
Me vakatekivu mai na Nona kau cake, e sa dau qarava tiko kina na noda vakabulai o Jisu ena vale tabu mai lomalagi (raica naIpiriu 7:25). O koya meda sa “toro doudou ki na i tikotiko vakaturaga loloma, meda vinakati kina, meda lomani tale ga ka vukei e na gauna e yaga kina” (Ipiriu 4:16).

Na vale tabu e vuravura e wase vakarua: na Loqi Tabu ka baleta na veiqaravi ni veisiga kei na Loqi Tabu Sara ka baleta na veiqaravi vakayabaki – ka rau sema tale ga na kena oqo ki na rua na taba ni veiqaravi i Jisu mai lomalagi.  Na Nona veiqaravi ena Loqi Tabu e baleta na veimasulaki, veivosoti, veivakaduavatataki kei na veivakalesui tale. O koya e caka cala e rawa me tarai Koya na Kalou na Tama e na vukui Jisu na Dautataro (1 Joni 2:1). Me vakatekivu mai na 1844, e sa qarava tiko kina o Jisu ena Loqi Tabu Sara na veilewai kei veisavai me vaka ga e na Siga ni Veibuluti (Vunau ni Soro 16). Na veiqaravi tale ga ni veivakasavasavataki ni vale tabu e rawa e na vuku sara tale ga ni dra i Jisu ka a vakadavei me vui laivi kina na veivalavalaca ka semata tale ga na tamata ca sa voli e na dra ki Vua na Kalou. Na rua na taba ni veiqaravi ni vale tabu e matata mai kina na Nona i tuvatuva ni veivakabulai na Kalou.
