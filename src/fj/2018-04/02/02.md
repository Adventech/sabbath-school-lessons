---
title:  “Dou Lesu Mai na Gone Dauvuki”
date:   07/10/2018
---

Na kedra i vola tukutuku na Isireli, e sa sinai ga kina na i tukutuku ni nodra dau vakau nodra: vuki tani, lesu tale Vua na Kalou, vuki tani tale. Ni oti ga na nodra vuki tani, era la’ki sotava na leqa, ka ra qai lesu tale Vua na Kalou, e sega ga ni bera na Nona dau vakalougatataki ira o Koya. Na bula ni veiciqomi oqo e a sa yalataka tu na Kalou vei ira ni bera sara mada ga nira butuka na Vanua Yalataki.

`Na kalougata cava e sa yalataka tu na Kalou vei ira na Isireli ena Vakarua 28:1–14?`

`Na cava eda vulica rawa ena Jeremaia3: 14-18 e na veisureti ni Kalou vei ira na Isireli mera veivutuni ka lesu Vua, ka cava e tukuna oqo vei keda me baleta na Nona vosota kei na loloma vei ira na Nona?`

Ko  Jeremai ni tukuni Koya na Kalou vaka dauloloma, dauyalovinaka ka daulomasoli vei ira na Nona tamata ka dina ga nira sa rui dauvuki tani, tatawasewase ka dau qaravi kalou lasu. E tukuni kina na Nona dau dodoka yani na ligana ka sureti ira lesu ka solia vei ira na i nuinui ni bula sa bera mai.

“Lesu mai Isireli na dauvuki,” sa kaya na Turaga, “Au na sega ni vakatauca kivei kemudou na Noqu cudru, Ni’u sa dau yalololoma koi Au. E na sega ni tikotiko voli ga na Noqu cudru. Mo ciqoma ga ni ko sa caka cala, ni ko sa talaidredre vei Jiova, ka ko sa serauni ira na veikalou tani e na ruku ni veikau bula kece ga e na nomu saweka ka dau talaidredre tiko ga ki na veika Au dau kaya,” Jeremaia 3:12-13,.

Na i tukutuku mai na Jeremaia e a vosataki e na gauna e a dau beci tu kina vakarabailevu na vosa ni Kalou. E dina  ni a caka e so na veivakabulabulataki ena gauna i Josaia na tui, ia e vuqa ga vei ira na tamata era a dau vakabebe voli ga. era dau caka ca, qaravi matakau, ka dau  nanumi ira voli ga vakai ira, ka yaco me vakavuna oqo na veilecayaki vakapoliti. E vaka me toso cake tiko ga na nodra talaidredre ka sa qai dau vakamasuti ira na Kalou mai vei Jeremaia, ka yalataka tale ga vei ira na kalougata kei na bula vinaka ke ra lesu Vua na Kalou.

`Ko okata vakaevei na talaidredre kei na talairawarawa e na nomu bula?`
