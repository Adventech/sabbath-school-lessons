### Na Lako Yani: Nai Lakolako Ki na Vanua Yalataki

Na Kalou ka vakatakilai ena I Vola Na Lako Yani e Kalou Dauloloma. E veisereki ka veivakabulai ena Ligana Qaqa ena gauna gauna ka a sa lokoci oti tu, (V/vu. 15:12–16). Na iLakolako mai Ijipita kei na takosovi ni Wasawasa Damudamu e cakacaka veivakurabuitaki ka lagilagi duadua ni Kalou, ka sega e rau tautauvata kaya. E sega tale ni dua me, cecere ka lagilagi ena I tukutuku ni bula kei Isireli ni bera na Kauveilatai. Oqo na Kosipeli ena rai nei Mosese.

E dau vakawasoma ka rui mana dina na nona dau lamata na Kalou me matanataka na nona kauwai kei na veitaqomaki vei ira na Iperiu, dina madaga ni ra dau vukitani vakavuqa. E ulabaleta na nodra kila ka kei na ka era vakila na loloma veivakurabutaki ni Kalou. E liutaki ira na Nona tamata na Kalou kina na bula e sereki ena liga e tadodo ka tadola vakarabailevu. Oqo e dua na cakacaka matalia duadua. E sa yaco nai tuvatuva tawanamaki ni nona dau takoso na Kalou me veisotavi, mei dola ni veivakavoui ena bula ni veitauraki kei na Kalou, me tekivu sara mai Ijipita ka yaco ki na vanua yalataki o Kenani.

Na iVola na Lako Yani e sega ni baleti Mosese, dina madaga ni a vakaitavi kina. Ia, e baleti Koya na Kalou, na nona Loloma, dina, lewa dodonu, veisereki kei na veivosoti ka vakavuna me cabeti kina na kauveilatai. E veivuke ena kena kilai na I tuvaki dina ni tovo ni Kalou na kena vulici nai Vola Na Lako Yani.

E vakacava dina sara mada o Koya? E Kalou yalodina ki vei ira na Nona tamata ena dela ni nodra tawayalodina. E totaki ira tikoga, dina madaga ni ra dau coqai Koya vakawasoma. E tevuka vei ira na Nona loloma, dulaka yani na veivakayaloqaqataki, na veivakadodonutaki kei nai vakavuvuli va-Kalou. E tuberi ira ena sala wananavu duadua ena nona vinakata me ka ni lomadra dina na nodra lomani Koya kei na nona I tovo, me rawa ni ra qaravi Koya ka talairawarawa Vua, me ra vinaka kina

E Kalou ni veiwekani na Kalou I Mosese. E usutu bibi duadua ni tuvatuva va-Kalouna nona bulia cake e dua na veiwekani e dina ka vakaibalebale kei ira na nona tamata, na Isireli. E tuberi ira ki Saineai me rawa ni lai tauyavutaki na veitokani dredre oqo.

E tukuna na I Avositolo o Vaula ni ka ni vuli vei keda na veika e yacovi ira na tamata ni Kalou ena veigauna sa otiena vuku ni nodra vukicala kei na murimuri lomadra: “11 Ia na ka kecega oqo sa yaco vei ira mei vakatakarakara: a ra sa volai me da vakatavulici kina, oi keda sa yacovi keda nai vakataotioti ni veigauna.” (1 Kor. 10:11). Na veika ka yaco oya ei vakasala kai vurevure ni dusidusi me da daunanuma ena gauna oqo. E dodonu me da wilika, vakadeuca, ka vuli mai kina, baleta ni dei tikoga na yavu va-Kalou se cava ga na draki ni bula e sotavi.

E matata vakasigalevu tu nai naki ni noda na vulica nai Vola Na “Lako Yani” ena 13 na macawa oqo. E wasewasei vaka macawa na veiwase i vola me salamuria tikoga na veivakasama e ologi koto enai vola: (1) Veivakabobulataki mai Ijipita, Na sucu nei Mosese kei na imatai ni 40 na yabaki ni nona bula (L/Y 1-2). (2) Veikacivi kei na veitalai vei Mossese (L/Y 3–4). (3) Na Veidredre: Ni mai Voravora vakalevu na bula (L/Y 5–6). (4) Nai matai ni ciwa na mate ca (L/Y 7–10). (5) Nai katini ni mate ca kei na marautaki ni “Lako Sivia” (L/Y 11–12). (6) na veisereki mai Ijipita kei na ka e yaco mai na wasa Damudamu (L/Y 13–15). (7) Nai lakolako ki na ulunivanua o Saineai (L/Y 16–18). (8) Na soli ni Nona Veiyalayalati na Kalou kei nai Vunau (L/Y 19–20). (9) Na vakayagataki ni i Vunau ni Kalou (L/Y 21–23). (10) na vakadeitaki na Veiyalayalati kei na i taratara ni Vale Tabu (L/Y 24–31). (11) Na vuki tani kina bulumakau koula kei na cakacaka vakadautataro nei Mosese (L/Y 32). (12) Na nona vakatakilai Koya na Kalou vei Mosese kei na serau ni matai (L/Yani 33–34). (13) Tara vakaoti kei na vakatabui ni Vale Tabu (L/Y 35–40). Eda na vakanamata ki na veivakasama bibi kei na veika e yaco ena veiwase ni vola eso.

Me vakalougayataki keda vata na Kalou ena noda na vulica tiko nai vola bibi oqo, ka vakananumi keda tiko ena vuku ni nona veiliutaki na Kalou mai na veivakabobulataki ki na bula galala, mai na rusa ki na bula, mai na lekutu ki na Jeruisalemi vou (Ipe. 12:22).

_O Jiří Moskala, e Parofesa ni kena serelaki kei na vulici ni vakavuvuli ni Veiyalayalati Makawa, ka i Liuliu ni Koronivuli ni vuli Levu (Talatala) ni Lotu ni Kavitu mai na Andrews University._