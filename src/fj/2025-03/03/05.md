---
title:  Na Tebenigusu Tawacili
date:   16/07/2025
---

E yalataka vakaidina vei Mosese o Jiova na veika kaukauwa ena vakarau vakayacora. E dina ni vakayaloqaqataki koya na yalayala oya, ia, e tagutuvi koso tale ena vuku ni nodra i vukivuki na wekana vua.

`Wilika na L/Yani 6:9–13. Na cava e qai tarava mai? Na cava eda vulica rawa enai talanoa ena vuku ni gauna ni noda dau datuvu kei na kena dau tuleraki na noda bula?`

Era sa vakadidivarataki ira ki na veivakadeitaki nei Mosese, ni na vakayacora na nona yalayala Kalou. E vu oqori mai na nodra yalolailai, na vutugu, na rarawa kei na veivakasaurarataki e yacovi ira tiko. E sega ni sotavi tiko na nanamaki ka ra waraka tiko mai vakabalavu. Na cava na vuna me qai duidui kina qo? Esa seavu tiko yani vakamalua nai nuinui, ka sa qai mai gaga tale vakalevu baleta ni vaka me sa qai laurai saraga ena imatai ni gauna na veisereki ka waraki tu mai ena dela ni nodra gauna taucoko ni bula. Ia, o cei e se sega vakadua ni bau raici koya ena buturara vata oya? O cei e se sega vakadua ni bau yalolailai, datuvu, nuiqawaqawa, se kena i rairai ni sa vakanadakui koya na Kalou?

Nanuma nai talanoa kei Jope? Vakacava o Asafa, e dua na dau ni Same ka ora voli na lomana ena nodra tiko vinaka na tamata ca, ka ra kune rarawa na yalododonu. Dina ni ora tiko na lomai Asafa, ia, e kune vua na totoka ni nona vakatusa na nona vakabauta: “Ia ka’u sa tiko ga kei kemuni e na veisiga: O ni sa taura tiko na ligaqu i matau. O ni na tuberi au e na nomuni lewa, Ka kauti au emuri ki na vanua vakaiukuuku. O cei tale e yaga vei au mai lomalagi? Ka sa sega e vuravura ka’u sa domona, oi kemuni duaduaga. Sa malumalumu mai na yagoqu kei na lomaqu: Ia, na Kalou na kaukauwa ni lomaqu, kei na noqu i votavota ka sega ni mudu” (Sm 73:23–26).

E vakadeitaki ira na Nona tamata na Kalou ena veigauna vaka-i-Vola Tabu, ni na dau tiko vata kei ira, (Ais. 41:13, Mac 28:20). E solia vei ira na nona vakacegu, veikaroni, ka vagumatuataki ira me ra qaqa mai na gauna bolebole e lako curumi, (Jon 14:27; Jon 16:33; Fil. 4:6, 7). Nai dusidusi ni vakavakayagataki ni veiyalayalati, “‘ia ka’u na kauti kemuni mai mo ni noqu tamata, ia ka’u na nomuni Kalou,’” (L/Y. 6:7), e vakayatuyatutaka nai vau ni veiwekani mosimosi ka vinakata na Kalou me taukena vei ira na nona tamata.

`Vakasamataka mada, “Ka’u na kauti kemuni mai mo ni noqu tamata, ia ka’u na nomuni Kalou,’” (L/Y. 6:7). Na vakasama e tiko eke na ‘cokovata,’ ia, ena vakayagataki vakacava vei keda vakayadudua? Ena vakavotui vakacava na veiwekani oqo ena noda bula ni veisiga yadua? (Raica na 2 Kor. 6:16.)`