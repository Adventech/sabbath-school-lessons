---
title:  Ko na Vaka na Kalou vei Fero
date:   17/07/2025
---

`Wilika L/Yani 6:28–7:7. E walia vakacava na Kalou na duidui ni rai ka tiko vei Mosese?`

E vakatakilai koya na Kalou vei Mosese me o Jiova. E kena i balebale ni voleka tiko, ka Kalou ni tamata yadua, e nodra Kalou talega na nona tamata, na Kalou talega ka vauci ira vata kei Koya ena dua na veiyalayalati. E vakaroti Mosese tale na Kalou me laki vosa vei Fero. E baci vakaiulubale tale o Mosese, baleta ga ni sega ni kilai koya tiko vaka i koya, ka vaka “Ka na rogoci au vakacava ko Fero?” E sega ni kune walega eke na malumu ni yaloi Mosese, ia, na nona sasaga me luvati koya tani mai nai tavi ka sa rui drakidrakita na kena qaravi.

“E vakaraitaka o Mosese na yalo ni tawa vakabauta ena nona vakaroti mai Vua na Kalou me lesuvi Fero tale. Na vosa na ‘aral sepatayim— e kenai balebale dina na “tebenigusu tawacili,” ka vakayagataki eke me dusia na nona sega ni kila vosa o Mosese (6:12, 30)— ka via tautauvata kei na kena ka kune ena L/Yani 4:10: ‘dau vosa vakamalua.’”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), d/veva. 205.

E soli Eroni mai na Kalou me vukei Mosese ena vuku ga ni nona loloma levu. Ena vosa vei Eroni o Mosese, ka me qai tavi nei Eroni na vosa vei Fero ena matana levu. Ena taura tiko nai tavi ni Kalou o Mosese, ka na nona Parofita tiko o Eroni.

Nai tukutuku qo e vakamacalataka vakamatata nai tavi vaka-parofita. Na parofita e vosa ena vuku ni Kalou; e Nona matanivanua me vakatetea ka vakadewataka na vosa ni Kalou vei ira na tamata. E vosa o Mosese vei Eroni, ka vakarogotaka o Eroni vei Fero. E veitaratara na Kalou vua na parofita, qai nona i tavi na Parofita me vakarogoya na loma ni Kalou vei ira na tamata. E rawa ni voqa mai na domo vua na tamata; se vaka edau yaco vakavuqa ena nona ciqoma nai tukutuku o parofita ka qai toqa ena ivola.

Sa vakamacalataka rawa talega na Kalou vei Mosese na ka me namaka ni rawa ni na yaco ena veitaratara ka sa na caka oqo vei Fero. E sa vakasala ni na drakidrakita toka ka yara balavu na sasaga oqo. Sa vakadreti Mosese rawa na Kalou ni na kaukauwa na lomai Fero, (L/Yani 4:21, L/Yani 7:3). Ena daumaka na kenai tinitini, ni ra “‘ Na kila na kai Ijipita ni sai au ko Jiova,’” (L/Yani 7:5). Ena yaco na ka oqo ena loma ni veilecalecavi, ka na salamuria mai na nona na vakalagilagi na Kalou.

`E mamaca ga mai nai ulubale nei Mosese ena nona sasaga me vakasuka nai tavi sa kacivi koya tiko kina na Kalou. Nai ulubale cava beka eda dau solia me da levea kina na veikacivi ni Kalou ena tavi meda na qarava?`