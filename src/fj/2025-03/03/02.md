---
title:  O cei o Jiova?
date:   13/07/2025
---

E mai tekivu na sasaga ni “kauti ira tani kina na noqu tamata, na Isireli, mai Ijipita” (L/Y. 3:10) e na nona sa torovi Fero o Mosese me vaka nai vakaro ni Kalou.

`Na cava na rai nei Fero ena ka e lavaka na Kalou vua, “Laivi ira na noqu tamata me ra lako” (raica na L/Yani. 5:1, 2). Na cava na ka bibi e kune ena ivakarau ni rai qo?`

E vakaraitaka o Fero na yalo ni veibeci kei na vakalecalecava na Kalou ena nona vakarogotaka se “Ko cei ko Jiova?” E sega ni gagadre ni via kila na Kalou.

E tukuna ena yalo dokadoka na vosa, “‘Au sa sega ni kilai Jiova’” (L/Yani 5:2).

E vica beka na tamata ena veitabagauna kei vuravura era sa cavuta oti na vosa vata oya? Sa ka ni rarawa dina sara, baleta ni vosa o Jisu ka vaka, “Ia sai koya oqo na bula tawa mudu, me ra kilai kemuni na Kalou dina duaduaga, kei Jisu Karisito ko koya ko ni a tala mai” (Joni 17:3).

Erau i vakatakarakara ni dua na kaukauwa ka biliraka na iserau kei na lewa va-Kalou o Ijipita kei na kena tui o Fero. Oqo e dua na buturara k. a saqati kina na Kalou, na nona Vosa kei ira na nona tamata.

E bole tale o Fero ka vaka, “au na sega talega ni laivi ira na Isireli me ra lako.” E votu levu eke na vakaduduile ki vua na Kalou Bula, ka vakadeitaka vinaka sara nai vakatakarakara ni vakalecalecavi ni Kalou kei nai tuvatuva ni nona valuti.

Na Sosowiriwiri mai Varanise (“French Revolution,”), ena udolu na yabaki mai ki muri, e qai mai cereki kina vakasigalevu nai vakarau ni bula qo, (raica na Aisea 30:1–3 kei V/kila 11:8). E nanuma o Fero ni dua na kalou, se luve ni kalou. Oqo nai vakaraitaki rabailevu ni nona nuitaka na nona lewa cecere, kaukauwa kei na nona vuku.

“O Ijipita duadua ga, mai na veimatanitu ka cavuti enai Vola Tabu, e cakitaka ni tiko na Kalou Bula ka vorata vakakina na nona i vakaro. E sega na tui me veisaqasaqa ena matavotu kei na lewa mai Lomalagi me vakataki koya na Fero mai Ijipita. E vosa vadokadoka ni vakasavua vua nai tukutuku o Mosese, ena yacai Jiova. E dalaga ka vaka, “Ko cei ko Jiova, me’u vakarorogo ki na domona, me’u laivi ira kina na Isireli me ra lako? au sa sega ni kilai Jiova, au na sega talega ni laivi ira na Isireli me ra lako.” Oqo na yalo ni tawavakabauta kei na veivorati, ka ra na vakarogotaka talega na veimatanitu ka matataki ira tiko eke ko Ijipita.”—Ellen G. White, The Great Controversy, d/veva 269.

`Keo tarogi: “O kilai Jiova?” O na sauma vakacava? O na vakamacalataki koya vakacava ke nomu i sauni taro na io? Baleta?`