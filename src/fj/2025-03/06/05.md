---
title:  Kalawa Yani Ena Vakabauta
date:   06/08/2025
---

`Wilika na L/Yani 14:13–31. Na cava e cakava na Kalou ena vukudra na Isireli, dina madaga ni sega ni ka taucoko na nodra vakabauta??`

E vakayaloqaqataki ira na tamata o Mosese baleta ga ni vakabauta tiko na Kalou kei na Nona Vosa e lomana dina. E vakaduria e va na bikini ena ka me muri ke sotavi na drakidrakita ni bula:

1. _**“‘Kakua ni rere’”**_ (L/Yani 14:13). Na imatai ni kerekere oya me ra vakararavi vei Jiova, baleta ni oya na sala duaduaga ena vakamalumalumutaki kina na rere. E veivakananumi o Aisea ena dina qo ka tukuna, ni ra na tiko ena liga ni Kalou na tamata vakabauta, ena vala na Kalou ena vukudra, ena gauna era ciqomi Koya kina me nodra Turaga ka nodra Kalou: “Kakua ni ko rere; ni’u sa tiko vata kei iko: kakua ni ko taqaya; ni’u sa nomu Kalou.... ni sai au ko Jiova na nomu Kalou, ka’u na taura na ligamu i matau, ka kaya vei iko, Mo kakua ni rere; ka’u na vukei iko” (Aisea 41:10, 13).
2. _**“Tu vakadua”**_ (L/Yani 14:13), E sega ni kenai balebale ga me ra tiko lo ka namaka na veika lelevu, ia, me ra vakararavi vua na Kalou ka waraka na nona na takoso baleta ni na cakava e dua na ka Kalou.
3. _**“‘Ka raica na veivakabulai i Jiova ena cakava vei kemuni edaidai”**_ (L/Yani 14:13). Ke o gadreva me tubu na nomu vakabauta, e ka bibi mo kila na veiliutaki ni Kalou, ka me da cibitaka na yalataki ni nona na vukei keda. Na “raica” e kenai balebale, mo dolava na matamu (baleta na mataboko na vakatitiqa). Na qaqa, sautu, na veivakabulai e vakarautaka duaduaga na Kalou. E totaki keda, kauwaitaki keda tiko na Kalou, ka vakarautaka na ka eda gadreva ena kena gauna dodonu.
4. _**“‘Ena vala ena vukumudou ko Jiova”**_ (L/Yani 14:14). E vakaraitaka na ka ena cakava na Kalou: ena matataki ira saraga na nona tamata ki nai valu. A mai vakadinadinataki na dina oqo e Kalivari, baleta ni mai vakadrukai Setani kina o Karisito, me rawa ni solia kina vei keda na bula tawamudu, (Joni 5:24; Iperiu 2:14; V/kila 12:10, 11). Sa qai matata e muri vei ira na kai Ijipita ni a vala tiko o Jiova ena vukudra na Isireli, (L/Yani 14:25).

E matata nai vakaro ni Kalou vei Mosese: “Lako ki liu.” Sa qai tevuka na Kalou na veitarataravi ni ka ena cakava: (1) Na Agilosi i Jiova ka liutaki ira na Isireli ena lesu kei na duru o ka laki muri ira, me maroroi ira kina mai na mataivalu ni Ijipita (2) me dodoka yani na ligana ko Mosese ki na wasawasa ena vakabauta (3) ena tawasea rua na wasawasa ko Jiova ena dua na cagi kaukauwa me mamaca kina kei: (4) era sa na qai taubale na Isireli ena qele mamaca ki tai kadua. Era cici muri yani vakamataboko na kai Ijipita, baleta ni ra sega ni raica tiko na ka veivakurabuitaki e vakayacora tiko na Kalou ena vukudra na nona tamata; era sega tu ga ni raica me yacova ni sa bera na saumaki, me vaka e vakaraitaki ena Lako Yani 14:25.