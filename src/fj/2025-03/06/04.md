---
title:  Takosovi Na Wasa Damudamu
date:   05/08/2025
---

`Wilka na L/Yani 13:17–14:12. E tuberi ira vakacava na Isireli na Kalou ena nodra biuti Ijipita mai? Na cava e qai yaco?`

E salamuria nai vakasala ni Kalou vei Mosese, na nodra sa biuti Ijipita na Isireli me vaka na mataivalu tuva vakamatau. Na vosa vaka-iperiu na ‘tsaba’ kei na ‘makhaneh’ e dusia na, ‘mataivalu, wasewase, keba kei na lewe vuqa, (L/Yani 6:26; 7:4; 12:17, 41, 51; 14:19, 20; vakatauvatana kei na L/Yani 13:18).

Era vidai vaka mata ikumukumu ka tayabe yani vaka na mataivalu. E a sarava mai na ulunivanua o Moapi o Pelami na nodra vidavidai vakamataqali, “ni ra sa tiko vakamataqali,” (T/Lekutu 24:2).

Ena gauna oya, “A sa kauta vata kaya ko Mosese na sui i Josefa,” (L/Yani 13:19). E bibi ena tikina oqo, ka ni vakavatukanataki kina na vakabauta nei Josefa me baleta na vosa ni yalayala ni Kalou. E dina ni bula voli o Josefa ena lagilagi kei na dokai kei Ijipita, ia, e sega ga ni takali e matana na Vanua Yalataki.

E kerea me kau na suina ki na vanua o Kenani (V/Tekivu 50:24, 25). E vakabauta tu ni na sikovi ira yani e Ijipita o Jiova ka me kauti ira tani ka a yalataka (Iperiu 11:22). NI ra butuki Kenani ga na Isireli, era sa buluta vata kaya kina na sui kei Josefa e Sikemi, (Josua 24:32).

Ei vakatakilakila ni nona tiko kei ira na Kalou na duru o kei na duru bukawaqa. E tiko e kea na Kalou ka vosa tiko mai ena o, (L/Yani 14:24; T/Lekutu 12:5, 6). Ia, e sa vakatakilai na inaki dina ni lomai Fero. E sega ni veisau se veivutuni dina. E dua nai lawaki ni lomana na nona a kerea vakaveiwali me vakalougataki koya na Kalou. E mani vakasokumuna na nona mataivalu ka cici muri ira na bobula. Sa qai dua na tamata e vakamatabokotaki dina enai valavala ca.

Ni qai laurai ga na mataivalu i Fero, sa tekivu tasoro vata saraga na wa ni yamedra na Isireli, ka ra cavuta kina eso na vosa ka vuki voqa lesu tale tiko mai enai lakolako qo, “Sa sega beka nai bulubulu mai Ijipita, ko sa kauti keimami mai kina me keimami mate e na lekutu? A cava ko sa kitaka kina vei keimami na ka oqo, me kauti keimami tani mai Ijipita?” (L/Yani 14:11).

E yaco tale oqo, ni ra sa raica oti na vakararaitaki ni kaukauwa ni Kalou, wili kina na nodra maroroi na nodra veiulumatua tagane, ia, era se vakaraitaka ga na lailai ni nodra vakabauta.

`Vakasamataka mada e dua na gauna o curuma kina e dua na gauna vakadomobula. Na cava o a cakava: vakabauta na Kalou se cagina na vakabauta? Na lesoni cava o rawa nio a vulica mai na dredre, ka rawa ni na vukei iko ena gauna ni leqa ka tarava?`