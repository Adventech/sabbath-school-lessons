---
title:  “Mo ni Vakaraitaka vei au na Nomuni Serau”
date:   16/09/2025
---

E masulaki ira na tamata ni Kalou o Mosese, ni oti na nodra vukitani kina bulumakau koula, ena nona vinakata na veivakadeitakimai vua na Kalou, ni na tomana tiko na nona liutaki ira ki na Vanua Yalataki. Titobu sara tiko e lomana na nona vinakata me kila vinaka na Kalou.

`Wilika na L/Yani 33:18–23. E sauma vakacava na kerekere nei Mosese na Kalou ena nona via raica na nona iserau?`

A kerei Jiova o Mosese ka vaka: “Mo ni vakaraitaka vei au na nomuni serau.” Ena nona yalololoma, e vakaraitaka kina na kenai serau vua. E yalataka na Kalou vei Mosese, mei sau ni nona kerekere ni na vakaraitaka vua “na nona vinaka kecega.” E rawa ni da tinia ni iserau ga ni Kalou na nona vinaka kecega, oya na nona i valavala. (raica na Ellen G. White, The Acts of the Apostles, d. 576; Christ’s Object Lessons, d/v. 414, 415; Prophets and Kings, d. 313).

“E nona na lagilagi na Kalou ni solia na nona vinaka vei ira na Luvena. E gadreva me raici ira na turaga kei na marama me ra yacova na ivakatagedegede cecere duadua.”—Ellen G. White, The Acts of the Apostles, d. 530. E nona na lagilagi ni mokoti ira na tamata ivalavala ca era sa qai veivutuni, (raica na Prophets and Kings, d. 668) ka me solia na veika kece e gadrevi me rawa kina vei ira na veisau. Ena gauna vata oya, ena noda na lagilagi keda vakatakila na nona i valavala ena noda bula ka me vakatakilai talega yani vei ira na tamata.

Me saravi ena noda ivalavala na taraliliva ni valavala ni Kalou, Nona vinaka, yalovinaka kei na nona loloma dina. Na sala qo, sa na rawa kina ni da ivurevure ni veivakalougatataki ki vuravura, ka meda cina ramase ki na vuravura ka saravi keda tiko mai. E tukuna o Paula: “Ni kau sa nanuma sa lesi keitou nai apositolo na Kalou me keitou muri sara, me keitou vakataki ira era sa lesi me mate: ni keitou sa vakaraitaki ki vuravura, vei ira talega na agilose, kei ira na tamata,” (1 Koronica 4:9). Na rai me baleta na vuravura levu, ka sega ni yacova rawa tiko na noda vakasama, e sa mai vakaibalebale ka vakainaki kina na noda bula kei na noda veiqaravi.

Ena Roma 2:4, tukuna kina o Paula, ni “sa tuberi iko ki na veivutuni na loloma ni Kalou.” Na vinaka ni Kalou kei na nona ivalavala e vukici ira na tamata mai na nodra bula i valavala ca ka mera gadreva na veivakabulai ni Kalou. E dina, ni da rai kina kauveilatai, ka kilai Koya ka rube kina, kei na vu ni nona rube – baleta ni lomani keda, ka sai koya duaduaga oqo na sala me vakabulai keda kina. Sa tiko vei keda na i vakaraitaki levu duadua ni nona yalo vinaka kei na nona ivalavala vinaka

`E vica mada na gauna o vakayagataka mo rai kina ki na Kauveilatai kei na ka e tukuna vei iko me baleta nai tovo ni Kalou?`