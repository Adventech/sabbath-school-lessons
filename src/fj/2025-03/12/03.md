---
title:  Me’u na Kilai Kemuni
date:   15/09/2025
---

`Wilika na L/Yani 33:12–17. Na cava e kerea o Mosese vua na Kalou me vakavulica vua? Na cava e cikeva kina nai serau ni Kalou tuberi ira?`

E dei na tubu nei Mosese enai serau ni Kalou. E toro voleka tikoga vua na Kalou ka segata me rau veiucui. E yadrava mai na nona vakasama, ena dua na siga ni rau veitalanoa tiko kei na Kalou, ena vale ni veitavaki, ni sega ni se kila vinaka tiko na Kalou. E mani masu ka vaka: “Mo ni vakatakila mai vei au na nomuni valavala, me’u kilai kemuni,” (L/Yani 33:13). Sa raica o Mosese na gagadre titobu ni lomana, me kilai koya na Kalou ena dua tale nai vakatagedegede vou. E dikeva rawa ni levu ga ni nona kila na Kalou kei na nona kila ni se sega ga ni kilai Koya. E sa gadreva e lomana dina me kilai Koya vakavinaka cake. Sa qai vakayacora na nona gagadre na Kalou.

Ni da raica na ka e curuma o Mosese, sa rawa ni da kila na titobu ni nona veiwekani kei na Kalou kei na nona sa tubu vakayalo. Taumada na nona cabeta na ulunivanua o Mosese ka “lako cake vua na Kalou” (L/Yani 19:3). Oti sa qai lako “a sa lako cake ki na ulu-ni-vanua,” (L/Yani 19:20) kei na nona “sa torova ... na butobuto loaloa sa tiko kina na Kalou” (L/Yani 20:21). Ena dua tale na gauna, “sa curu ko Mosese ki loma ni o,” a sa tiko kei na Kalou mai na ulu-ni-vanua ko Mosese ka siga vasagavulu ka bogi vasagavulu (L/Yani 24:18). Ena 40 na siga qo, solia kina na Kalou vei Mosese e rua na iloloma talei: 1) na vatu raraba e rua ni vakaro e tini ka vola na Kalou (L/Yani 24:12), kei (2) nai vakasala ni kena tara kei na vakaiyayataki ni Vale Tabu, (Yani 25–31). Sa qai tiko tale kei na Kalou me 40 na siga ka 40 na bogi, me masulaki ira tiko kina nai valavala ca, (L/Yani 32:30–32, Vakarua 9:18).

Ia, ni oti kece qo, sa kerea o Mosese me kila vakavinaka na ivalavala ni Kalou. Sa qai vakararamataka na nona vakasama na Kalou me kilai Koya. Na kila e kerea o Mosese e sega ni kila vaka vakasama, ia, me vakila ena nona bula na nona tu va-Kalou. Sa rauta me tukuna o Jisu ena vica na senitiuri mai muri: “Ia sai koya oqo na bula tawa mudu, me ra kilai kemuni na Kalou dina duaduaga, kei Jisu Karisito ko koya ko ni a tala mai,” (Joni 17:3). Na sala vinaka cava tale me vakatakilai Koya mai kina na Kalou vua na tamata me uasivia na nona yaco me bula saraga vakatamata?

`O sa kilai koya li na Kalou, se o kila ga na kena i talanoa? Na cava na kedrau duidui na rua?`