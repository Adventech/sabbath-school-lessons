---
title:  Na Nona Vakatakilai Koya Na Kalou
date:   17/09/2025
---

`Wilika na L/Yani 34:1–28. E vakatakila vakacava na nona i serau na Kalou vei Mosese?`

E sa na kauta tiko o Mosese e rua na vatu raraba me vaka na kena ka a voroka e liu, (L/Yani 32:19). Erau sa na lai sota kei na Kalou ena ikavitu ni gauna ena ulunivanua o Saineai. E tukuni na nona cabeta na ulunivanua ena veitikina qo, (1) L/Yani 19:3, 7; (2) L/Yani 19:8, 14; (3) L/Yani 19:20, 25; (4) L/Yani 20:21, L/Yani 24:3; (5) L/Yani 24:9, 12–18; L/Yani 32:15; (6) L/Yani 32:30, 31. E tekivu cabe ni se matakacaca na vanua.

Sa vakarautaki oti o Mosese ki na lagilagi ni nona na sarava na ivalavala ni Kalou. Na totoka ni ivalavala ni Kalou e mai voci vakavudi ena lagilagi ni nona vakatakilai Koya ga vaka-i-Koya. Oqo nai vakamacala bibi duadua, se o cei dina o Koya; e vaka e dua na wa ni culacula koula ka tali curuma mai na loma ni Vola Tabu (T/Lekutu 14:18, Neumi 9:17, Same 103:8, Joeli 2:13, Jona 4:2). E vakarogotaka eke o Jiova na Joni 3:16 ni Veiyalayalati Makawa. Ena veivanua bibi eso, era vakayagataka na dauvolavola ena i Vola Tabu, tokaruataki tale, se vakarabailevutaki na nona kacivaki na Kalou bula, baleta ni dodonu ga me kilai vakamatata nai valavala ni Kalou.

E cuva sobu o Mosese ki na qele me qaravi Jiova, ena nona sa qai mai ciqoma na ivakamacala dina, dodonu, maucokona, savasava ka uasivi duadua ni yaca i Jiova. E da na malele ka gu vua na Kalou, ni da sa tovolea rawa na veikauwaitaki, yalovinaka, loloma savu, yalodina, veivosoti, yalololoma, na savasava kei na nona yalododonu. Ni da sa sarava ka qoroya na lagilagi kei na talei ni Kalou, sa na qai rawa me da lomani Koya; na loloma ka na vakasucuma na gagadre titobu ni noda via qaravi Koya ka talairawarawa vua. Eda lomani Koya lesu ga, baleta ni a lomani keda ga e liu (1 Joni 4:19).

E vakadeitaka vei Mosee ena nona a vakatakilai Koya mai ni na cakava na ka lelevu ka veivakurabuitaki vei ira na nona tamata, ka na kauti ira ki na Vanua Yalataki. E vakavouia na veiyalayalati kei ira, ka yalataka ni ra na sarava na veimatanitu na nona cecere kei na vakadomobula ni nona cakacaka. “Raica, ka’u sa ia na veiyalayalati; au na kitaka na cakacaka mana e na matadra kecega na nomu tamata, sa sega ni caka e vuravura taucoko me tautauvata, se e na dua na matanitu: ia ko ira na tamata kece ko sa tiko e na kedra maliwa, era na raica na cakacaka i Jiova: ni sa ka vakadomobula ka’u na kitaka vei iko,” (L/Yani 34:10).

Ia, era gadreva ga na Isireli mera talairawarawa ka muri na vunau e tini me vakadeitaki kina na nodra tiko vinaka. Sa qai kerei Mosese na Kalou me vola na lewe ni veiyalayalati oya, na kena ka sa voroki oti, (L/Yani 34:27, 28).