---
title:  Veivakarautaki ki na iLoloma
date:   18/08/2025
---

`Wilika na L/Yani 19:9–25. E vakarautaki Isireli vakacava na Kalou me ciqoma na Vakaro e Tini?`

E solia na Kalou nai vakasala matata ena ka me ra vakayacora na Isireli ena vakavakarau ni kena na mai soli na ivunau e Saineai. Na savasava vakayago e taudaku e iyaloyalo ni nodra cabori ira vua na Kalou. E gadrevi me ra vakarautaki ira ki na kena vakarairaitaki mai na lagilagi i Jiova. Ena salavata mai kei na “kurukuru kei na livaliva, a sa dua na o loaloa e na dela ni ulu-ni-vanua, a sa ka levu vakaidina na domo ni davui; a ra sa sautaninini kina na tamata kecega sa tiko e nodra i tikotiko,” (L/Yani 19:16). Na ivunau e tini e usutu ni nona vakatakilai Koya na Kalou kei na bula vaka-iVola Tabu. E bulia na yavu ka dabe kina na bula va-Kalou vei keda na tamata; na yavu dei ni vakavuvuli dina, e tawamudu, ka ologi vuravura taucoko

E tukuna nai talanoa, ni vakarogotaka saraga na Kalou na ivunau e tini, (L/Yani 19:19; L/Yani 20:1; Vakarua 5:4, 5, 24), ka vola saraga o Koya (L/Yani 24:12, L/Yani 31:18, Vakarua 5:22). E iloloma talei, ka soli vakarua vei Mosese (L/Yani 32:19; L/Yani 34:1; Vakarua 10:1, 2).

E tukuni ena Lako Yani, ni vakatokai na Vunau e tini me “ivakadinadina” (Heb: ‘edut; L/Yani 31:18); se vakayacani talega me “vosa ni veiyalayalati,” (Heb: dibre habberit; L/Yani 34:28). Na Vakarua e tukuna ni volai ena “vatu raraba ni veiyalayalati,” (Vakarua 9:9, 11, 15). E sega ni dua vei rau nai vola e cavuta na vosa “Vunau e Tini ena vosa vaka-Iperiu, (Heb: mitzwot, “commandments”). Ia, vakatolu ga na kena cavuti “Na Vosa e Tini.” Na vosa vaka-Iperiu na ‘aseret haddebarim, mai na vosa na ‘dabar,’ ka kena ibalebale na “vosa”, yatuvosa, ka e tarai, dua na ka, vosa, italanoa, yalayala, na rorogo cavuti,” (raica na L/Yani 34:28, Vakarua 4:13, Vakarua 10:4).

E vica toka na duidui lalai ena rua nai lavelave ni ivunau e tini; na kena imatai e koto ena L/Yani 20:1–17 kei na kena ikarua ena Vakarua 21:3–21. Na ikarua ni lavelave e qai vakarogotaka ga o Mosese vei ira na Isireli, ka yaco ni oti e vasagavulu na yabaki mai Saineai, oya ni bera ni ra butuka na Vanua Yalataki, (Vakarua 1:3, 4; 4:44–47). Qori na vuna e basika kina na duidui lalai e koto ena rua nai lavelave.

E umana vata na lawa o Paula me ‘loloma,’ e lavetaka mai nai Vunau e tini, (Roma 13:8–10). Ei soqoni kece ni vunau na loloma, baleta ni sa dauloloma Kalou, (1 Joni 4:16).

`O na raica vakacava na vakasama ni iVunau e Tini ei vakamacala ni loloma ni Kalou? Na cava na kenai balebale? E vakatakilai vakacava vei ira na loloma ni Kalou?`