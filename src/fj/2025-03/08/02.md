---
title:  Ena Ulunivanua o Saineai
date:   17/08/2025
---

`Wilika na L/Yani 19:1–8. Na cava e yalataka vei ira na Kalou ena ruku ni ulunivanua o Saineai`

E liutaki ira na isireli na Kalou ki na ulunivanua o Saineai, na vanua ka na solia kina vei ira na i vunau e tini. Jebel Musa (Kena Cere: 7,497 fiti se 2,285 mita) e vakabauti ni vanua e sotava kina vakavica na Kalou o Mosese (L/Yani 3:1, 19:2, 24:18), kei na vanua e sotava kina na Kalou o Ilaijia, (1 Tui 19:8). Qo na ulunivanua vata ga e kacivi Mosese taumada kina na Kalou me kauti ira tani na Isireli mai Ijipita, (L/Yani 3:1, 10). E vakasalataki Mosese na Kalou ena gauna oya, ni ra na mai qaravi Koya ena vanua vataga oya, ni sa kauti ira tani mai Ijipita, ka na kena ivakatakilakila vei Mosese ni Kalou i Eparaama, Aisake kei Jekope e sa liutaki ira tiko, (L/Yani 3:12).

Era sa tokatu yani ki Saineai ni oti e rua na vula ni taubale, (L/Y. 19:1), na vanua ka ra na mai tiko kina me rauta me yabaki dua, (Vakatauvatana L/Yani 19:1 with T/Lekutu 10:11, 12). Ena dua na yabaki qoka, e soli kina e vuqa na i vakaro, me vaka e vakaraitaki ena L/Yani 19–40, V/Soro 1–27, kei na T/Lekutu 1:1–10:10. Na nodra tiko mai Saineai e usutu ni talanoa ena loma ni lima nai vola nei Mosese. Qo na yavu ni nodra vakatokai me ra tamata digitaki ni Kalou, ka matanitu duaduaga ka sega ni se vakadromuci vakadua ena qaravi matakau kei na bula vaka-pekani.

E taura nai kalawa qo na Kalou me tauyavutaka na Veiyalayalati vei ira na Isireli kei Koya. E vakatau tiko mai na nodra maroroya na na veiwekani kei Koya, ka sa yalataka na Kalou ni ra na nona i yau talei, era na matanitu bete, ka matanitu tabu

Na tamata tabu e kenai balebale, me tamata sorovaki vua na Kalou, ka vakatakila na i tovo va-Kalou vei ira na tani, vakauasivi kina veimatanitu wavoliti ira. Era kacivi talega me ra matanitu bete, me ra semati ira na tamata vua na Kalou, tuberi ira Vua ka vakavulici ira ena Nona sala kei nonai vakaro. Me ra nonai yau talei baleta ni vinakata mera vakararamataki vuravura ena nodra kilai Koya kei na Nona ivalavala. Na veiyalayalti qo e ivau vakalawa ni veiwekani ena maliwa ni Kalou kei na tamata. E via toka na duidui lalai ena vei tikina me baleta nai vakarau raraba ni veiyalayalati: “Au na nodra Kalou ka ra na yaco me noqu tamata” (raica na L/Yani 6:7, V/soro 26:12, Jeremaia 24:7, Jeremaia 31:33, Iperiu 8:10, V/Takila 21:3).

`Vakananuma mada mo nonai yau talei na Kalou! Na vanua cava ena kovuta na kalougata qoka? Nai tavi bibi cava e na tiko vei iko?`