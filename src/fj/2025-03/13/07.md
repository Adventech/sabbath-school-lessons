---
title:  Kuri ni Vakasama
date:   26/09/2025
---

Wilika na Ellen G. White, “The Tabernacle and Its Services,” d/v. 353–358, ena Patriarchs and Prophets.

“Na tara ni Vale Tabu e veimuri mai kei na dua na cakacaka ni veivakabulai; oya na veisereki mai na veivakabobulataki mai Ijipita. E salamuria mai na nona sa vinakata na Kalou me dolava edua na veiyalayalati tudei kei ira na Nona tamata. Ena yaco me nodra Kalou, ka ra na yaco me Nona tamata, (L/Yani 6:7). Na gaunisala ni nodra veiwekani kei Koya, kei na nodra veiwekani vakai ira, e vakamacalataki ena lawa ni veiyalayalati. E isotasota na Vale Tabu, na vanua me rau mai veisotari kina na tamata kei na Kalou. E mai tauyavutaki ga na veiwekani tudei qo kei na Kalou ena vuku ni veiyalayalti ka ra torova rawa kina na tamata na iserau ni Kalou.”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), d. 226.

E vakamacalataka o Ellen G. White nai naki ni veiqaravi ena Vale Tabu: “Na veiqaravi ena Vale Tabu, kei na Vale ni Soro ka mai veisosomitaki, era mai tuberi kina na tamata ena dina cecere ka semati ki na mate nei Jisu kei na nona veiqaravi, ka kau voleka yani na nodra vakasama, vakadua ena veiyabaki kina kena na mai cava na veisaqasaqa ena kedrau maliwa o Karisito kei Setani, kei na iotioti ni kena vakasavasavataki o vuravura ena ivalavala ca kei na tamata i valavala ca.”—Patriarchs and Prophets, d. 358.

**Taro me Veiwaseitaki:**

`E usutu ni so-Kalou ena Vale Tabu na vakadavei ni dra. Na dra kece ni manumanu era vakacabori e voleka sara me vakayagataki ena veiqaravi kece ni Vale Tabu. Na cava e vakatakarakarataka na dra? Na cava era dusia tiko na isoro?`

`Bau vakacava tu na talei ni vakasama, ni nona mai tiko maliwai ira na nona tamata ena Vale Tabu, na Kalou ka buli vuravura. Qai vakacava sara na kena talei ni mai bula ena keda maliwa ena nona yaco me dua vei keda, me tamata. oya e dua nai vakaraitaki talei dina ni loloma. Me qai lai cabori Koya tale mei Soro ni valavala ca-oya me mate me sosomitaki keda? Na cava eda vulica me baleta nai valavala ni Kalou? Na cava e tukuna vei keda me baleta na nona via raica na Kalou meda vakabulai ka meda lewe ni nona matanitu tawamudu?`

`Wilika na Iperiu 8:1–6. Na cava e tukuna vei keda na veiqaravi e vuravura me baleta na veiqaravi sa cakava tiko o Jisu ena vukuda ena Vale Tabu mai Lomalagi?`