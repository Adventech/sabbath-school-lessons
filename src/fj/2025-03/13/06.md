---
title:  Tiko vaka-Vale Tabu o Jisu ena maliwa ni Tamata
date:   25/09/2025
---

`Wilika na Joni 1:14. E vakatauvatani vakacava na lia tamata nei Jisu kei na Vale Tabu?`

E sega ni yacova rawa na noda vakasama na lia tamata nei Jisu, ka ni qo edua na ka era na qai vulica tiko na vakabulai me tawamudu. E tukuna nai Apositolo o Joni, ni nona tokara na yago ni tamata o Karisito, e sa mai tiko kina vata kei keda ena dua na sala rawarawa.

O Jisu, ena yago vakatamata, e iyaloyalo ni nona tiko na Kalou ni Veiyalayalati Makawa ena Vale Tabu e Saineai, vakakina ena lekutu, ena ilakolako ki na Vanua Yalataki.

E mai Vale Tabu kei na tamata o Jisu, ena nona mai lia vakatamata. Qo e dua na ka eda sega ni cakacakataka rawa! E sirovi keda mai na Kalou tawamudu, me mai dua vei keda, me vakadeitaka kina vei keda nio koya o “Imanueli, na Kalou ka tiko vata kei keda.”

E tukuna o Jisu ena Maciu 18:20, ni kevaka eratou sota e rua se tolu ena yacana, ena tiko o Koya ena kedratou maliwa. E tiko rawa o Jisu kei na tamata ena nona tiko na Yalo Tabu. E veisureti o Jisu vei ira na muri koya, me ra veiwekani vakavoleka kei Koya: “Raica, ka’u sa tu e na mata ni katuba, ka tukituki: kevaka sa rogoca na domoqu e dua na tamata, ka dolava na katuba, au na curu vua, ka vakayakavi vata kaya ka na vakayakavi vata talega kei au ko koya,” (V/Tekivu 3:20).

`Wilika na V/Takila 21:1–3. Na cava e tukuni vei keda eke?`

Ena lako sobu mai lomalagi ki vuravura na Jeruisalemi Vou: “Raica, a vale ni Kalou sa tu vei ira na tamata, ia ena tiko vata kei ira ko koya, ia era na nona tamata, ia ko koya na Kalou ena tiko vata kei ira, me nodra Kalou,” (V/Takila 21:3). E sega na Vale ni Lotu ena Jeruisalemi Vou, (V/Takila 21:22) baleta ni sa Vale Tabu na koro taucoko, Vale Tabu ni Kalou, (V/Takila 21:16) me vaka ga ena Loqi Tabu sara ena Vale Tabu, ni vaka tu e dua na lomanibai ka tautauvata nai vakarau ni yasana taucoko. Eda na tiko tawamudu ena dua na koro e sega kina na i valavala ca, mate se na rarawa, baleta nida sa na tiko saraga ena iserau ni Kalou.

`Eda rawa ni vulica vakacava me da dauvosota me yacova nai vakataotioti, ni da raica tiko na ka e sa yalataka vei keda o Jisu?`