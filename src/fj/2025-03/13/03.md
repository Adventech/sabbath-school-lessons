---
title:  Na Soli ka kei na Yalo Tabu
date:   22/09/2025
---

`Wilika na L/Yani 35:4–36:7. Na lesoni bibi cava e tiko eke me baleti keda edaidai?`

E gadrevi e vuqa na iyaya talei me tara kina na Vale Tabu, ka na rawa ga ena nodra yalo vinaka ni soli ka na tamata ni Kalou, ka ra na soli ena yalo e marautaka mai na lomadra dina. Era solia na koula, siliva, parasa, sulu matailalai, vatu talei, sulu sau levu, na kau sitimi, waiwai olive, kau boi vinaka kei na vuqa tale na ka. Era solia talega mai mera mai cakacaka. Baleta, ni vuqa na cakacaka vakamatai e gadrevi me qaravi, wili kina na cula ni laca kei na veiyaya ni Vale Tabu. Era wili talega kina na dau culacula mera cula na i sulu nodra na bete, ka ra na veiqaravi ena Vale Tabu, vakakina nai sulu ni Bete Levu kei na taube ni lomaserena kei na nona i sala. E vakalougatataki ira vakalevu na Kalou ena vuku ni veiloloma era a ciqoma mai vei ira na kai iIjipita ni bera na nodra biubiu mai. Sa qai nodra gauna qo mera vakasuka kina vua na Kalou na vakavinavinaka cecekia ena vuku ni nona veiliutaki loloma, ka mera vakayacora na cakacaka me vakalagilagia kina na Kalou.

Era solia vakayauyau ena yalo e marautaka, me vaka e tukuni vei Mosese: “Era sa kauta mai ko ira na tamata ..., ka sa vo vakalevu.” (L/Yani 36:5). Sa tarova tale o Mosese na cau, “Ni sa rauta na cakacaka kece na ka sa kau mai, me tara kina na Vale Tabu, (L/Yani 36:7). Era sa vakarautaki ka cokonaki ena kila ka o ira na tamata, ena veiliutaki ni Yalo Tabu, me ra tara kina vakavinaka ka vakadodonu na Vale Tabu.

O Pisalieli kei Aoliapi, kei na so tale era sa “vakasinaiti ... e na Yalo ni Kalou” (L/Yani 35:31), ka kena ibalebale ni sa vakasinaiti e na vuku, e na yalomatua, kei na daukila-ka, kei na cakacaka vakamatai kecega mera cakava kina na cakacaka. E dua na cakacaka vakaitamera qo, ka gadrevi me vakayacori me vaka na kenai yaloyalo ka vakaraitaki vei Mosese.

E bibi nai sema ni Yalo Tabu kina vei kila duidui e tiko vei ira na tamata me vakayacori kina na cakacaka e gadrevi me vakayacori. E sega ni mai caka mana na vakasinaiti ena Yalo Tabu. Na caka mana e kena ibalaebale ni tiko vakatabakidua e dua na ibili vakayalo eloma ni tamata. Me tosoi na cakacaka ni Kalou, e gadrevi ga kina na veisiviraki ni Kalou, kei na nona veivakaisulutaki ena kila, me sotavi kina vakavinaka na ka e namaki ena cakacaka.

Nai solisoli cava o sa ciqoma ena nomu vakasinaiti ena Yalo Tabu? Nanuma tiko ni solisoli ni Yalo Tabu ena rawati walega ni o sa vakaiukuukutaki ena vua ni Yalo Tabu (Kalatia 5:22, 23).