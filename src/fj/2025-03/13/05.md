---
title:  Nai Serau ni Kalou ena Vale Tabu
date:   24/09/2025
---

`Wilika na L/Yani 40:1–38. Ena kilai vakacava vei ira na Isireli nai serau ni Kalou?`

Na Lako Yani 40 e vakamacalataka na vakatabui ni Vale Tabu kei na soli ni vakaro mei loloma. Sa basika na lagilagi ni Kalou, nona i tovo, nona ivalavala, sai koya na nona yalovinaka (L/Yani 3:5; 33:18, 19). E vakasinaita na Vale Tabu na nona i serau, ka laurai me vaka na o, se na nona iserau lagilagi va-Kalou. E tinia na Lako Yani ena iserau ni Kalou ka veituberi tiko mai, na duru o ena siga kei na duru bukawaqa ena bogi. E dodonu me ra curuma na Isireli e dua na sala dina ka qaqa; e sega walega ni nona tiko na Kalou, ia na nona sa kabiti ira, me tokoni ira ena nona tuberi ira voli.

E mai vakaduria o Mosese na Vale Tabu ena imatai ni siga, ni matai ni vula, ena ikarua ni yabaki (L/Yani 40:2, 17). E lumuta na veika kece, ena waiwai tabu ni veilumuti, bau kina o Eroni kei iratou na luvena me ratou sa veiqaravi vakamatabete (L/Yani 40:9, 13–15). E curuma mai na Loqi Tabu sara, na Loq Tabu kei na rara vakabai me vakatabuya me nona kece na Kalou. Esa vakatikori kece na veiqaravi ena Vale Tabu ena cakacaka e cakava qo, (raica T/Lekutu 7:1). E curuma rawa walega na Loqi Tabu sara o Mosese ena vakatabui ni Vale Tabu; ni oti ya, e sa na qai curuma tikoga o Bete Levu ena Siga ni Veibuluti, me vakadua ena veiyabaki (V/Soro 16:2, 17).

E vakatolu walega na cavuti ni “sa vakaoti na cakacaka” enai Vola Tabu, (1) ni oti na macawa ni veibuli, sa buli oti na ka kecega (V/Tekivu 2:1–3); (2) ni tara oti na Vale Tabu: “A sa vakaotia na cakacaka ko Mosese” (L/Yani 40:33); kei na (3) na nona vakaotia na tara ni Vale ni Soro o Solomoni (1 Tui 7:51).

Na kedrau i sema na veibuli kei na Vale Tabu, e dusia tu na bula ni vuravura taucoko, ena nona sa na tiko vata kei ira na vakabulai na Kalou, ena vuravura vou kei na Jeruisalemi vou, ka ni sai koya na “Vale Tabu ni Kalou” (V/Takila 21:2, 3; vakatauvatana kei na V/takila 22:1–4).

E vakasinaita na Vale Tabu na Kalou ena nona i Serau (Exod. 40:34), ka sa tuvuka cecere duadua ni veika e yaco, me vakatekivu mai na sucu nei Mosese, tomani ena nodra vakadrukai na vei kalou kei Ijipita ena mate ca e 10, na sereki mai Ijipita, na nodra vakadrukai nai valu nei Fero ena Wasa Damudamu kei na nona vakatakilai Koya na Kalou ena ulunivanua o Saineai.

`Na sala cava soti, o rawa ni vakila kina na nona tiko na Kalou ena gauna qo? Na cava e rui bibi kina vei iko na nomu vakila ni tiko?`