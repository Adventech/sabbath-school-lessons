---
title:  Vuqa Tale na Vunau
date:   25/08/2025
---

Era sa tuberi na daunilewa, ena vuku ga ni loloma ni Kalou, me ra na qaravi na tamata ena veidraki duidui e sotavi me baleta na dodonu ni kena taukeni e dua na ka. Sa lamata mai e vica na leqa, me baleta na ka me caka ke dua na bulumakau tagane e vakamatea e dua tale na bulumakau tagane, se na kena butakoci e dua na manumanu ka lai volitaki, se e lai kana tu na manumanu e dua tani na bai se ke butakoci e dua nai yaya kerei, se na kena lai mavoa se mate sara edua na manumanu saumi me lai cakacaka, (L/Yani 21:33–22:15).

`Wilika na L/Yani 22:16–23:9. Na veileqa cava e qaravi ena veivunau oqo, ka qaravi vakacava?`

E solia na Kalou na veivunau me sotava na veileqa duidui e basika. E tiko na lawa me baleta na veibeci se nodra vakalolovirataki eso. E sega ni taletaka na bula ni veivakayagataki. E vakadodonutaka ena dela ni nona loloma na inaki ca ni loma ni tamata ka tarova na kena tete. Me maroroi na bula vakaitikotiko, vakarusai na ca, ka me tubu na bula ni veimaliwai vinaka. Me yavu ni bula na loloma kei na lewa dodonu.

`Wilika na L/Yani 23:10–19. Na leqa bibi cava e mai qaravi eke?`

Na Siga Tabu kei na veisolevu e vakatabakidua ki na so-Kalou ka ra veivakananumi ki na veika bibi e yaco ena veitabagauna me baleta na vakabulai ni kawa tamata. E maqosa na tuvai ni so-Kalou baleta ni lewena na ivakavuvuli va-Kalou ka yavu ni veika me na dauvakayacori. E tauyavu na Siga Tabu ena gauna ni veibuli (V/Tekivu 2:2, 3; L/Yani 20:8–11), e qai semati kina veisereki mai Ijipita (Vakarua 5:12–15), ka totoka sara ni dusi tu ki na nona qaravi na Dauveinibuli, iVakabula kei na noda Turaga (Marika 2:27, 28).

E tolu na solevu bibi e namaki me dau vakananumi e Isireli ena veiyabaki: (1) na Lakosivia se na solevu ni kana madrai sega ni vakaleveni ena vulai tubutubu (veimama ni Maji ki na veimama ni Evereli); (2) Penitiko se Solevu ni Tatamusuki (se Solevu ni Veiwiki,) vitu na macawa ni oti na lakosivia, tekivu ni oti e 50 na siga kei na (3) Solevu ni Vale Tabanikau (se valevakacevaceva) se na Soqoni levu ni Kumukumuni (mai na veimama ni Seviteba ki na veimama ni Okotova); raica na (L/Yani 34:18–26, V/Soro 23:4–44, T/Lekutu 28:16–29:40, Vakarua 16:1–16).