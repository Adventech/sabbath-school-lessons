---
title:  Na iTovo ni Veiyalayalati
date:   24/08/2025
---

E vakadavora na Kalou na yavu ni nodra tuberi na nona tamata, me ra semati ira Vua, kei na kena bulataki na bula savasava ena gauna saraga e solia kina na iVunau mei Saineai. E gadrevi me bulataki e veisiga yadua nai yavudei ni iVunau. Sa mai solia na Kalou eso nai kuri ni vunau ka vakatokai me “itovo ni Veiyalayalati.” E nodra i tavi bibi na daunilewa me yadrava naiVunau kei na kena vakayagataki vakadodonu.

“E vakamatabokotaki ka vakacacani na nodra rai na tamata mai na veivakabobulataki kei na bula vaka-iceni, ka ra sa sega tu kina ni vakarau me ra marautaka vakaoti na rabailevu ni vanua ena teteva yani nai vakaro e tini ni Kalou. E kuri nai vunau, me tabaiyaloyalotaka ka vakayagataka na yavudei ni Vunau e Tini, me rawa ni matata kina vakasigalevu nai tavi ni Vunau kei na kena vakayagataki. Era vakatokai na vei vunau oqo me lewa, baleta ni vakaisulutaki ena vuku tawavakaiyalayala kei na caka dodonu, ka na yavutaki kina na nodra vakatulewa na daunilewa. E sega ni vaka na Vunau e Tini, koya qoka e soli ga vei Mosese, ka me qai vakarogotaka vei ira na tamata.”—Ellen G. White, Patriarchs and Prophets, d. 310.

`Wilika na L/Yani 21:1–32. Na lewa cava e soli me baleti ira na nodra bobula na Iperiu, na veivakamatei vakaveitalia kei na veivakamavoataki?`

E vakamacalataki ena vica na wase ni vola na “iTovo ni Veiyalayalati,” (L/Yani 21:1–23:19). E soli na veidusidusi kei na lawa me tarova na sisi vakayauyau ni ca ka me bulia cake edua na itikotiko vakaivakarau.

Me kua ni bosoki vata na lawa talei ni veivakabobulataki kei na veivakabobulataki ni veigauna makawa se na gauna vou oqo. Era maroroi ka vakamareqeti na nodra bobula na Iperiu. Na bobula ni gauna vou qo se o ira ka tauri vakaukauwa era i yaya nei koya na kedra itaukei, ka rawa ni ra cakava vua na bobula na ka ga e vinakata. E duidui na lawa ni bobula ena i Vola Tabu. E ono ga na yabaki ni veiqaravi, (L/Yani 21:1, 2; Jeremaia 34:8–22), ia me ra sa sereki na bobula se ra sa digitaka ga me ra sa tikoga kei na kedra itaukei ena i kavitu ni yabaki. O ira nai taukei me ra vakatara me ra vaka-Siga Tabu talega (L/Yani 20:9, 10) ka me ra vakarautaka vei ira na ka era vakayagataka ena veisiga.

`E dina ni sa vakawabokotaki ena veiyasai vuravura na veivakabobulataki, ia, na ivalavala cava soti e se bula voli ga kina eso na kenai vakavuvuli, ka cava eda rawa ni cakava meda valuta kina na vei yavu oya?`