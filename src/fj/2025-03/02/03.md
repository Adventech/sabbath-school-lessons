---
title:  Na Agilosi i Jiova
date:   07/07/2025
---

E rairai mai vei Mosese na “Agilose i Jiova e na yameyame ni bukawaqa mai na loma ni dua na kau”(L/Y. 3:2). E vosa tiko vei Mosese mai na loma ni vunikau na Turaga o Jisu vakataki koya (L/Y. 3:4).

Me kua ni taqaya na lomamu ni vakayagataki na yaca “Agilosi i Jiova” me dusi Jisu.” Na vosa na “agilosi” ena vosa vaka-Iperiu na “mal’akh” ka lako mai kina na vosa na ‘malakai,’ ka kenai balebale tiko nai ‘talai se italatala. Edau vakatau tiko ena ka e veitalanoataki tiko se na agilosi e dusia na tamata se dua talai mai lomalagi (Mal. 3:1). E vuqa na ka e yaco enai Vola Tabu e vakayagataki tiko kina na “agilosi i Jiova” me dusia e dua e talai mai vua na Kalou (me vaka na, V/vu. 22:11, 15–18; V/vu. 31:3, 11, 13; D/lewai. 2:1, 2; D/lewai. 6:11–22; Sak. 3:1, 2). E sega walega ni vosa tiko ena vuku i Jiova “na agilosi i Jiova,” ia sai koya saraga na Turaga o Jisu vakataki Koya. O Jisu nai talatala ni Kalou me mai vakadewataka vei keda na Vosa i Tamana.

`Wilika na L/Yani 3:7–12. E vakamacalataka vakacava vei Mosese na Kalou na vu ni nona vinaka me sa yalana na nodra vakabobulataki tiko na Isireli mai Ijipita?`

E rokataki na rarawa era sotava na tamata ni Kalou mai Ijipita me vaka na kena dau tagici vakaidina na veivuke ena yalo e vutugu. E kauwai na Kalou ni rogoca na nodra tagi (L/Yani 2:23–25). E vakatokai ira me “noqu tamata” (L/Yani 3:7). O ya na vuna era sa nona tamata rawa tiko kina ni se bera madaga ni vakayacori na veiyalayalati mai Saineai. Ena vakatara me ra tawana ka rawa ka ena vanua o Kenani (ke ra talairawarawa) me vaka ka yalataka vei ira na nodra qase.

E tukuna vei Mosese na Kalou ni sa talai koya vakatabakidua vei Fero ena vuku ni dua nai tavi bibi: “oqo, mo ia, au na talai iko vei Fero, mo kauti ira tani kina na noqu tamata na Isireli mai Ijipita” (L/Yani. 3:10). Se baci vakatokai tale me “noqu tamata.”

A tamani tavi e solia na Kalou vua na nona dauveiqaravi! A mani sauma lesu ena taro o Mosese: “O cei o au?” E cavuta qori ni sa qai taura rawa na bibi ni i colacola kei na kena revurevu. E rikou na lomana se cava me digitaki kina e dua e vakataki koya. Sa vakatakilai taumada eke na nona itovo, na yalomalumalumu, kei na nona vakadeitaka ni sega ni veiganiti kei na veilesi sa caka vua

`Na cava na vuna e rui ka bibi kina na yalomalumalumu, kei na noda vakila ni da sega dina ni veiganiti kei na cakacaka me da mai qarava ena bula ni noda muria na Turaga?`