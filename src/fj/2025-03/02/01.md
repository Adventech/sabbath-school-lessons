---
title:  Na vunikau Kama
date:   05/07/2025
---

### Tikina Vulici ena macawa oqo

L/Yani 18:3, 4; L/Yani. 3:1–22; V/Kivu. 22:11, 15–18; L/Yani. 6:3; Joeli 2:32; L/Yani. 4:1–31; V/Kivu. 17:10, 11.

> <p>Wiligusu</p>
> “7 A sa kaya ko Jiova, Au sa raica dina na nodra rarawa na noqu tamata, era sa tiko mai Ijipita, ka’u sa rogoca talega na nodra tagi e na vukudra era sa lesia vakabibi na nodra cakacaka; ni’u sa kila na nodra rarawa: 8 ia ka’u sa lako sobu mai me’u vakabulai ira mai vei ira na kai Ijipita, ka me’u kauti ira cake mai na vanua ko ya ki na vanua vinaka ka levu sara, ki na vanua sa dave kina na wai-ni-sucu kei na oni; ki na nodra yasana na kai Kenani, kei na Itaiti, kei na Amoraiti, kei na Perisaiti, kei na Aivaiti, kei na Jepusaiti” (L/Yani 3:7, 8).

E dau taiki vakavica na sala eda dau vakanaulu kina e na vuku ni veikacivi ni Kalou ki na noda bula. Ia, eda na raica ni uasivi duadua na sala e virikotora na Kalou, kevaka eda talairawarawa ki na nona veikacivi. Dina madaga ni sega soti ni ka rawarawa na kena dau ciqomi ena so na gauna nai tekivu ni veikacivi ni Kalou.

E vakakoto oya na veikacivi ni Kalou vei Mosese, vakauasivi ena nodrau a sota ena vunikau ka a caudre tiko. E sega ni matata na veika sa kila tiko o Mosese me baleta na ‘Lawa ni kena rawa ni vakacaudrevi e dua na buka, ia, e vesuka saraga na nona vakatulewa na ka e raica, ka kila deivaki ni oqo e dua na cakacaka mana. Sega tale ni vakataratututaki, sa kacivi koya vakatabakidua na Turaga ki na dua nai tavi. Na lomatarotaro ga e tiko: Se na ciqoma li na kaci se sega? E vu oqo ni rau laurai vata kei na tamani veiveisau ki nai tuvatuva ni nona bula ka salavata koto mai na veikacivi oqo. E sega ni ciqoma vakarawarawa enai matai ni gauna.

O na rairai nanuma beka na so na gauna e veiveisautaka kina na Kalou na nomu ituvatuva ka sa vakadavori rawa tu. E ka dina ni levu na sala eda rawa ni yaga kina vua na Kalou, ia, ena kauta ga mai na vakacegu ka vakaibalebale na bula ke da talairawarawa kina nona veikacivi, ka vakayacora na ka sa liutaki keda kinao Koya. Ena sega soti sara ni ka rawarawa, me vaka ga e yaco vei Mosese. Ia, e sa na dua na ka sesewa dina keda via muria ga na noda dui sala ke sa matata vakasigalevu tu na sala tani e via vakauti keda kina na Kalou.

_*Vulica na lesoni ni macawa oqo me veivakarautaki ki na Siga Tabu, Jiulai 12._