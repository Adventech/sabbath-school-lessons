---
title:  Na Va na Mataqali i Ulubale
date:   09/07/2025
---

`Wilika na L/Yani 4:1–17. Na cava na i vakatakilakila e solia na Kalou vei Mosese me matanataka me vaqaqacotaki kina na nona i tutu vaka i talai sei talatala?`

E guta o Mosese me tagutuvi koya mai nai tavi sa tukuni tiko qo vua me qarava (L/Y. 3:11). E sega ni vinakata me lai vorati Fero e Ijipita. Na vuna: baleta ni sa drava oti na nona sasaga me vukei ira na Iperiu, ena nona kaukauwa ga vakataki koya. E sega talega na veiciqomi kei na veivakabauti mai vei ira na wekana ni sa nodra i liuliu. E sa mani vakatura kina na i katolu ni nona vakatutu: “Ia, raica, era na sega ni vakadinati au, se rogoca na domoqu?”‘(L/Y 4:1). Na taro oqo e sega ni nakiti me vulici kina e dua na ka vou; oqo na vadi me vakuwai koya tani mai kina ena i tavi sa kacivi kina.

E mani soli vua e rua nai vakatakilakila mana me vakaraitaka vei ira na qase ni Isireli ka vakina e muri vei Fero: 1) Me vuki nai titoko me gata ka tavuki tale me i titoko, kei na 2) na vukavuka ni ligana, ka vakabulai tale vakasauri. Na ivakatakilakila mana e rua oqo me na tara na lomadra na qase ni sa cakacaka tiko na Kalou ena vukudra. Ke sega, sa na caka nai katolu ni vakatakilakila mana, ena kena vuki na wai me dra (L/Yani. 4:8, 9).

E se baci tasoro mai e dua na vakayatuyatu mai vei Mosese, me kena i ka va: ni sega ni kila vosa. Dina madaga ni sa vakaraitaka oti na Kalou na i vakatakilakila mana veivakurabuitaki e tolu.

`Wilika L/Yani 4:10–18. E sausaumi vakacava na Kalou ki na vakaiulubale nei Mosese? Na cava eda vulica rawa, me baleta na draki duidui ni veikacivi e vakayacori vei keda?`

Na va na i ulubale oqo e vakavotuya na vakadrecike nei Mosese me talairawarawa kina veikacivi ni Kalou. E vakamatavulotaka na nona bese ena iulubale rogorogo dina e cauraka toka. Nai matali ni tolu nai ulubale e vakaisulutaki mai vakataro: 1) Ocei o au? 2) O cei o Kemuni? 3) Vakacava ke ra sega ni vakabauti au? Kei na 4) e dua nai tukutuku vakadeitaki: “ka’u sa sega ni rawata na vosa, ... ni’u sa dauvosa vakamalua, ka yame berabera.”

E sausaumi na Kalou vuku ni veiulubale oqo ena nona dulaka mai nai wali ni leqa wararasa kei na yalayala e veivakadeitaki. Sega ni bera ni sa sereka mai o Mosese nai kalima ni nona i le ka kaya: “‘Kemuni na noqu Turaga, mo ni talai koya ga sa dodonu mo ni tala.’” (L/Yani. 4:13). Sauma na Kalou ena nona vakaraitaka ni sa vakauti Eroni tiko mai na Tuakana me mai tokoni koya. sa qai mai soro yani o Mosese ka kerea na veivakalougataki nei Jecoro ena vuku ni laklako ki Ijipita.