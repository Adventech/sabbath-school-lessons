---
title:  Na Vunikau ka Caudre Tiko
date:   06/07/2025
---

E sa vaka me mai rawarawa tu na bula vei Mosese ni oti na nona a dro ki Mitiani. E sa lai vakawati, ka sa rua tiko na nona cauravou, Kerisomi kei Iliesa (L/Yani 18:3, 4), ka sa vakarurugi ena matavuvale i vugona o Jecoro ka bete tiko mai Mitiani. E sa lai 40 tu yabaki na nona vakatawa manumanu welewelei voli, me vaka ga e cakava voli o Tevita (2 Sam. 7:8), ka marautaka voli tu na bula ena mata ni Kalou ka vakatakilai votu tu ena veika bula.

Ia, na gauna oqo e sega ni gauna me marautaka wale tu ga kina na boibetabeta ni veisenikau totoka (me vaka na kakatusi ni vanua dravuisiga). Na veiyabaki taucoko oqo ni nona veitauraki voli kei na Kalou, esa yaco tiko kina na veisiviraki kei na veivakarautaki ki nai tavi vakaveiliutaki. Ena vuku ni nona veiliutaki na Kalou ena vakanomodi ni vanualiwa lala oya, sa mani vakayagataki Mosese kina me volai rau nai vola qase duadua: Na Jope kei nai Vakatekivu. (Raica Ellen G. White, Patriarchs and Prophets, D/veva. 251; Francis D. Nichol, et al., eds., The SDA Bible Commentary, vol. 3, D/veva. 1140). Ea ciqoma talega o Mosese mai vua na Kalou na veivakararamataki me baleta na Veibuli kei na veisaqasaqa levu ena kedrau maliwa na Kalou vata kei Setani, na nona bale na tamata, na waluvu, o ira na pateriaki ka vakabibi na i tuvatuva ni nona veivakabulai na Kalou. E vakaitavi vakalevu sara o Mosese ena kena vakatetei i vuravura nai tukutuku dina me baleti koya na Kalou bula, na dauniveibuli kei na dauniveimaroroi. E wili talega kina na dina ni veika sa cakava tiko na Kalou me baleta nai valavala ca ka veivakarusai tiko e vuravura. Ena sega ni yaga na kila vakaivola tabu kei na i tukutuku ni veivakabulai ke yali na yavu bibi, vakauasivi nai vola nai Vakatekivu, ka solia vei keda o Mosese ena vuku ni veiceguvi ni Kalou.

`Wilika na L/Yani 3:1–6. Na cava na ka bibi e vakavuderi ena nona vakaveikilaitaki koya na Kalou vei Mosese me “Kalou i Eparaama, na Kalou i Aisake kei na Kalou i Jekope?”`

E raica o Mosese ni sega ni bau kama na vunikau ka caudre tiko oqo. E vakadeitaka ni dua na cakacaka mana, ka dei vua ni sa bulibulikataki sara tikoga e matana, ena buturara oya, ena gauna vata ga oya e dua na ka bibi. A vakarota na Kalou vei Mosese me luvata na nona ivava ena nona sa toro volekata tiko yani na iserau ni Kalou: nai serau ka sa vukica na vanua oya me qele tabu.

E vakaveikilaitaki koya mai na Kalou vei Mosese ni “Kalou i Eparaama, Na Kalou i Aisake kei na Kalou i Jekope” (L/Yani. 3:6). Sa yalayala oti na Kalou vei iratou na pateriaki ni ra na tawana na vanua o Kenani na nodratou kawa, na yalayala ka sa na kila tiko o Mosese. Ia, e sa dolava rawa tiko na Kalou vei Mosese na sala me kila na veika sa vakarau lamata kei nai colacola bibi sa na vakarau cola ni bera madaga ni vakarogotaka vua.

`E gadreva vakadua o Mosese e 80 na yabaki ni bera ni qai vakadonuya na Kalou ni sa vakarau tu o Mosese ki na i tavi. Na cava e kaya na vakasama oya me baleta na yalo ni dauvosota?`