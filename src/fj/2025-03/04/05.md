---
title:  Lago, Manumanu Yavai va kei na Bo
date:   23/07/2025
---

`Wilika na L/Yani 8:20–9:12. Na cava e vakavulica vei keda nai tukutuku oqo me baleta na kena se tiko ga vei keda na galala ni vakatulewa, dina madaga ni sa matata vakavinaka na nona vakarairaitaki koya na Kalou ena nona kaukauwa kei na lagilagi?`

O ‘Uatchit’ na kalou yalewa lago ni Ijipita, ka marama ni veivucivuci kei na veivanua lolobo. Na kalou ni Ijipita ka yacana o Khepri (kalou ni cabe ni siga, veibuli, kei na sucu tale ni oti na mate) e rokataki ni uluna tu na lago. Na veikalou oqo e vakadrukai ira kece o Jiova. E tukuni ena (L/Y 8:20–24), ni ra taqomaki vinaka tu na Iperiu ena gauna era kune rarawa tiko kina na kai Ijipita. E sega ni dua na mate ca me vakaleqai ira.

Na sasaga kece oqo me rawa ni cilavi Fero na kila ka, “Ni sa au ko Jiova e vuravura’” (L/Yani 8:22).

Sa mai tekivuna e dua na veikerekerei o Fero. Sega ni vakabekataki ni sa tubu cake na tarabi ni colacola. E sa yalorawarawa me sa sorovi ira na Isireli me ra lai qarava na Kalou, ka me ra masulaki koya talega, ia, me ra tiko ga ena vanua o Ijipita, (L/Yani 8:25). E sega ni rawa ni ciqomi na nona vakatutu baleta ni na cabori kina na manumanu, na ka e okati me tabu ena vanua o Ijipita. Ena vakatubuleqa vei ira na Iperiu ke cabori e Ijipita. E sega talega ni tuvatuva ni Kalou vei ira na nona tamata na vakatutu oya.

Na mate ca ka tarava, (L/Yani 9:1–7) e lutuka na manumanu ni vanua. Na kalou yalewa ni Ijipita ka yacana o ‘Hathor, era tusanaka ni kalou dauloloma ka dau veitaqomaki; ka uluna tu na ulu ni bulumakau yalewa. Edua na nodra kalou, ka bulumakau tagane e yacana o ‘Apis.’ E tukuni ni kilai levu ka vakacerecerei e Ijipita taucoko ena gauna oya. Ia, ena ikalima ni mate ca, e vakadinadinataki kina ni sa druka ena nodra sa mate yarayara ga mai na manumanu yavaiva.

Ena i kaono ni mate ca (L/Yani 9:8–12), e sa vakavotui kina na nona sa vakamalumalumutaki vakadua o ‘Isis’ na kalou yalewa ka qarava na wainimate, cakamana kei na vuku. Eda raica talega na nona vakadrukai o ‘Sekhmet’ (na kalou yalewa ni valu kei na mate veidewavi) kei ‘Imhotep’ (na kalou ni wainimate kei na veivakabulai). Sa sega ni rawa ni ra qai maroroi ira na qaravi ira tiko. Mai leqa sara vakalevu, ni sa mai coko talega ena leqa levu qo o ira na daucakamana kei na daucakaisausau, ka ra sa sega ni basika rawa mai ena lomanibai nei Fero, ka dusia ni ra sega ni ra sa guce ena matai Koya na Kalou ka bulia na lomalagi kei vuravura.

Sa qai laurai enai matai ni gauna, ena i talanoa ni mate ca e tini, na kena sa tukuni enai Vola Tabu, “A sa vakaukauwataka na loma i Fero ko Jiova,” (L/Yani 9:12). De rairai, eda viavia veilecayaki vakalailai ena vakasama oqo, ia, ni laurai ena i yaloyalo rabailevu, e dusia tikoga na nona na vakatara na Kalou me da tamusuka ga na vua ni noda digidigi me da biligi Koya tani.

`E sega ni ka ni qavokavoka na leqa nei Fero; e vuqa sara nai vakadinadina vinaka e tiko me vukei koya ena nona digidigi vakadodonu. Ia, na leqa dina e tikoga e lomana. Na cava e tukuna vei keda na vakasama qoka ena bibi ni noda yadrava (vakatawa) vinaka tiko na lomada?`