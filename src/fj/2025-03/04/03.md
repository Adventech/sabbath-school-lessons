---
title:  O cei e Vakaukauwataka na Lomai Fero?
date:   21/07/2025
---

`Wilika na L/Yani 7:3, 13, 14, 22. Ena vakamatatataki vakacava vei keda na tikina oqo?`

E vagolei vua na Kalou na kena cavuti vakaciwa ena Lako Yani, na vakaukauwataki ni yaloi Fero,(L/Yani 4:21; 7:3; 9:12; 10:1, 20, 27; 11:10; 14:4, 8; raica talega na Roma 9:17, 18). Vakaciwa tale na kena qai cavuti e dusi ga kina o Fero vakataki koya,(L/ 7:13 L/Yani 14, 22; L/Yani:15, 19, 32; L/Yani 9:7, 34, 35). O cei dina e vakaukauwataka na lomai Fero? Na Kalou se o koya ga vakataki koya?

E bibi me kilai ni italanoa ni mate ca e tini ena ‘Lako Yani’ e wasei vakarua. Ena imatai ni lima na mate ca, e laurai kina na nona vakaukauwataka tikoga o Fero na lomana. Mai nai kaono ka lako yani, e tukuna nai Vola Tabu ni sa vakaukauwataka na lomai Fero na Kalou (L/Yani 9:12). E sa kena ibalebale ni sa qai mai vaqaqacotaka ga na Kalou na digidigi ni lomai Fero, na gagadre dina ga ni lomana, me vaka e a sa tukuna taumada na Kalou vei Mosese ni na vakayacora vakakina o Fero, L/Yani 4:21.

E dua tale na kena i tukutukuni, ni a tala mai na mate ca na Kalou me vukei Fero me veivutuni, me rawa ni sereki koya mai na butobuto kei na cala ni veika sa tawana tu ena nona koroturaga. E sega ni vakatubura na ca vovou e lomai Fero na Kalou; ia, e sa soli koya ga yani vakadua ki na nanuma ca ni lomana. E biuti Fero tu yani ena loma ni nona i valavala ca, ka yali vata kina vua na loloma savu ni Kalou (Roma 1:24–32).

E taukena tu o Fero na galala ni digidigi. E rawa ni digitaka na Kalou se me veisaqasaqa kei koya, ia, e digitaka me vorata na Kalou, (Vakarua 30:19).

Raica mada vakaiyaloyalo: ni sigani na bata kei na qele. E na waicala na bata ka vadu na qele. E tautauvata saraga na i vakarau ni katakata ka cilavi rau ruarua, ia, e duidui na vatukana. Ena vakatau ena ka e vakayagataki tiko na kena macala. Ena ka e baleti Fero, e rawa nio tukuna ni vakatau enai tuvaki ni lomana ena nona raica na Kalou kei ira na nona tamata.

`Na galala ni digidigi cava o na matanataka ena vica na siga ka tiko qo e matamu? Kevaka o sa kila tiko na digidigi donu mo cakava, o na vakarautaki iko vakacava mo rawa ni vakayacora vakakina?`