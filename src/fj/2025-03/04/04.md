---
title:  Nai Matai ni Tolu na Mate Ca
date:   22/07/2025
---

Na tini na mate ca mai Ijipita e sega ni vagolei vei ira na kai Ijipita, ia, vei ira ga na nodra veikalou. E dua na mate ca ena samuta e dua vei ira na veikalou oya.

`Wilika L/Yani 7:14–8:19. Na cava e yaco ena veimate ca oqo?`

E vakasala vei Mosese na Kalou me namaka ni na sega ni rawarawa ka na rairai sega saraga ni na yaco na veivosaki kei Fero, (L/Yani 7:14). Ia, e vinakata na Kalou me vakatakilai Koya vei Fero kei ira na kai Ijipita. Sa qai vakadeitaka me veitaratara kei ira ena dua na sala e rawarawa kina vei ira na nodra ciqoma. Era na vukei talega na Iperiu ni na tubu cake na nodra kila na nodra Kalou o Jiova.

Nai matai ni mate ca e namuraki kina o ‘Hapi’ na kalou ni uciwai levu na ‘Nile,’ (L/Yani 7:17–25). E vakararavitaki tu na bula e Ijipita kina uciwai levu qoka. Na vanua e tiko kina na wai, e tiko kina na bula. Ei vurevure ni bula na wai; era sa qai bulia na nodra kalou o ‘Hapi’ ka qaravi koya, ni ra kaya, ni o koya nai vurevure ni bula.

Io e dina, ei vurevure duadua ga ni bula na Kalou Bula o Jiova, o koya ka bulia na ka kecega, wili kina na wai kei na kakana, (V/Tekivu 1:1, 2, 20–22; Same 104:27, 28; Same 136:25; Joni 11:25; Joni 14:6). Na vukici ni wai me dra ei vakatakarakara ni kena tavuki na bula me mate. E sa sega ni qai vurevure ni bula o ‘Hapi,’ ka sa sega ni taqomaka rawa talega. E rawa walega na ka oqo ena kaukauwa i Jiova.

E sa mai dolava tale vei Fero o Jiova e dua tale na katuba. Na gauna oqo e sa na yarataki mai o ‘Heqet,’ na kalou boto, (L/Yani 8:1–15). Sa sega ni qai vurevure ni bula na ‘Nile,’e sa vakatuburi ira mai na boto, ka ra dau domobulataka, cata, ka sevaka na kai Ijipita. Era via vakawabokotaka. Na gauna lokuci e vagalalataki kina na mate ca qo ei vakaraitaki ni kaukauwa ni Kalou, ka vakatulewa tiko ena mate ca.

E lekaleka duadua nai vakamacala ni katolu ni mate ca, (L/Yani 8:16–19). Na mataqali manumanu somidi qo (Heb: kinnim) e sega ni matata (kutu se kutu ni tana se manumanu somidi ka rawa ni vuka- daugunu dra). E rabocaki kina na nodra kalou ni qele se vanua mamaca na kai Ijipita ka yacana o ‘Geb.’ E vakatubura mai na kuvu ni qele na Kalo o Jiova (e vaka na voqa ni talanoa vakai Vola Tabu ni veibuli), na kutu me teteva yani na loma ni vanua taucoko o Ijipita. Sa sega ni ra qai vakatotomuria rawa na cakacaka mana qo na daucakamana mai Ijipita, era sa mani vakarogotaka ga vei Fero, ni “Oqo nai qaqalo ni Kalou” (L/Yani 8:19). E se sega ga ni se via tu vakanatutu o Fero.

`Vakasamataka mada na kaukauwa ni lomai Fero. Na levu ga ni nona biliga na veivakauqeti ni Kalou kei na torosobu ni veika e sotavi. Na cava eda rawa ni vulica eke ena vuku ni noda dau biliga vakawasoma na veisureti ni Kalou vei keda vakayadudua?`