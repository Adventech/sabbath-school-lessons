---
title:  Na Uca Cevata, Na Vodre kei Na Butobuto Levu
date:   24/07/2025
---

`Wilika na L/Yani 9:13–10:29. Na cava na yaga ni mate ca oqo ena veisautaki ni lomai Fero?`

O ‘Nut’ na kalou yalewa kei Ijipita ka qarava na maliwa lala kei na lomalagi e cake sara, ka dau sakitaki ni vakatulewataka tu na ka e yaco ena rukui lomalagi kei na vuravura. O ‘Osiris’ na kalou kei Ijipita ka qarava nai teitei kei na vuavuai vinaka. E dau vakaveiwekanitaka nai Vola Tabu na uca cevata kei na veilewai e dau caka na Kalou (Aisea 28:2, 17; Isikeli 13:11–13). Ena gauna ni mate ca oqo, ena maroroi walega nai yau ka vunitaki ena dua na i vakaruru dei, (L/Yani 9:20, 21). E sa vakatovolei eke na tamata taucoko: era na vakabauta se sega na Vosa ni Kalou, me ra cakava na ka e veiganiti?

E vakarogotaka na Kalou na vu ni nona vakatara me bula tikoga o Fero, me rawa ni kilai kina o Koya ni Kalou e vuravura taucoko (L/Yani 9:16). E sa vakatusa o tui Ijipita na nona i valavala ca, ia, e qai veisautaka tale e muri na nona vakasama.

Na kalou kei Ijipita ka qarava na cagilaba, nai valu kei na bula veilecayaki e yacana voli o ‘Seth.’ O koya kei ‘Isis ’e rau nodra kalou ni vakayagataki qele. O ‘Shu na nodra kalou ka qarava nai vei veta duidui ni maliwa lala levu. O ‘Serapis’ e vakatauvatani kina kei na tamata nai tutu vakaturaga ni nodra kalou; ka qarava na vuavuai vinaka, na veivakabulai kei na bula ena taudaku ni mate. Sega ni dua vei ira na veikalou ni Ijipita qoka e rawa ni vakalatilati ki na lewa e vakatauca na Kalou (L/Yani 10:4–20), baleta ni ka wale na matakau (Aisea 44:9, 10, 12–17).

E cata o Fero na nodra uqeti koya na nona tamata me biuti ira na Isireli me ra lako. E cakava tale dua na veisorosorovi o Fero, ia, e biliga laivi o Mosese baleta ni ra tiki bibi talega ni so-Kalou kei nai soqosoqo ni tamata vakabauta na marama kei na gone lalai.

E qai mai tinimaki vei ‘Ra,’o koya na ulu ni veikalou nodra na kai Ijipita, ka tukuni ni kalou matanisiga. Sa sega ni qai sereka rawa mai na rarama. Tovolea tale o Fero e dua na sasaga ni veivakalomavinakataki, ia, sa baci dreve tale. Sa olo o Ijipita e dua nai tutuvi loaloa butobuto me tolu na siga, ia, era tiko ga na Isireli na rarama. E lagilagi dina na makare ni wasewase qoka. Ia, e sega ga ni se veivutuni o Fero, ka se via ravu lesu ga, dina madaga ni ra sa kakatelatela ena veika era bololaki tiko kina. E sega ni matata nai naki dina ni lomana, ia, e kenai rairai ga ni usana tu na tamani dokadoka vakaitamera.

Nai vakadinadina matata duadua sa lamata ena nodra vuturi na nona tamata, “A cava na kena dede me vakavuna tiko na ca vei keda na tamata oqo? mo ni laivi ira na tamata me ra lako, me ra qaravi Jiova na nodra Kalou: ko ni sa sega tiko ni kila rawa ni sa ca ko Ijipita?” L/Yani 10:7. Ni oti vinaka na mulomuloraki vakaca ni lomai Fero, e se sega ga ni via ciqoma na dodonu sa tevu koto e matana, ka se bureitaki ira ga na tamata ni Kalou. Sa dua nai vakaraitaki momona ni vosa oqo, “Sa liu na viavialevu, ia sa muri na rusa, A sa liu na yaloviavialevu ia sa muri na bale,” (Vakaibalebale 16:18).