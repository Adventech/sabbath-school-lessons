---
title:  Vakasota na Kalou kei ira na Veikalou
date:   20/07/2025
---

`Wilika na L/Yani 7:8–15. Na vuli cava o rawa ni tomika mai na matai ni vakasota ena maliwa ni nodra Kalou na Iperiu kei na veikalou kei Ijipita?`

Sa roro mai oqo nai valu ena kedrau tadrua na Kalou Bula kei na ‘veikalou’ kei Ijipita. Sa qai vakavu leqa ga vakalevu ni okati koya sara tikoga o Fero me dua vei ira na veikalou oya. E sega ni valuti ira na kai Ijipita o Jiova, ia, na nodra veikalou ga, ka sivia tiko na 1500 na veikalou tagane kei na veikalou yalewa. E makare nai Vola Tabu: “Ka’u na cudruvi ira kecega na kalou ni Ijipita: sai au ko Jiova” (L/Yani 12:12). E sa qai mai tasereki vinaka tale ni sa biu yani o Ijipita ka toqai ena (T/Lekutu 33:4), “A sa cudruva talega na nodra kalou ko Jiova.”

E dua na kena i vakaraitaki talei ni nodra cudruvi ni veikalo oqo, na kena vuki na i titoko me gata, (L/Yani 7:9–12). E waqawaqa tiko kei ‘Uraeus,’ na kalou yalewa ni Ijipita na ‘cobra,’ se gata batigaga, ka nona na lewa cecere taudua ena veimama kei Ijipita me kauta sobu mai. E i tekiteki talega ena isala vakatui nei Fero na gata qoka, ka dusia na kaukauwa, tutu ni kalou, tutu vaka-tui, kei na lewa vakalou, beleta ni dau weluci ira na kena meca ena nona weli gaga. Era vakabauta na kai Ijipita ni o koya talega ena tuberi Fero ki na bula ka tarava.

E sa vakarairaitaki e matana votu vei ira na daucakamana kei na dauvakacuru e Ijipita raraba na lewa cecere nei koya na Kalou Bula, ena kena sa vuki me gata na i titoko nei Eroni ka tilomi ira na vo ni gata ka ra dolo voli e matai Fero. E sega walega ni vakadrukai na i vakatakilakila ni qaqa nei Fero, ia, e rau sa lai qumia tale tu o Eroni kei Mosese e ligadrau, (L/Yani 7:12, 15). Oqo nai vakaraitaki ni kaukauwa ni Kalou ka kovuti Ijipita talega. E lauirai eke ni cecere cake na lewa nei Mosese, nai talatala ni Kalou, mai vua na kalou kei Ijipita, o Fero vakataki koya.

E bibi talega me kilai ni ra okati ‘Nehebkau,’ e dua na kalou gata, o ira na kai Ijipita, me ka tabu, dokai ka me vakarokorokotaki talega. Enai talanoa kei Ijipita e tukuni ni bau daba toka na qaqa e toka vei la qo, baleta ni bau tiloma bulabula talega e vitu na gata ulu rabaraba (cobra). E dusimaka na Kalou ni nona na lewa cecere ka sega ni o la na kalou gata oya. E sa qai mai matata vakasigalevu nai tukutuku qoka ni oti na vakasota kaukauwa oya.

`Na sala cava eda rawa ni vakatarai koya kina na Kalou ni lomalagi kei na nona lewa cecere me ulabaleti ira kina na veikalou ka ra via vakayaco lewa tiko ena noda bula?`