---
title:  Kuri ni Vakasama
date:   25/07/2025
---

Wilika na Ellen G. White, “The Plagues of Egypt,” d/veva 265–272 ena Patriarchs and Prophets.

“Era vakatarai na tamata ni Kalou me ra curuma na mosi taratarasui ni veiqaqiraki nodra na kai Ijipita, me ra kua kina ni dabui ka vakaisini ena veivakayarayarataki ni qaravi matakau. E via vakabasikata na Kalou na nona sevaka na qaravi matakau kei na dei ni nona na cudruvaka na veivakacacani kei na veirarawataki.... E sega ni vakayagataki na kaukauwa va-Kalou me vakalomaqataki kina na tui. E sarava o Fero nai vakadinadina talei ni kaukauwa va-Kalou, ia, e se valomaqataki koya tikoga me ciqoma na rarama. Na levu ga ni nona biliraka na i vakaraitaki kece ni qaqa va-Kalou e sarava, kei na qaqaco ni lomana me sa vakadeitaka me veisaqasaqa. Sa qai mai tamusuki eke na vua ni sore ni kau e kaburaka mai na nona a biliraka nai matai saraga ni cakacaka mana.”—Ellen G. White, Patriarchs and Prophets, d/veva 268.

“E rau gacagaca ni qaravi kalou vei ira na kai Ijipita o matanisiga kei vula; ia, era sa vakanakuitataki tale na kai Ijipita kei na nodra kalou ena dua na butobuto tawakilai mai vua saraga na Kalou ka sa muria mai qo na nodra sala na bobula. Se vakacava sara na kena vakadomobula ni lewa oqo, ei vakadinadina tikoga ni yalololoma ni Kalou kei na nona sega ni rekitaka na veivakarusai. Ena solia vua na tamata e dua na gauna me railesu ka veivutuni kina ni bera ni vakatauca vei ira nai otioti ni mate ca, ka kena e vakadomobula duadua.”—Patriarchs and Prophets, d/veva. 272.

**Taro me Veiwaseitaki:**

`Dabe toka mada ena vakatataro se cava na vuni nona vakatara o Fero me vakalomaqataki, ena dela ni ka dina kei na digidigi dodonu sa tu e matana – “Laivi ira na noqu tamata me ra lako!” Ia e se bese ga. Rawa vakacava me dua e vakacalai koya tikoga vakai koya? Nai vakasala cava eda rawa ni ciqoma eke, ena kena rawa ni vakaukauwataki na lomada enai valavala ca, ka vakavuna na noda cakava eso na digidigi e veivakarusai ni sa tevuki vinaka tu ga e matada na digidigi vinaka ka dodonu ena gauna taucoko oya? O cei soti tale enai Vola Tabu e coko ena leqa vata oqo? Vakasama, dua na kenai vakaraitaki, Jutasa.`

`E a vakarogotaka o Fero ena dua na gauna, ena loma ni veivakaleqai levu ka kauta mai ki vei ira nona tamata kei na nona vanua na vosa oqo: “Au sai valavala ca oqo: sa dodonu ko Jiova, ia koi au kei ira na noqu tamata, keimami sai valavala ca,” (L/Yani 9:27). Esa dua na mataqali vakatutusa ni valavala ca momona dina ena gauna oya, ia, eda na kila vakacava ni sega ni ka dina mai loma?`