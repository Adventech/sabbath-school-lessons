---
title:  Raica na Kalou
date:   01/09/2025
---

`Wilika na L/Yani 24:9–18. Na cava na ka talei ka soli vei ira na luvei Isireli eke?`

A cabeti Saineai tale o Mosese, ni oti na kena vakavoui tale na veiyalayalati kei na Kalou. E sega ni cabe duadua o Mosese enai tekivu ni cabeti ni ulunivanua. E salavata kei na 73 na iliuliu mai vei ira na Isireli. Vei ira nai liuliu, qo e duana gauna cecere ni nodra bula: era raica na Kalou (theophany / nona vakarairaitaki Koya na Kalou, toqai vakarua enai talanoa na ka veivakurabuitaki qo.

Na nodra kanavata nai liuliu, esa gauna talega ni nodra mai dregata kina na veiyalayalati kei na Kalou. Oqo edua na gauna ni kana vakaturaga, ni a qaravi ira kina na Kalou. E marautaki ira nai liuliu qoka na Kalou. Ena gauna vaka iVola Tabu, ka vakakina e daidai, mai na Tokalau e Loma, e dau ka marautaki, dokai, ka lagilagi ke da tiko ena dua na kanavata. E dulaki kina na veiciqoni ka tauyavu talega e dua na ivau ni veiwekani. Esa kena ibalebale, ni ra na dei, veitokoni ka veikabiti voli ga ena veigauna ni dredre kei na leqa. Na kanavata qoka, e dua na veiyalayalati galugalu, ka ra mai dui yalataka ira kina, ni ra na lako vakusakusa me veivukei ke dua nai lawalawa e sotava na leqa. E ka lagilagi vua e dua ni sureti ki na kanavata, baleta ni sega ni vakatetei raraba.

Ia, e vakaraitaki ni veibeci, ke dua e vakasuka na veisureti. Na rai qoka e na vukei keda me da kila nai talanoa ka tiko ena Veiyalayalati Vou, ka vakalewai vakaca kina o Jisu ni kana vata tu kei ira na ivalavala ca (Luke 5:30).

Ni ra vakayagataka na iVakayakavi ni Turaga na tamata vakabauta, era sa mai sema kina na kedra ivau vei ira na tamata vakabauta tale eso, ka ra tamata ivalavala ca talega vakatataki ira. E marautaki ena kanavata qo na veivosoti kei na bula ka sa mai noda ena vuku i Jisu, (Maciu 26:26–30, Marika 14:22–25, 1 Koronica 11:23–29).

Ka dina ni rarawa, na nodra sikalutu tale e so na qase ka cabe vata kei Mosese, ka ra mani mai rusa kina (V/Soro 10:1, 2, 9). E dina ga ni dua na ka talei na nodra sota kei na Kalou, ia, e sega ga ni tavuki se vakavoui na bula. Sa dua na vuli vinaka, baleta ni sega ni na veisautaki keda na dina eda taukena kei na kalougata ni kena veiqaravi. E dodonu me ra i otioti saraga ni tamata me ra vakayacora na leqa levu oya na qase, baleta ni ra a vakila na kalougata ni sota kei na Kalou.

`Vakadeuca toka mada na kedra italanoa na turaga kalougata qo, o rau madaga na luvei Eroni. Na ivakasala cava e solia vei keda na tamata Lotu, kei na kalougata ni rarama e soli vata kaya mai, ka da nuitaki toka kina?`