---
title:  Vakasinaiti ena Yalo ni Kalou
date:   04/09/2025
---

E vakasalataki Mosese na Kalou ena veika matailalai me baleta na vakavakarau ki na veiqaravi ni Vale Tabu.

Me ra vakaisulu ni bete na bete kece, ia, na bete Levu ga e cula vakatabakidua e dua na nona i sulu, ka tokara na yacadra na luvei Isireli. Me tokara e dua na itaube, ka tiko kina na Urimi kei na Cumimi, me donuya na utona (L/Yani 28). Me ra vakatabui kece na bete (L/Yani 29). Na veika tale eso me vakarautaki vakamatau, e wili kina na cabocabo ni ka boi vinaka, na beseni ni vuluvulu, na waiwai ni veilumuti kei na kau boi vinaka, (L/Yani 30).

`Wilika na L/Yani 31:1–18. Na veivuke cava e cakava na Kalou me rawa ni vakarautaki kina vakavinaka na veiqaravi kei na tara ni Vale Tabu ena kena sala dodonu ka me rairai vinaka talega?`

E se qai rogo vakadua ena imatai i gauna ena iVola Tabu, ni vakasinaita edua na tamata na Kalou ena Yalona. A cava na kena ibalebale? Sa vakaiyaragitaki o Pesalieli ena cakacaka vakamatai kecega ni Vale Tabu. E vakasinaiti, oya, na nona vakarautaki e na vuku, kei na yalomatua, kei na daukila-ka, kei na cakacaka vakamatai kecega. Kena i kuri, na nona soli na Kalou vei Aoliapi kei na vuqa tale na dau cakcaka vakamatai na Yalo vataga me ra veivuke kina ena cakacaka.

Ena loma ni veika vovou oqo, sa dulaki mai na Siga Tabu mei vakatakilakila ena maliwa ni Kalou kei ira na nona tamata ka vakatabui ira o Koya. E sa kena ibalebale ni maroroi ni ikava ni vunau e veiwekani kei na veivakatabui. Mai tukuna na Isikeli: “Ia ka’u a solia talega vei ira na noqu siga tabu, me noqu i vakatakilakila vei ira, me ra kila ni sai au ko Jiova ka vakatabui ira,” (Isikeli 20:12).

E veivakananumi na Siga Tabu ni sega walega ni Dauniveibuli o Jiova (V/Tekivu 2:2, 3), E iVakabula, ka noda Kalou (Vakarua 5:15; Marika 2:27, 28) o Koya talega na Yalododonu. E veisautaki ira na tamata ena nona i serau. Era na tubu ena vuku ni nona Yalo Tabu kei na Nona Vosa, me ra vakaraitaka na loloma, na yalovinaka, veinanumi kei na bula ni veivosoti.

E tinia ena nona mai solia vei Mosese nai Vakaro e tini (L/Yani 31:18). E vola na Kalou vakataki Koya ena vatu raraba e rua ka tiko kina nai vakaro e tini, ka mani solia vei Mosese (L/Yani 31:18, Vakarua 9:9–11). Na vatu raraba e rua qoka me na tiko ena Loqi Tabu sara, ena loma ni Kato ni Veiyalayalati, ka tiko donuya na ruku ni cabocabo ni bulubulu, (L/Yani 25:21).

`Na vosa “cabocabo ni bulubulu e lako mai na vosa vakavalagi na “mercy seat,” ka ivakadewa ni vosa vaka-Iperiu ka kena i balebale na “veivosoti.” Na cava gona na vuna me toka kina nai cabocabo ni bulubulu ena dela ni vanua e koto kina nai Vakaro ni Kalou? Nai nuinui cava eda raica ena dina levu qo?`