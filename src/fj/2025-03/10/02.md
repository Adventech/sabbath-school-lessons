---
title:  Na iVola kei na Dra
date:   31/08/2025
---

`Wilika na L/Yani 24:1–8. Nai tavi cava e qarava na wiliki ni Vosa ni Kalou kei na vakamiraki ni dra ena kena sa ciqomi na veiyalayalati ena maliwa ni tamata kei na Kalou?`

E Kalou ni veiwekani na Kalou bula ni iVola Tabu. Na ka bibi vua na noda Kalou na tamata, ka sega ni dua nai tuvatuva se dua ga na ka wale. Na yavu levu ni nona cakacaka na Kalou oya me taracake na veiwekani veivolekati kei na tamata, oya na vuna e dau kauwaitaki koya tiko kina.

Ena rawa vakacava ni tiko na loloma ke sega na veiwekani, baleta ni sa loloma na Kalou, ka dodonu me Kalou ka kauwaitaka na nona veiwekani? E tukuna o Jisu: “Ia niu sa laveti cake mai vuravura, au na vakayarayarataki ira na tamata kecega kivei au,” (Joni 12:32). E sega ni kauwai na Kalou ena noda bula vakaivakarau ga, vakavuvuli dodonu, se tuvatuva matau ni bula, ia ena veiwekani veivolekati kei keda.

Na yavu e rua mai na gauna ni veibuli (V/vu 1–2) e baleta na veiwekani: na imatai e baleta na veiwekani kei na Kalou (Siga ni Vakacecegu) kei na ikarua na veiwekani kei na tamata (Na Tikovakawati).

Na ciqomi ni veiyalayalati mai Saineai e vakaqaqacotaka na veiwekani talei ka vinakata na Kalou me tiko vua kei ira na nona tamata. E vakarua, na nodra kailavaka na tamata ena gauna ni soqoni levu, ni ra na talairawarawa ki na ka kecega e tukuna na Kalou.

Era kacivaka: “Na ka kecega e tukuna o Jiova, keimami na cakava.”

E lomadra dina saraga, ia, era lecava na nodra raramusumusu, kakavorovoro rawarawa, kei na nodra gogo.

E vakamiriki na dra ena ivola ni veiyalayalati, me vakatakilai kina ni na rawa walega me muria o Isireli na ivunau ni Kalou ena ka vinaka sa cakava o Karisito. Eda sega ni via ciqoma ni malumalumu na noda bula vakayago, e kakavorovoro rawarawa, ka sinai enai valavala ca. E tiko vei keda na yago ka lele tikoga ki na ca. e dodonu me da vukei nai na taudaku ni noda bula, me rawa ni da caka vinaka kina. E siro mai lagi na veivuke oya, mai na mana ni loloma savu ni Kalou, mai na nona Vosa, ka mai vua talega na Yalo Tabu. Mai na ka kece ka sa tu vakarawarawa vei keda, e se curu vakarawarawa ga mai veikeda na ca, se vacava? Oya na vuna e sa rui bibi kina na veiwekani voleka kei na Kalou vei ira na tamata ena gauna oya, mai Saineai, ka vakakina vei keda edaidai.

`“A vosa kecega sa kaya ko Jiova keimami na cakava.» (L/Yani 24:3). Vakavica mada na nomu vakarogotaka na vosa oya, ka sega ni o dina kina? Na cava na kena i wali duadua e tiko?`