---
title:  Ena Kedra Maliwa na Nona TAmata
date:   03/09/2025
---

E vuqa na sala duidui e vakatavulici ira tiko kina na nona tamata na Kalou, e dua vei ira na Vale Tabu. Na kena veiqaravi kece e dusi tu vei Jisu; era vakavuvuli kece me baleta na ituvatuva ni veivakabulai, ka na mai vakavotukanataki vei Jisu ena vica na senitiuri mai ki muri. .

`Wilika na L/Yani 25:1–9. Na vei dina cava e kune ena vei tikina oqo me baleta na bibi ni vakavuvuli vakavosa kei na ka e matanataki?`

E dina ga ni sa liutaki ira tiko mai na Isireli na Kalou, ka sa veivolekati talega kei ira, ia, e se vakasalataki Mosese ga me ra tara e dua na Vale Tabu: “Ia me ra cakava e dua na vale tabu me noqu, me’u tiko kina e na kedra maliwa,” (L/Yani 25:8, NIV). E via vakaraitaka votu tiko vei ira, ni tiko dina kei ira. E sega ni sa vakanadakui ira, dina mada ni sa rui levu na nodra caka cala, ia, “ni ra sa kune loloma mai lomalagi” (Ellen G. White, Patriarchs and Prophets, d. 343), sa soli tale nai vakaro va-Kalou, kei na kena sa tekivu tara na Vale Tabu.

E veivakadeitaki vei keda nai Vola Tabu, ni sega ni na vakaitikotiko na Kalou ena vale sa caka ena liga (Cakacaka 7:47–50) baleta ni levu cake mai na veilomalagi ka sega talega ni rauti koya na lomalagi. E tukuna o Paula ena nona tiko mai Aceni: “A Kalou ka buli vuravura kei na ka kecega sa tu kina, sa Turaga ga ko koya mai lomalagi kei vuravura, a sa sega ni tiko e na veivale ni soro sa caka e na liga,” (Cakacaka 17:24). E tukuna o Solomoni na Tui: “Ia ena tiko vakaidina li na Kalou e vuravura? raica, ko lomalagi, kei lomalagi e cake sara, sa sega ni rauti kemuni; ka sa sega dina sara na vale oqo ka’u sa qai tara!” (1 Tui 8:27). Na Vale Tabu e vanua walega me vakarairaitaka kina vei ira na nona tiko kei ira.

Me ra kauta mai na Isireli nai solisoli sa uqeti koya kina na lomana, me mai tara kina na Vale Tabu. Me ra solia na ka talei kei na loloma sau levu, oka kina na koula, siliva, parasa, kau sitimi, na lineni matailalai, na waiwai olive dina kei na kau boi vinaka.

E soli vei keda ena ena L/Yani 25:10–27:21, na vakamatailalai ni Vale Tabu kei na kena veiqaravi. E vakarautaka vei Mosese o Jiova e dua na iyaloyalo ni veika me caka ena kena tara kei na vakaiyayataki ni Vale Tabu. E wili kina na Kato ni veiyalayalati, na teveli ni Madrai dauraici, itutu ni cina, nai cabocabo ni soro, na latilati, na roka kei na kedra i vakarau taucoko.

Me cakava o Mosese me vakasaraga na kena ivakatakarakara e vakaraitaka vua na Kalou, (L/Yani 25:9, 40; 26:30), ka iyaloyalo ni vale tabu mai Lomalagi, (Iperiu 8:1, 2; 9:11). E qarava tiko e dua nai tavi bibi na vale tabu e vuravura me yacova sara ni sa mai mate o Jisu kei na tekivu ni nona veiqaravi ena Vale Tabu mai Lomalagi. Esa mai seavu ka tabogo yani na vale tabu e vuravura kei na kena veiqaravi ni sa kasei rua nai latilati ka wasea na Loqi Tabu sara ena gauna e mate kina o Jisu, (Maciu 27:51, Marika 15:38).