---
title:  Na Veisorovaki
date:   11/09/2025
---

`Wilika na L/Yani 32:30–32. Vakacava sara mada na raba ni vanua e kovuta o Mosese ena nona masulaki ira na ivalavala ca?`

E vakavuna na nodra mate na lewe vuqa na vakaduduile era cakava na Isireli, (L/Yani 32:28). E qai vosa vei ira na Isireli o Mosese ena siga ka tarava: “Dou sa kitaka e dua na ca levu: ia kau na qai cabe cake vei Jiova; ka’u na buluta rawa beka na nomudou i valavala ca,” (L/Yani 32:30). “A sa lesu vei Jiova ko Mosese, ka sa kaya, Ule! na tamata oqo era sa kitaka nai valavala ca levu, ka cakava vei ira na kalou koula! Ia oqo, ke sa rawa mo ni bokoca na nodra i valavala ca; ia kevaka sa sega, mo ni bokoci au laivi mada mai na nomuni vola ko ni sa vola,”(L/Yani 32:31, 32).

Sa rauta me tukuni ni iyaloyalo kei Jisu o Mosese! Na nona masu ni veisorovaki ena vukudra na ivalavala ca, kei na nona bole me solia na nona bula ena vukudra, e iyaloyalo saraga ni ka ena mai cakava o Jisu.

Sa dua nai yaloyalo talei ni yalololoma ena vukudra na talaidredre! E matanataka na nona dina vua na Kalou kei na nona mositi ira na tamata. E sega ni vakaraitaka na ‘Lako Yani’ na dede ni nona tiko kei na Kalou ena gauna qo, ia e tukuna na Vakarua ni 40 tale na siga, (Vakarua 9:18). Na vosa ka vakadewataki me “bokoca” ena L/Yani 32:32, e lako mai na vosa cakacaka ka kena ibalebale, mo “colata” se me “kauta” me vaka ena Aisea 53:4, ka vosa me baleti Jisu: “E dina sa colata ko koya na noda rarawa.” Sa qai dua nai tukutuku momona ka talei ena ka e sotava na Kalou me rawa ni da vosoti ka vakabulai kina. E dina sara, e kerea tiko o Mosese vua na Kalou me “colata” na ivalavala ca: ka sa qai vakayacora vakakina ena kauveilatai ena udolu na yabaki mai ki muri. E sega walega ni vakaraitaka na ‘veisorovaki’ na L/Yani 32:32, ena vakasama ni veisosomitaki, ia, o cei ena mai veisosomitaki: na Kalou vakataki koya. Na tikina qo e vakaraitaka na sala e yaco mai kina na veivosoti.

Na sala duadua ga me da vosoti kina, oya, me colata na noda ca na Kalou ena mate nei Jisu. Sa qai dua nai vakaraitaki cecere ni tuvatuva ni veivakabulai ni Kalou, me sarava o vuravura taucoko, na isau e mai saumi, me rawa ni vakabulai keda kina na Kalou.

`E kerea o Mosese vua na Kalou me colata na nodra ca na tamata; e qai vakayacora vakakina ena bula i Jisu. Ena tauvulona vakacava na noda mona na dina levu qo? Na cava e tukuna vei iko me baleta na loloma ni Kalou ena vukuda na ivalavala ca?`