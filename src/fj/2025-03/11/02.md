---
title:  Leqa ni Veiliutaki
date:   07/09/2025
---

E kacivi Mosese na Kalou rau mai veitauraki mada. E rairai lekaleka ga vei Mosese na vasagavulu na siga kei na vasagavulu na bogi, ia, sa bau dua na tamani gauna balavu vei ira na Isireli. E yali tiko nai liuliu. Sa tekivu na veilecayaki, datuvu, taqaya kei na tavaiyaya. Era sa vinakata edua na kalou era raica tiko me liutaki ira, me vaka era raica tiko ena veisiga mai Ijipita.

`Wilika na L/Yani 32:1–6. E mai vakaleqai vakarawarawa wale tuga vakacava na veiliutaki nei Eroni?`

E sega ni tu vakadodonu o Eroni ena ka e mai yaco. E leqa ni sega ni cakava na ka dodonu ena tiki ni gauna oya. Sega ni vakadinata na Kalou, esa lele ki na iwiliwili levu. E tawa namaki na ka era cikeva na tamata: “Mo ia, mo cakava vei keda na kalou, me liutaki keda,” (L/Yani 32:1), e sa mani vakadonuya tu.

Era solia vakarawarawa na tamata na koula me buli kina na matakau. E sega ni tarovi ira o Eroni. E sureti ira tale mera dodoliga mai. Sa qai vakaitavi ena buli ni kalou lasu oya. Oti oya, sa vakarogotaki sara: “I Isireli, oqo na nomudou kalou, ka kauti kemudou cake mai na vanua ko Ijipita,” (L/Yani 32:4). A tamani valavala ca, tovo ca, ka rai lekaleka. Era sa kunekunetaka ga na matakau, ka tukuna ni matakau oya ea sereki ira tani mai Ijipita. Sega li ni veivakurabuitaki na kena rawa ni vecei na noda vakanananu kei na ka eda cakava ena vuku ni idre ni gagadre ni valavala ca? Era dau cibitaka na tamata na ka ga era kunekunetaka ga vakataki ira; sa yaco me vakatanitaki kina na nodra bula vakayago kei na bula vakayalo.

“E vaqarai ena vei dredre vakaoqo na tamata e tu vakadodonu, vakatulewa vinaka ka yaloqaqa; e dua e laveta na rokovi ni Kalou mai na taleitaki mai vei ira na tamata, se na nona maroroi koya ga vakataki koya ga me bula kina. E sega ni vakaoya nai liuliu e Isireli ena gauna oya. Na veilecayaki kei na tavaiyaya nei Eroni ena gauna dredre vakaoya, esa lai gogo kina na nona saqati ira na tamata, ka sa qai uqeti ira ga vakalevu me ra rawata na lomadra. Sa tubu cake na nodra cikecike. E sa vakamatabokotaki na lewe vuqa ena nodra cudru. E so era dei tiko ena nodra veiyalayalti kei na Kalou, ia, nai wiliwili levu ga era sa oka ena vukitani. E sa leqataki koya tale o Eroni, ka sega ni tu me laveta na rokovi ni Kalou. Sa mani soro ena nodra cikecike na lewevuqa.”—Ellen G. White, Patriarchs and Prophets, d/v. 316, 317.

`E rawa vakacava vei Eroni, e dua nai liuliu, me sa rui gogo tale vakasivia? Na sala cava e rawa ni vakasaqara o Eroni me rawa ni vakadonui koya kina, na lomana kei na ka vakaloloma e cakava?`