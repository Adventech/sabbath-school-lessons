---
title:  Wai mai na Vatu
date:   12/08/2025
---

E gadrevi vakalevu na wai ena vanua dravuisiga. E dina ni ra vakatubu rarawa dina tiko na tamata, ka ra sega ni vakararavi tiko Vua, ka ra vakatovolea na nona kaukauwa kei na nona yalorawarawa me solia na medra wai, e se veisotavi ga na Kalou.

`Wilika na L/Yani 17:1–7. Na cava na ka dodonu me ra vulica na tamata ena vuku ni ka e yaco qo?`

E vakatoka na vanua oya o Mosese me o Masa [A veivakatovolei], kei Meripa [A veileti], e na vuku ni nodra veileti. E solia ga o Jiova na wai, dina madaga ni ra vakatitiqa tiko. Erau veivakananumi na yaca e rua oqo me ra kua ni dau vakatovolei Jiova se veileti kei Koya, (Iperiu 3:7, 8, 15). Era lomatarotarotaka na nona tiko kei ira na Kalou, dina madaga ni ra sa raica oti nai vakadinadina ni nona tiko, na Nona kaukauwa kei na Nona lewa.

“E samuta na vatu o Mosese, ia, oya na Luve ni Kalou ka ubi Koya voli mai ena duru o, a duri talega e tutui Mosese, ka vakavuna na dave ni wai bula mai na vatu. E sega ni raica walega o Mosese kei ira na qase, ia era sarava kece na lagilagi i Jiova lewenivanua ka ra duri tu yani vakayawa. Ke vagalalataki na o, ke ra sa na rusa kece mai na i serau i Koya ka tiko mai eloma.” ——Ellen G. White, Patriarchs and Prophets, d/v. 298.

E vakatakila na bula na wai baleta, ke a sega na wai, ke a sega na bula. E gadreva na wai ena vei wasewase lalai ni yagoda. E 60 na pasede ni yagoda e wai. E dua nai wase ni noda sui e wai. Na kena vakarautaki na wai mai na loma ni lekutu, e sa ivakaraitaki ni nona kauwai na Kalou ena ka era gadreva, ka tukuna talega ni rawa ni ra na vakanuinui Vua. Ia, me ra talairawarawa.

E veivakananumi o Paula ni oti e vica na senitiuri, 1 Koronica 10:4, ni duatani duadua nai lakolako mai ena loma ni lekutu. E sega walega ni liutaki ira tiko mai o Karisito, e vakarautaka talega na medra wai, (Same 78:15, 16) ka veisotavi ena gagadre vakayalo kei na vakayago. E vatonaka o Paula: “Na Vatu oya na Karisito.” Era raica, ni ivurevure ni bula o Karisito, ka na solia talega na Bula tawamudu. Bale ni dei na uluvatu, e dei vakakina na nona liutaki ira na nona tamata. E rawa ni o vakararavi vua baleta ni na vakayacora dina na veika e dau yalataka.

`Na cava na vica na ka o gadreva mo vakararavi kina vua na Kalou ena gauna oqo? O na vulica vakacava mo vakamalumalumutaki iko ki na Nona lewa, ka waraki Koya me vakayacora na ka o tagica ena nona gauna sa donu? Na cava na vu ni kena sega ni dau rawarawa na vakasama oqo?`