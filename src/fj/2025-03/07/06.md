---
title:  Na Madrai kei na Wai ni Bula
date:   14/08/2025
---

`Wilika na 1 Koronica 10:11. Na cava na vakasama nei Paula ena vu ni kena toqai vakaivola nai tukutuku oqo?`

E vakamacalataka o Paula ni ka era sotava na Isireli e ka ni vuli ka i vakasala vei ira na muri Karisito me rawa ni ra levea kina na leqa vaka oya; meda vuli ena nodra leqa. Oqo edua nai dusidusi yaga vei keda na sa yacovi keda “nai vakataotioti ni veigauna.” E tala na nona Yalo Tabu na Kalou vei ira na tamata vakabauta me vakadetaki ira ena “yalo ni kaukauwa ga, kei na yalololoma, kei na yalomatua,” (2 Timoci 1:6, 7) me rawa ni ra vakatulewa dodonu kina ka muria na Nona i vakavuvuli. O Jisu nai vurevure ni bula vou, (Joni 14:6). O Koya duaduaga e rawa ni veisautaki keda meda “i madrali bula, me savasava, me vinaka vua na Kalou, .... dou kakua ni vakatauvatani kemudou kei ira era sa vakavuravura: ia dou mataliataki ga ni sa vakavoui na yalomudou, mo dou kila rawa kina na loma ni Kalou, sa yaga, ka vinaka, ka dodonu sara,” (Roma 12:1, 2).

Ea qai tomika o Jisu na lesoni ena i talanoa qoka, vakauasivi ena mana kei na wai, ka vakayagataka nai yaloyalo oya me tuberi ena dina me baleti Koya. Ni o Koya ga ka tuberi ira voli mai ena loma ni lekutu.

`Wilika na Joni 4:7–15 and Joni 6:31–51. Na dina cava e vakatakilai eke vei keda na Lotu Vakarisito?`

E kunea o Yalewa ni Samaria ni na solia o Karisito na ka e sega ni na sotava ena dua tani tale na vanua. Na karamaca dina ni vakacegu, reki, kei na marau dina e vu mai vua na Kalou, ka solia duaduaga o Koya,(Same 42:1, 2).

E tukuna o Karisito ni solia na Kalou (ka sega ni o Mosese) na mana me baleti ira na nona tamata. E qai vakarogotaka: “Koi au na madrai ni bula: ko koya sa lako mai vei au, ena sega ni viakana,” (Joni 6:35). E cavuta vakatolu o Jisu ni o Koya na Madrai ni Bula, (Joni 6:35, 41, 48). Me vaka ni “madrai mai lomalagi” na mana ena loma ni lekutu, (Joni 6:31, 32), sa vakakina na wai mai na vatu me sotava na nodra karamaca. E tiko talega na vakayalo ni ka vakayago, madrai kei na wai, ni o Jisu na “madrai ni Bula” (Joni 6:35, 48) kei na “wai ni bula” (Joni 4:10, 11, 14; Joni 7:37, 38). Ena sotavi na noda karamaca kei na viakana vei Karisito.