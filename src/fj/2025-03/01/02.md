---
title:  O Ira na Tamata ni Kalou e Lomai Ijipita
date:   29/06/2025
---

Na ivola na “Lako Yani” e vakatokai vaka-Iperiu me “shemot”. E kenai balebale na “yacadra”, me vaka na mala ni vosa “Oqo na yacadra,” ka i dola toka ni Vola qoka. E dola sara tu ga ena kena mai vakamatanicocotaki na kawa ena loma ni vuvale nei Jekope na pateriaki.

`Wilika na Lako Yani 1:1–7. Na dina bibi cava e kune eke?`

E tevuki nai coco ni vola oqo ena veivakananumi me baleta na veivakalougatataki ni Kalou.Era lewe 70 ga na lewe ni vuvale ni pateriaki o Jekope ena nodra a mai vakaitikotiko e Ijipita (V/Kivu. 46:27, L/Yani. 1:5). Era sa mai vakawa ka tubu me lewe vuqa ka kaukauwa vakalevu sara; ka sa “tawa sara kina na vanua vei ira” (L/Yani. 1:7). Ni qai tekivu na Lako Yani, e ra sa via lewe Ono na drau na udolu na tamata bula era taubale ka sega ni wili kina na gone (L/Yani. 12:37).

`Wilka na Lako Yani 1:8–11. A cava sara tu mada na kedra i tuvaki dina na Isireli ena gauna ni Lako Yani?`

Na kedra itukutuku vakaiVola Tabu na Isireli e lomai Ijipita e rokataki koto ena dua nai boro butobuto loaloa. E tekivu nai vola ena nodra tiko vakabobula kei na nodra vakasaurarataki mai vei ira na kai Ijipita me ra cakacaka. E mai cava koto nai vola ena nona sa tiko na Kalou ena Vale Tabu ka tiko ena loma ni nodra i tikotiko, salavata mai na vakacegu kei na sautu (Raica na L/Yani 40). E talimagimagitaki na nona gumatua na Kalou ena tadrua ni duru e rua. E saravi na lagilagi ni nona gumatua na Kalou vua na kaukauwa ni vu-ni-ca, ena nodra sereki na nona tamata mai na veivakabobulataki, na wasei ni Wasa Damudamu, kei na nodra vakavuai na mataivalu kaukauwa ni gauna oya.

E vakayatuyatutaki nai talanoa tawavakalasui rawa ni nodra tubu me lewe vuqa na isireli ena ruku ni veivakalolomataki ka vakayacori tiko vei ira (L/Yani. 1:12). E laurai eke, ni se mani vacava sara na ka e tuleraka na tamata, e se cecere ka qaqa tikoga na Kalou me vueti ira na nona tamata, ke vaka madaga me sa takali vakadua tu nai nuinui ena rai vakatamata.

`E sa tubu mai e dua na tui ka sa sega ni qai kilai Josefa. Na cava e via veivakananumi kina nai talanoa oqo ena vuku ni noda dau taura tu ga vakamamada na veika eda sotava, vakauasivi na kena e vinaka?`