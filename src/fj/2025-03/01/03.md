---
title:  Nai Tukutuku Taumada
date:   30/06/2025
---

Era sa curu ki Ijipita na matavuvale nei Jekope ena vuku ni dausiga e sotavi mai Kenani (V/vu 46). E teguci ira mai na Iperiu o tui Ijipita ena yalovinaka ena vukui Josefa kei na veika ka sa vakayacora vei ira na kai Ijipita.

“Sa kaya tale vei Josefa ko Fero, Raica, ka’u sa lesi iko mo lewa na vanua taucoko ko Ijipita. 42 A sa luvata na nona mama ko Fero mai na ligana, ka daramaka ki na liga i Josefa, ka vakaisulutaki koya e na lineni matailalai, ka vakataubena e na sinucodo koula; 43 a sa vakavodoki koya ki nai karua ni nona qiqi vakaturaga a ra sa kacivaka voli e matana, Mai cuva mada: a sa lesi koya me lewa na vanua taucoko ko Ijipita” (V/vu. 41:41–43).

`Na cava nai dola ni gumatua veivakurabuitaki nei Josefa e lomai Ijipita ni oti na voravora e tekivu kina? (Wilika na V/vu. 37:26–28 kei na V/vu. 39:2, 21)`

Na i tukutuku taumada kei Josefa e mai ciqomi rawa, oya ni sa sega ni kilai koya o ‘Ahmose’ (1570 B.C – 1546 B.C) nai liuliu vou kei Ijipita (L/Y 1:8). Tarava mai o Amenhotep I (1546 B.C. –1526 B.C.), na daunilewa ka domobulataki ira tiko na Isireli, ka vu-ni nona vakararawataki ira. Muri sara yani o Thutmose I (1525 B.C.–1512 B.C.) ka solia nai vakaro me ra vakamatei kece na nodra gonetagane na Iperiu. O Hatshepsut (1503 B.C.–1482 B.C.) na raluve nei Thutmose I, sai koya ka susugi Mosese me luvena. Na Fero o Thutmose III (1504 B.C.–1450 B.C.), e rau mai lewavata koto kei Hatsheput ena loma ni dua na gauna, ka sai koya saraga na Fero ka cavuti ena Lako Yani.

Nai lakolako ena Lako Yani, e cakacakataki ni yaco ena Maji 1450 B.C. (raica na William H. Shea, “Exodus, Date of the,” The International Standard Bible Encyclopedia, edited by Geoffrey W. Bromiley et al., vol. 2 [Grand Rapids, MI: William B. Eerdmans, 1982], d/veva. 230–238). Vulica na veitikini Vola Tabu oqo: V/vu. 15:13–16; L/Y. 12:40, 41; D/wai. 11:26; kei na 1 Tui 6:1 (vakani na Cak 7:6; Kal. 3:16, 17), me vakamatatataka nai Lakolako oqo.

E kovuta saraga e dua na loma ni gauna balavu nai talanoa ka tawana toka nai matai ni wase ni Lako Yani. E vakatekivu mai vei Josefa kei na gauna eratou curumi Ijipita kina na nona vuvale ka yacova sara yani na tau ni vakaro ni veivakamatei. E tiko eso na veileti me baleta na balavu dina ni gauna e kovuta, ia e bibi me nanumi, na dina ni nona a sega ni guilecavi ira na nona tamata tauri vakabobula ena dua na vanua era vulagi kina na Kalou.

E serau mai ena i Vola oqo, vakakina ena loma ni Vola Tabu taucoko, na kena vakatakilai nai tovo ni Kalou, dina madaga ni sega ni vakavuderi e vuqa na ka baleta na nodra tiko mai Ijipita na Iperiu: ena gauna madaga oqo (1 Kor 13: 12). E se rawa tikoga ni da vakadeitaka na noda vararavi vua na Kalou, ena loma ni bula drakidrakita eda viviraki kina baleta ni se tikoga vata kei keda o Koya.