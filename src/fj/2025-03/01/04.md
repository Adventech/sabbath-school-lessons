---
title:  Na Vu-ni-kalou vei ira na Iperi
date:   01/07/2025
---

Ena sega matata rawa vua e dua na i vola na Lako Yani ke sega ni ciqomi nai vakavuvuli ka koto ena i vola na Vakatekivu. Era qai sotava na veivakabobulataki na Jiu ni oti edua na gauna vinaka ni sautu kei na rawa ka, ka a vakatekivu sara mai na gauna era a tadu yani kina ki Ijipita.

E vaka e kena i rairai ni sa vakanadakui ira na nona tamata na Kalou ena loma ni nodra leqa, ia, e sega saraga ni vakakina. Sa rauta bagi me vuqa na Iperiu era sa mai datuvu ena vuku ni dredre era sotava. Ia, ena gauna ni nuiqawaqawa kei na leqa, e dau qai toro mai kina ena ligana qaqa me veivueti. E vakayaloqaqataki ira na nona tamata na Kalou: “Mo masuti au talega e na siga ni rarawa: Ka’u na vakabulai iko, ia ko na vakacaucautaki au. (Sam. 50:15).

`Wilika na Lako Yani 1:9–21. Nai tavi bibi cava e rau qarava na vu-ni-kalou ka cava na vu ni nodrau nanumi tiko ena vei tabagauna?`

E sega ni cavuti na yacana e dua na Fero ena loma ni ‘Lako Yani.’ Era kilai ga ena Fero, ka kenai balebale na “tui.” Era vakabauta na kai Ijipita ni na ‘Fero’ e dua na kalou ena vuravura qo, ka luvei ‘Ra’ (‘Osirisi’ se ‘Orusi’). E okati o ‘Ra’, na kalou matanisiga vakataki koya, me kalou cecere duadua mai na nodra vei kalou na kai Ijipita.

Ia, se mani vakacava sara na nona kaukauwa na kalou ya, e sega ga ni veisautaka rawa na nodrau lewa eloma na vu-ni-kalou. E cavuti na yacadrau na vu-ni-kalou, o Sifira kei Pua, (L/Y. 1:15), ka vakarogotaki ni rau doka na Kalou ; ia, e sega ni vakasavui mai e dua na yaca ni Fero. E sega ni vakayaco ka vei rau na ivakaro nei Fero baleta ni rau vakarokorokotaka duadua ga na Kalou ni Lomalagi mai na turaga vakavuravura Caka 5:29. Sa qai vakalougatataki rau na Kalou ka vuqa kina na nodrau kawa. Sa dua na tukuniyalo momona me baleta na uasivi ni yalodina. Se mani vakacava na lailai ni ka erau kila me baleta nai vakavuvuli vakalotu, erau nakita na marama oqo me rau cakava na ka dodonu ka me kua i rau kila wale tu ga.

Ena gauna sa kidava kina o Fero ni sa dreve na nona bukivere, sa qai vakarota me ra vakarusai kece na gonetagane lalai era sucu vei ira na Iperiu. Me ra na kolotaki kece kina uciwai na ‘Nile,’ me rairai imadrali beka vei ‘Hapi’ na kalou ni uciwai oya ka nodra kalou talega ka raica tiko me cokonaki vinaka na sova ni vakaluveni. Qo nai matai ni gauna me volaitukutukutaki kina na nodra vakamatei na Jiu baleta ga ni ra Jiu. Na usutu ni vakaro ni veivakamatei oya me ra vakagogotaki, ka qaqiraki me vaqeavutaki na kawa tagane kece vei ira na Iperiu, ka ra tali vakaibetaki ki na vanua o Ijipita na marama. Na vakanananu oqo e i yaloyalo ni ririko ni rawa ni ra vakavuleqa ena vanua o Ijipita o ira na Iperiu.

`E sega ni rau mai kila wale tu ga na vu-ni-kalou na ka e dodonu me caka, e rau matanataka saraga. Na cava nai tukutuku bibi ka dulaki tiko mai vei keda eke?`