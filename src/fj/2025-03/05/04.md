---
title:  “Pesach” [Me Lako Sivita]
date:   29/07/2025
---

`Wilika na L/Yani 12:17–23. Nai tavi cava e qarava na dra ena marautaki ni solevu vou qo?`

Na i takele ni solevu qoka na dra ni manumanu ka cabori. O ira kece na vakaitavi ena solevu me ra boroya na nodra katuba ena dra ni manumanu ka vakamatei. Oqo na sala era matanataka kina na nodra vakabauta na Kalou, kei na nodra vakadinata ni ra na taqomaki mai na rarawa ka na sotavi ira era sega ni maroroi ena dra. Sa qai dua nai vakamacala warumisa ni Kosipeli!

Na lami ni Lako-Sivia e dodonu me sega na kena ca, baleta ni dusi tiko vei Jisu, “na Lami ni Kalou, ko koya sa kauta tani na nodrai valavala ca na kai vuravura!’” (Joni 1:29). E rui bibi nai tavi e qarava na dra ni manumanu: e dusia na veitaqomaki, ka ivakatakilakila ni bula ena gauna ni mate.

“Ia na dra ena kemudoui vakatakilakila e na veivale dou sa tiko kina: ia ni’u sa raica na dra, ka’u na qai lako siviti kemudou, ena sega ga ni yacovi kemudou e dua na ka mo dou rusa kina, ni’u sa yavita na vanua ko Ijipita” (L/Yani 12:13).

E semati na solevutaki ni Lako-Sivia ki na iyaloyalo raraba ni kosipeli. Na Lako-Sivia e dusia tu mai na noda sereki mai na veivakabobulataki ni valavala ca ena vuuku ni soro ka cabora o Jisu, kei nai lakolako ki na vanua yalataki. Ia, e soli vakailoloma ena vukui Karisito vei ira ga ka ra ubi ena nona dra.

E raica lesu na solevu o Paula ena vica na senitiuri mai ki muri, ka mani vola: “O koya mo dou qai biuta tani na leveni makawa, mo dou yaco kina mei buli vou, me vaka dou sa sega ni vakalevenitaki. Ni sa vakamatei oti e na vukuda na noda lako-sivia, io na Karisito” (1 Koronica 5:7).

Na Isi se leveni e dau vakayagataki me bali vata kei na valawa ni vavavi. Nai matai ni kena cavuti ena i Vola Tabu, e semati kina vakarautaki ni madrai sega ni vakaleveni ena yakavi kadua ni bera na nodra biuti Ijipita na Isireli. Me vagalalataki talega mai na nodra vei valevale, (L/Yani 12:8, 15–20; L/Yani 13:3–7). Ena vakanananu oqo, ei vakatakarakara ni valavala ca na leveni, (1 Koronica 5:6–8); ena vuku ni vakasama oya, me kua kina ni vakayagataki na leveni ena loma ni dua na macawa, ni vakayacori tiko na Kana Vata ni Lako-sivia.

Na Mesaia tawacala e vakatakarakarataki tiko mai ena madrai sega ni vakalevenitaki, e qaqa ena veivakatovolei kei na nona cabora na nona bula ena vukuda, (Joni 1:29, 1 Koronica 5:7, Iperiu 4:15). Na “taba ni Isopi” ka toni ena dra, e vakatakarakarataka na veivakasavasavataki e vakayacori ena loloma savu ni Kalou, (Same 51:7). Kena vakalekaleka ga, ena vuku ni ‘Pesach’ (me lako sivita), sa mai vakatakila na cakacaka ni veivakabulai nei Jisu Karisito.

`Na cava na dina e rawa ni vulici ena vuku ni kena ca dina nai valavala ca, ka ni taura saraga na dra nei Jisu, na Kalou vakataki Koya, me vakasavasavataka na noda i valavala ca?`