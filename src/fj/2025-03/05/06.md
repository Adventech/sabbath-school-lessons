---
title:  Na Lewa Va-Kalou
date:   31/07/2025
---

`Wilika na L/Yani 12:29, 30 ena nona tarai ira na ulumatua mai Ijipita na Kalou. Na cava na vuna me vakanamata kina vei ira na ulumatua na Kalou? (Raica talega Iperiu 11:28.)`

E lutuki ira na ulumatua nai otioti ni mate ca mai Ijipita. Oqo na vakatulewa va-Kalou me baleti ira kece na veikalou kei Ijipita, kei na vei vuvale ka ra qaravi ira na kalou lasu oya, era matakau walega ka laurai kina na nodra yalo gu, nodra gagadre kei na nodra rere na tamata. Me vaka na kena sa vakaraitaki ena vei mate ca e liu, era sega ni ra cakava rawa edua na ka na veimatakau. Sa qai kune votu na nodra tawayaga: sa qai vakaitamera duadua na vakacaca e cakava vei ira na kai Ijipita nai ka tini ni mate ca

“Sa mai vakadavori ena buturara nai sakisaki ni veivuvale ena vei tikotiko ena loma ni matanitu levu o Ijipita. E lalata na veisaqata na domo ni qoqolou kei na tagi lagalaga nodra na sa yasovaka na mate. E duri ena wadra balavu kei na sautaninini ni tebenigusudra na tui kei ira na veiqaravi ena nona lomanibai ena nodra sokonu ena ka vakadomobula ka sa lekata na nodra kaukauwa.”—Ellen G. White, Patriarchs and Prophets, d/veva 280.

E matataka tu o Fero nai mudumudu ni lewa cecere kei na kalou kei Ijipita, ka okati na nona ulumatua me luve ni dua na kalou. O Isis na kalou yalewa ka dau maroroi ira na gone; o Heget na kalou yalewa ka dauqaravi ira na marama ena gauna ni vakasucu; kei Min na nodra kalou ni vakatubukawa. Era tiko talega na veikalou ni Ijipita ka ra qarava na vuavuai ni vakaluveni. Era guce ka gogo taucoko na veikalou oqo ni vakatauvatani kei na kei na Kalou Bula o Jiova. E vosa o Mosese ka vaka: “‘Ko cei vei ira na kalou sa tautauvata kei kemuni Jiova? Ko cei sa tautauvata kei kemuni, sa vakaiukuuku e na savasava, Sa dokai ni sa vakavinavinakataki, sa caka mana tiko?’” (L/Y. 15:11). E tukuni yalo talega o Jecoro: “‘Au sa qai kila sa levu cake ko Jiova ka lailai na kalou kecega: ni sa uasivi vei ira ko koya e na ka era viaviaturaga kina,’” (L/Yani 18:11).

E talanoataki ena Lako Yani wase 1, na nodra sa vakamatei na ulumatua tagane nodra na Isireli mai vei ira na kai Ijipita ena lewa nei Fero, me rawa ni ra vakamalumalumutaki kina, ka me ra talairawarawa ka vakarorogo talega. Ia oqo e sa tara na Kalou na veiulumatua nodra na kai Ijipita. Tamusuka ga na ka o kaburaka.

E muri tiko mai na revurevu ni noda digidigi kei na noda ivalavala. Eda na sega ni levea na dina mosimosi ena curumi, ni da na sega ni sotava duadua na revurevu ni noda vakatulewa. E so tale, so na gauna, e vuqa sara, o ira sara madaga na taura tu na nodra wele, era na kune rarawa talega kina. Oya nai tuvaki dina ni valavala ca.

`Na rarawa cava e bau yacovi iko mai ena vuku ni nodra ivalavala ca eso tani tale? Se, na sala cava era lai kune rarwa kina eso ena vuku ni nomu i valavala ca? Na cava nai nuinui duabulu ga ka tiko vei kedaru?`