---
title:  Veisolitaka Yani na Cina
date:   30/07/2025
---

E tukuna na daunisame ni rawa vei ira na luveda me ra na kila na Kalou kei na veikauwaitaki ni nona loloma: “Ena seretaka na nomuni cakacaka na veitabatamata era sa veitaravi, Ka tukuna na nomuni cakacaka kaukauwa,” (Same 145:4). Me ra veitukutukunitaka na Kalou na veivuvale, tukuna na nona cakacaka veivakurabuitaki, na nona i vakavuvuli, me rawa ni vakadewataki sobu tiko kina na rarama ni Vola Tabu ki na itabatamata ka tarava.

`Wilika na L/Yani 12:24–28. Na cava na vakasama bibi e laveti tiko eke?`

Era imatai ni qasenivuli e Isireli nai tubutubu, me ra talanoataka sobu tiko vei ira na luvedra na italanoa ni veisereki mai Ijipita. E sega ni talanoa ga ni veigauna sa oti, ia, me ra raici ira talega enai talanoa, veitalia madaga ni a yaco ena dua sara na gauna makawa. Me ra okati ira vata tiko kei ira na tubudra ena kena marautaki na solevu qo, ka me ra vakila e lomadra me vaka ga era tiko dina ena kena gauna. Era na tukuna na tama: “Au a tiko mai Ijipita, Au a sarava na nodra vakadrukai na veikalou kei Ijpita kei na mate ca ka lutuki ira, ka’u a qai sereki mai.” Enai vola ni Lako Yani e vatonaki kina vakarua vei ira nai tubutubu na sala me ra saumi taro kina vei ira na luvedra me baleta na Kanavata ni Lako Sivia, (Raica na Vakarua 6:6–8 and L/Yani 13:14–16).

E yaga vakalevu me da kila ni a tukuni vei ira me ra solevutaka na veisereki mai Ijipita ni ra se tiko voli ga kina. Na solevu oqo, e ivakaraitaki ni vakabauta. Ni soli oti ga nai dusidusi, “A ra sa cuva na tamata, ka ra lotu,” (L/Yani 12:27) vua na nodra i Vakabula, ka ra sa mai maqusa sara yani ena vakavakarau ki na Kanavata ni Lako-Sivia.

Era vakananumi na Isireli ena ivola na Vakarua, me ra talanoataka na kedrai talanoa ena dua na kenai walewale me bulia e lomadra ni lakolako oya e nodra dina saraga. Rogoca na rorogo ni nodra vauci vata tiko nai talanoa kei na veivakadreti me yaco nai talanoa me tiki dina ni gauna saraga oya: “A kai Siria na tamaqu, ka sa voleka ni rusa ka sa lako sobu ki Ijipita ko koya, ka tiko vulagi kina ko koya, ko ira talega era lewe lailai, a sa tubu maikea me matanitu levu, sa kaukauwa, ka lewe vuqa: a ra sa vakacacani keimami ko ira na kai Ijipita, ka vakararawataki keimami, ka lesi keimami ki na cakacaka ni bobula sa dredre: ia ni keimami sa tagi vei Jiova na Kalou ni neimami qase, sa rogoca na domo i keimami ko Jiova, ka raica na neimami rarawa, kei na neimami cakacaka, kei na neimami veivakasaurarataki: a sa kauti keimami tani mai Ijipita ko Jiova e na liga kaukauwa, kei na liga sa dodo yani, kei na ka rerevaki dina, kei nai vakatakilakila eso, kei na cakacaka mana eso: a sa kauti keimami mai ki na yasana oqo, ka sa solia vei keimami na vanua oqo, a vanua sa dave kina na wai-ni-sucu kei na oni,” (Vakarua 26:5-9).

Era na vukei saraga vakalevu nai tubutubu, me ra nanuma tiko na ka e cakava na Kalou ena vukudra, ke ra dau taleva ka vuki talanoataka nai talanoa ni Lako Sivia vei ira na luvedra. Ena vukei daunitalanoa nai talanoa vata ga e talanoataka tiko me ra vukei kina na vakarogo.