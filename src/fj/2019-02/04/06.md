---
title:  Tu Taudua Voli Vakayalo
date:   25/04/2019
---

E dua na goneyalewa, o Netali na yacana, ka sa vitu na yabaki na nona vakawati, e a la’ki tiko ena dua na veivakalotutaki ni Lotu Kavitu, ka mani yaco me solia sara na nona bula vei Karisito. E dina nira coqa na volekati koya, e na vuku ni digidigi oqori, oka kina o watina, e dabe dei toka ga e Netali. E yaco me sa veisautaka sara ga na i valavala ni bula e dau bula voli kina, me veiraurau vata kei na bula ni nona vakabauta vou.

E dredre sara na veika e dau sotava. E veiletitaka o watina ni sa sega ni tiko kei koya na Netali e a vakamautaka, ka kaya ni vinakata me lesu tale mai na nodrau i valavala ni bula makawa.

E sa vica mai na yabaki na dredre e sotava tiko ena nona vakabauta vou. E dina ni sa vakawati tiko, ia e vaka me se tu duadua voli ga vakayalo.

`Na veivosa ni veivakayaloqaqataki vakayalo cava e rawa nida raica mai na veitikina oqo ka rawa nida vukei ira kina na tu duadua vakayalo? Aisea 54:5; Osea 2:19, 20; Same 72:12.
`
Era vuqa tu na Netali e noda lotu evuravura – e so era tagane ka so era yalewa – era lotu duadua tiko, ni sega tu ni lotu o kedra i sa ka rawa sara mada ga nira lotu tiko ga kei ira na luvedra. De ra vakawatitaki ira beka e dua tani na nodra vakabauta, se ra sa qai sega ni qai lotu ga o kedra ena nodra sa mai lotu. Se rau a lotu ruarua tu beka qai yaco me batabata mai na nona lotu e dua vei rau ka yaco me sevaka sara na lotu. O ira na mataqali qo era dau laurai duadua voli ga ka vaka tale ga oqori e na kaulotu. Era vinakata mera tokona na lotu me sosomitaka na yali tiko ne i kedra i sa. Vakayalo era dawai tu ka dina ga nira vakawati tu vakayago. O ira na mataqali qo era gadreva vakalevu na noda veikauwaitaki kei na veitokoni.

`E rawa vakaevei ni vukei ira na dawai tu vakayalo vaka oqo?
`
