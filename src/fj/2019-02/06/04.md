---
title:  Veikilai e na Loloma
date:   07/05/2019
---

E so era okata ni vakasama e vauca na Sere i Solomone e baleta na “lesu tale ki Iteni” ka dina ni oi rau na veiwatini e rau tukuni kina e sega ni mai oi rau o Atama kei Ivi. Ia na i naki ga ni Kalou me rau “lewe dua ga” (Vakatekivu 2:24, 25) e laurai tiko kina.

`E tukuna vakaevei na veimosimositi ena bula ni vakawati na Sere i Solomone? Sere i Solomone 4:7–5:1. E tautauvata vakaevei oqori kei na i vakasala i Paula ena 1 Koronica 7:3-5?`

O Solomone e sureti yalewa ka vaka, “Daru mai lako vata” (Sere i Solomone 4:8). E qai sauma o watina ka vaka, “Me lako mai ko koya ka’u sa lomana ki nona were” (Sere i Solomone 4:16). E qai sauma tale o tagane ena Sere i Solomone 5:1. E tukuni e ke ena i Vola Tabu ni sega ni yaco tiko e dua na veivakasaurarataki.

Na yaca na “Solomone” kei na “Sulamaiti” e rau kau mai na vosa Vakaipiriu na shalom ka rau kena i balebale na “vakacegu” se “taucoko.” Na nodrau veivakasakiti e veiokati (Sere i Solomone 4:1–5, 5:10–16). E vakadinadinataki ena nodrau veitalanoa ni sega kina na veivakaduiduitaki. Na yalayala “Sa noqu ko koya ka’u sa lomana, koi au tale ga ka’u sa nona” (Sere i Solomone 2:16) e voqa tale mai kina na vosa mai Iteni, “Oqo dina na sui mai na suiqu, kei na lewe mai na lewequ” (Vakatekivu 2:23).

`Na vosa “veikilai” ena bula vakawati e tabeya cake vakaevei na noda veiwekani kei na Kalou? Vakatekivu 4:1, 25; 1 Samuela 1:19; Luke 1:34; Joni 17:3; 1 Koronica 8:3.`

E vakayagataka na vosa oqo na i Vola Tabu me matanataki kina na nodrau bula ni veimosimositi na veiwatini. E sega ni semati ga kina na yago, ia na yalo tale ga, ka vaka kina Vua na Kalou. Na veimosimositi oqo e na la’ki laurai sara tale ga vei Karisito kei na yagona na Nona i soqosoqolotu.
