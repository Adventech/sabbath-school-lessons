---
title:  Veilomani ena Gauna Donu
date:   08/05/2019
---

Wilika na Sere i Solomone 4:8–5:1.

Na Sere i Solomone 4:16 kei na 5:1 e rau uto ni i vola qo ka rau tuvuka e cake sara ni talanoa ni nodrau vakawati o Solomone kei na marama ni Sulamaiti.

`Na cava e vakaibalebaletaka tiko o Solomone ena Sere i Solomone 4:12,16; 5:1; 8:8-10?`

Na i vola oqo e matata sara kina ni dodonu me kua na moce vata me yacova sara ni oti na vakamau. E dina oqori e na nodrau taroga na marama ni Sulamaiti o rau na ganena se na rawa beka ni na “bai vatu” se “katuba” (Sere i Solomone 8:8, 9). E rau taroga tiko gona se rawa ni na maroroi koya tiko me yacova sara na vakamau (bai vatu) se na veimoceri ga vakaveitalia (katuba). Me vaka ni sa goneyalewa  tu, e vakadeitaka ni o koya e na maroroi koya vinaka tiko me yacova na nodrau vakamau kei watina: “Koi au na bai vatu” (Sere i Solomone 8:10). E vakadeitaka qori o tagane ni oti na nodrau vakamau ka kaya kina ni o vunimarama na “were sa viribaiti tu na wekaqu” …a mataniwai sa sogo, na i vurevure ni wai sa dregati” (Sere i Solomone 4:12). Ena vuku ni bula e bula mai kina e sa rawa kina vua me vakasalataki ira vakatolu na nona i tokani, e vakatokai ira mera “goneyalewa ni Jerusalemi” o koya na marama ni Sulamaiti mera maroroya na nodra gagano ni veidomoni me oti mada na vakamau (Sere i Solomone 2:7, 3:5, 8:4).

E a sureti yalewa o tagane me lako vata kei koya (Sere i Solomone 2:10; 4:8). E a sega ni vakadonuya o yalewa ni bera na vakamau, ia ni sa yaco oti e sa nona gauna me veisureti o koya (Sere i Solomone 4:16), ka mani ciqoma sara ena marau o tagane (Sore i Solomone 5:1). E sega wale ga ni rawai tagane na totoka kei yalewa, ia e sa vesuka sara ga na yalona (Sere i Solomone 4:9), ka muloraki koya na nona dodomo (Sere i Solomone 4:10), ka marau voli ni mai nona vakadua ka sega ni nona e dua tani tale (Sere i Solomone 4:12). E kaya ni i vau e sa mai buki oqo, e vaka na nona sa yaco ki na Vanua Yalataki (Sere i Solomone 4:11).

`Na i tukutuku vinaka e tiko me na wasei ke o digidigi cala? 1 Joni 1:9; Same 103:12, Aisea 55:7, Joni 8:11.`
