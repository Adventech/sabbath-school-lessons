---
title:  Domona na Marama e Donu
date:   28/04/2019
---

`Vakatoqai ira mada na veileqa era basika e na vuku ni veidauci e taudaku ni vakamau me vaka era tu ena Vosa Vakaibalebale 5:3-14.  	
`
Na tamata lotu e biuta koto vakatikitiki ka karona kevaka e tamata vakawati na veika e dau diva ka gagano kina ena vuku ni bula vakawati. Era cavuti sara tiko ga vakadodonu na turaga ena Vosa Vakaibalebale ia na kena e baleti  ira na marama e tiko ena Sere i Solomone ( Sere i Solomone 4:12–15). Na kaukauwa ni i dre ni veidomoni tawadodonu e dodonu me raici vata kei na vakadomobula ni kena revurevu e na vuku ni valavala ca. Na mataqali veidomoni e yaco ena taudaku ni vakamau e yali kina na veidinadinati ka sega ni rorova yani na dodomo dina. E vakayali na veika taukeni, beci na yago ka vakaleqai na veika e vakabibitaka na loma. E qai bibi sara nida na dui saumi taro kece ga Vua na Kalou ena vuku ni digidigi ni bula eda vakayacora.

Na gagano ni veidomoni, e dua vei ira na ka bibi e teivaka na Kalou ki na kawa tamata, ka i yau vakamareqeti me baleta ga na bula ni vakawati (Maciu 19:5; 1 Koronica 7:3, 4; Ipiriu 13:4). Ena Vosa Vakaibalebale na cavuti ni “marautaki koya sa watimu” kei na “nomu i vurevure” e i vakaraitaki malumu ni marau kei na cegu ni loma ena bula ni vakawati ka rawati ena nodrau bula ni veidomoni. Oqo e veibasai kei na ka e yaco e na vuku ni sega ni yalodina. Na cavuti ni “watimu ni ko sa cauravou” (V/bale2 5:18) e dusia ni veimosimositi oqo e na tomani tiko ki na nodrau gauna ni qase. O tagane e na dau marautaka tiko ga (“mamau” [V/bale2 5:19]) e na vuku ni vinaka kei watina.

Na nona sa lutu tu na tamata ki na ca, e na rawarawa kina vua me gole tani mai na i naki vakalou e baleta na gagano ni tiko vakawati. Me kua sara ni la’ki ulubale oqori ni Kalou e sa solia vua na tamata na kaukauwa me vakatulewataka kina na ka me cakava kei na digidigi. Na i cori oqo ke sega ni vakamatautaki meda qaqa mai kina, e na rawa ni veivakaleqai. Na veidomoni ke yaco koto ga e na i naki Vakalou, e na totoka tu vakaoti.

`Ke o kila e dua ni leqa tiko e na gagano cala ni veidomoni, ko na vakasalataki koya beka vakaevei?  	
`
