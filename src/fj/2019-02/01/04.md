---
title:  Ka Sega ni Namaki
date:   02/04/2019
---

`Na cava e yaco vei Jope ena Jope 1:13–19, 2:7–9? E sema vakaevei
kivei keda na ka e yaco oqori?`

O koya na vuku ni Kirisi o Heraclitus e kaya ni “sega ni dua na ka e tudei qai vakavo ga na veisau.” E na kena vaka me sa lako vinaka sara tu ga na veika kece, e qai vakasauri e dua na ka e sega ni namaki. E rawa ni baleta na vakacegui mai na cakacaka, se veitauvi e dua na mate ca levu, se yaco e dua na mate sega ni namaki ena matavuvale.

E dina sara nira sega ni dau ka ca kece na veisau era yaco – na vinaka cake ni bula vakailavo se yaco e dua na vakawati vou ena matavuvale. Se mani cava ga, eda lako kece tiko ena dua na i tosotoso, e dua na veiveisau ni gauna, e yaco vakasauri ka sega ni namaki, ia, era dau tini kusa rawa kece ga.

O Jope e a sega ni nanamaki tiko ki na ka e qai sotava. E tukuni ena i Vola Tabu ni o koya e tamata “yalododonu ka dau caka dodonu, e sa rerevaka tiko na Kalou, ka sega ni torova na ca” (Jope 1:1). E tamata vakawati tale ga, vakaluveni ka rui vutuniyau sara (Jope 1:2, 3). E matata mai na i vola, ni a sotava o koya e ono na lutu sobu levu: nona i yau, tamata cakacaka, ratou na luvena, veitokoni ne i watina kei na veivakayaloqaqataki nodratou na wekana. E vakatobuicu na nona vuravura ka leqa sara na nona bula.

E dina ni rui ca sara na veika e sotava o Jope, ia o cei vei keda e sega ni se bau basai koya e dua na ka e rairai vata vaka oqori? E na rawa ni logaloga vinaka sara tu na i lakolako ni bula, ia e na vakasauri ga na kena sa tavuki na matanicagi, ka na rawa ni sega ni qai lesu tale mai na bula e liu.

E sega ni ka vou oqo – o Epeli e a sega ni namaka me labati, kei Josefa me kau ki Ijipita. Ia na ka e yacovi rau e kureitaka sara ga vaka ca na nodrau dui matavuvale. E levu na ka vata qo era tu ena i Vola Tabu.

`E vukea vakaevei na nomu vakabauta mo sotava na veivakatovolei e so ka rawa nira veisautaka na nomu bula?`
