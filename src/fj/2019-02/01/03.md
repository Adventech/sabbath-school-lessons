---
title:  Na Draki Veiveisau ni Bula
date:   01/04/2019
---

O ira na dau vakadidike era dau vosa tiko me baleta e dua na ka era vakatoka me veiveisau va’gauna – na vakasama e baleta na veiveisau va’gauna e yaco tiko e yagoda (e dau vakatokai e na so na gauna me “gauna ni yago”) ka vukea tiko na cakacaka ni dui veitiki ni yagoda. E rawa ni kainaki ni ra dui cakacaka tiko na veitiki ni yagoda e na kena loma ni kedra dui gauna me cakava rawa kina na yago taucoko na ka e gadrevi me cakava. E kena i balebale oqori, ni veika kece era voliti keda ka vaka kina e loma sara ga vei keda era dui toso se cakacaka tu e na kedra dui gauna.

Na cava era kaya na veitikina oqo me baleta na veigauna lokuci, ka ra sema sara vakaevei kina vuvale?

`Dauvunau 3:2`

`Vakatekivu 21:8; Dauveilewai 13:24`

`Same 71:5; Vosa Vakaibalebale 5:18`

`Vakatekivu 15:15; Dauveilewai 8:32`

`Same 90:10`

E na kedrau tadrua na tutu ruarua ni bula – na sucu kei na mate, eda na lako curuma kina na veigauna veiveisau e vuqa ka ra duidui ki na tamata yadua. E so na gone e sega soti ni dede na nodra bula ni oti na nodra sucu, ka so era bula tiko me yacova na nodra sa qase sara. Na dui gone era dui tubu ga e na dui tagede ni nodra gauna ni tubu. E so e totolo na nodra kila na vosa ka so e berabera. Era yaco mera vuli rawa, ia e so ga era rawata na veikoroi cecere, ia e so tale era tao ga e na veicakacaka ga e basai ira. E so era vakamatavuvale ka ra vakaluveni sara, ia e so e sega. Eda sa yacova na bilioni na lewei vuravura – eda tamata vata (Cakacaka 17:26), ia eda dui bula ga me vaka na noda dui gauna (raica na Vosa Vakaibalebale 20:29).

`Se mani bula vakacava ko bula tiko kina oqo, na ka yaga cava ko rawa ni cakava vua tale e dua? Na cava na vuna ko sega ni mani gumatua sara kina mo yaga kina vua e dua, e vale mada ga?`
