---
title:  Veiveisau
date:   03/04/2019
---

E dau kainaki tu ni tamata e ka bula vakaitovo. Ka dau tarai cake na noda i tovo nida matua cake tiko, ka vakavuqa me dredre ni veisautaki e muri na i tovo oqori.

E dina sara ni dau dredre na noda veisau, ka ra dau kaya e vuqa na marama, “E sa dreve sara ga na noqu saga na veisau vei watiqu”? Ia e Nona i mesamesana Kalou me vakavuna na veisau vei keda, ke sega ni e na keda i tuvaki ia e na noda tovo. Oqori sara ga na vu ni Nona veivakabulai, me vakavoui keda.

`Na veisau levu cava e yacovi Saula na kai Tarisu, ka yaco vakaevei? Cakacaka 8:1, 3; 9:1–22; Kalatia 1:15–17.`

E kaya o EG White ena Acts of the Apostles, dp. 119-120 ni raica rawa o Saula na nona malumalumu kei na rabailevu ni tatara ni vunau ni Kalou e na vuku ni nona vakararavi vakaoti Vua na Yalo Tabu. Mai na bula ni dua na Farisi e vakalavelaveti koya ka nanuma ni rawata na nona bula mai na ka e cakava, e yaco me sa qai cuva tu oqo Vua na Kalou me vaka e dua na gone ka okata me nona na veisorovaki i Karisito. E nona gagadre me sema vakaoti Vua na Tama kei na Luvena. E yaco me sega ni vakawaletaki na nona masu. Ka yaco sara me vakabasikataki vua na veisau mai loma ki tuba ka okati vaka kina vua na yalododonu i Karisito.

Kevaka sara mada ga e sega ni volekata yani na i talanoa ni veisau ne i Paula na kena e baleti keda, ia e se tiko ga na i talanoa ni veisau e vakayacora vei keda na Kalou. E rawa beka ni taura e dua na gauna balavu me qai yaco na veisau, ia e se yaco tiko ga. E na gauna vaka oqo, e rua na tiki ni Vola Tabu e rau na veivuke dina.

`Na cava e rau yalataki ena Filipai 1:6 kei na Roma 8:1 ka rau sotavi keda vakaevei na tamata lotu?`
