---
title:  Vakatakilai na ka vuni ni Kalou
date:   25/02/2026
---

`Wilika na Kolosa 1: 26, 27. E tukuna vakarua o Paula na “ka vuni. ” Na misiterio cava?`

Ena dua tale na vanua, e tukuna kina o Paula na “ka vuni ni Kalou, ” sai koya na nona inaki tawamudu na Kalou “sa vakarautaki tu mai liu me da vakalagilagi kina” (1 Kor. 2: 7, NKJV) ka vakatakilai ena ituvatuva ni veivakabulai. E tukuna o Pita na dina oqo me vaka e dua na ka era a namaka tu na parofita ka ra “vinakata na agilosi me ra raica” (1 Pita 1: 10–12). E a vakasamataki “ni sa bera ni tauyavutaki ko vuravura” (1 Pita 1: 20) ka “vuni tu mai na ivakatekivu kei vuravura” (Roma 16: 25). Ia, ena nona bula, mate, kei na tucaketale i Karisito, sa vakatakilai kina na ka vuni oqo (2 Kor. 3: 14).

**E vakararamataka vakacava na veitikina eso ni ituvatuva ni veivakabulai na veidusimaki oqo me baleta na veika vuni ni Kalou?**

`Efeso 1: 7–10`

`Efeso 3: 3–6`

Kena itinitini, “na ka kecega” mai lomalagi kei vuravura ena kau vata mai me duavata taucoko vei Karisito. Oqo na ulutaga ni masu nei Karisito ena Joni 17. Na sala sara ga ena yaco kina oqo e dua na ka vuni ka sa vakatakilai mai oqo ena kosipeli.

Na vuna ena lomani keda kina vakalevu na Kalou ka solia vei Jisu, na iyau talei ni lomalagi, me noda vakabulai, ena noda vulica me tawamudu. Ia eda kila oqo: O Karisito “sa mate e na vukudra na tamata kecega, me ra kakua ni bula tale e na vukudra ga ko ira sa bula, me ra bula ga e na vukuna ga sa mate e na vukudra ka tucake tale” (2 Kor. 5: 15, NKJV). Na kena itinitini, o ira kece era vakabauti Karisito, o ira na Jiu kei ira na kai Matanitu Tani, era sa wasea vakatautauvata na vosa ni yalayala ni Kalou ena vuku ni kosipeli ka ra sa mai cokovata me dua ga na yago, na lotu.

“Sa tiko vei kemudou ko Karisito” (Kolosa 1: 27) e Vakaibalebaletaka na nona tiko na Karisito e lomada ena vakabauta (Efeso 3: 17; vakatauvatana Kala. 2: 20). Na duavata vakayalo oqo kei Karisito e rawa kina vei ira na tamata lotu ena gauna mada ga oqo me ra “tiko vata ena veivanua vakalomalagi” (Efeso 2: 6) ka tovolea “na kaukauwa ni vuravura sa bera mai” (Iperiu 6: 5). Ena nona tiko o Karisito ena noda bula, sa tekivu me vakaduavatataki keda kei lomalagi. Sai koya na kosipeli e cakacaka tiko e lomadra na tamata lotu ka “sa vakadonui keda me da vakaivotavota ena nodra ivotavota na tamata yalosavasava ena rarama” (Kolo. 1: 12, NKJV).