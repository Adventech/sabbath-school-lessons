---
title:  Mana ni Kosipeli
date:   26/02/2026
---

`Wilika Kolosa 1: 28, 29. Na cava e vakabibitaka tiko o Paula? Na cava o nanuma kina ni “tamata kecega” (ESV) e tokaruataki vakatolu?`

Na ulutaga ni nona vunau o Paula sai koya na Karisito kei Koya sa vakoti ki na kauveilatai (1 Kor. 1: 23). Me vaka e tukuni ena Efeso 5: 27, na inaki ni nona solibula o Karisito sai koya “me soli koya [na lotu] vei Koya me dua na lotu lagilagi, me sega ni dua na kena duka se vuvuce se dua tale na ka vakaoqo, ia me savasava ga ka sega ni cala” (NKJV). O koya gona, na inaki ni nona vunautaka na kosipeli o Paula sai koya me “vakaraitaka na tamata kecega me ra sa matua vei Karisito” (Kolosa 1: 28, ESV). E cakava oqo ena nona veivakavulici kei na veivakaroti —vakavulica na veitikina duidui ni ivakavuvuli kei na ivalavala vakarisito (2 Cesa. 2: 15, 1 Timoci 4: 11, 1 Timoci 5: 7, Taito 1: 9) ka veivakaroti ena veika e rawa ni yaco ena kena cakitaki na kosipeli kei na rerevaki ni veivakavulici lasu (Cakacaka 2 : 19, 12).

Oqo na sala eda tubu kina me da lotu Vakarisito matua, ena noda ciqoma na ivakavuvuli ka vakarorogo ki na veivakaroti ni Vola Tabu. Na matua e dua na vakasama bibi. Era dau marautaka na itubutubu ni gone sucu vou na veisiga bibi kece —matai ni vosa, vuli lako, kei na vuli wilivola. Na itubutubu cava ena sega ni rere ke se sega ni rawa ni lako se vosa o luvedrau, ni oti e vica vata na yabaki? Na tubu kei na veivakatorocaketaki e dau yaco ka namaki. E vaka tale ga kina na bula va-Karisito.

Na vosa vaKiriki e vakadewataki me “matua” (teleios) e kena ibalebale ni uasivi qai sega na kena ca. Ena vuku ni tubu vakarisito, eda sa kila vakavinaka kina na titobu ni lawa ni Kalou kei na kena veika e gadrevi kina e “rabailevu sara” (Same 119: 96, NKJV). Eda kila ni sa vakarabailevutaki ki na “vakasama kei na inaki ni yaloda” (Iperiu 4: 12).

Ia e dodonu me da qarauna, oqori na vuna e vakayagataka kina o Paula na vosa “ivakasala” ena Kolosa 1: 28. Na sala e “rairai dodonu … sa sala ni mate” (VBale. 14: 12, NKJV). Na vakasama vakayalo e lako mai na kila ka e dusimaki mai na Yalo me baleta na Vosa ni Kalou. Na ivakavuvuli lasu e dau tiko kina eso na dina ia e kuria se kauta tani eso na ka e tukuna na iVolatabu (raica na Aisea 8: 20). Na kena ikarua e dau rawata, ke sega ena kena vakatitiqataki vakadodonu na ka e tukuna na Kalou, sa qai vakalailai ga ena kena vakatarogi se rawa dina se yaga ena noda gauna. E dodonu me da vuku me vaka na gata ia me da sega ni veivakaleqai me vaka na ruve ni sa yaco mai na kena vakaduiduitaki na dina ni ivakavuvuli mai na cala.

`O kila vakacava na ibalebale ni “taucoko vei Karisito Jisu” (Kolo. 1: 28)? E veivuke vakacava na kena kilai na veika e vakayacora o Jisu ena vukuda ena kauveilatai ena kena kilai na ibalebale ni “taucoko vei Karisito Jisu”?`