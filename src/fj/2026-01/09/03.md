---
title:  Ke O Tomana tiko ga na Vakabauta
date:   23/02/2026
---

`Wilika na Kolosa 1: 23 (VV). Na cava o nanuma ni Vakaibalebaletaka tiko o Paula na “yavutaki ka tudei” tikoga ena vakabauta? (Raica na Kolosa 2: 5 kei na Efeso 3: 17. )`

E va na mataqali vosa “kevaka” ena vosa vaKirisi, e duidui na kena ibalebale. O koya e tekivu kina na Kolosa 1: 23 e nanuma ni dina na ituvaki. Oqori, e vakayaloqaqataki ira na kai Kolosa o Paula ena vakasama ni ra na, dina sara, tomana tikoga na vakabauta. Me vaka e vakaraitaka vakatotolo o Paula, sa raica oti na ivakadinadina ni nodra vakabauta kei na nodra tudei (Kolo. 2: 5). Ia, na nodra inuinui e se vakatau tikoga ena nodra tomana tikoga na sala ni vakabauta era sa curuma.

Na vakasama oqo ni gugumatua sa ikoya na ibalebale ni vosa vakirisi ka vakadewataki me “tomana tikoga” (Kolo. 1: 23, NKJV). E vakayagataki vei ira na vunivola kei na Farisi era tomana tikoga na nodra kerea vei Jisu e dua na kena isau me baleta na ka me caka vua na yalewa e vesu ni veibutakoci (Joni 8: 7); talega ni nona tukituki tikoga o Pita ena katuba ni oti na nona kila o Rota na domona ia e biuta tu me lokataki ka cici yani ki loma me tukuna vei ira na kena vo (Cakacaka 12: 16). E vakayagataka talega o Paula, ka vakayaloqaqataki Timoci me yalodina tikoga ki na ivakavuvuli kei na veituberi yaga e solia (1 Timoci 4: 16). Na kena ibalebale eke e tautauvata vakavo ga ke vakayagataki vei ira na tamata vakabauta raraba.

Me vaka eda na raica ena lesoni ni macawa mai oqo, e kauwaitaka o Paula ni ra na rawa ni muria na kai Kolosa na sala ni veivakabulai e yavutaki vakatamata ka sega ni taura matua tikoga na inuinui e solia na kosipeli (raica, me kena ivakaraitaki, Kolosa 2: 8, 20–22). Na vosa “vakayavutaki” e dusia na kena sa vakadavori e dua na yavu dei ni vakabauta kei na loloma ka yavutaki ena Vosa ni Kalou (raica na Maciu 7: 25, Efeso 2: 20, Efeso 3: 17).

E semati ki na vakasama oqo na vosa vakirisi e vakadewataki me “tudei, ” e Vakaibalebaletaka e dua na isema sega ni yavalati rawa ka, ena kena vakabalavutaki, vua e dua na lotu Vakarisito ka sega ni rawa ni “vakayavalati mai na inuinui ni kosipeli” (Kolo. 1: 23). Na vosa vata ga oqo e vakayagataki ena 1 Korinica 15: 58: “mo dou tudei, ka sega ni yavalati rawa, mo dou vakalevutaka tikoga na cakacaka ni Turaga, ni dou sa kila ni sa sega ni ka wale na nomudou cakacaka ena vuku ni Turaga” (NKJV).

Me veibasai kei na vakabauta raraba ni “vakabulai vakadua, sa vakabulai tikoga, ” e tukuna tiko o Paula e dua na ka e duatani sara.

`Na cava o sa sotava me baleta na bibi ni cakacakataki tikoga ni vakabauta? Oqori, na cava e dodonu kina mo dau digidigi vakayalomatua mo cakava oqori? Na cava ena yaco ke o sega ni cakava?`