---
title:  Na Bula Vou
date:   12/03/2026
---

E lomaleqataka o Paula na veivinakati kei na duavata e na loma ni lotu ka tukuni vakamatata ena i otioti ni wase ni vola i Kolosa 3. E da sa raica oti na na vakacegu ni Kalou ena so na i tukutuku sa oti (raica ena Lesoni 7). E sega ni vakataka na pax Romana, ni oya na vakacegu e vakavuna mai tuba, ia na pax Christi e dodonu me lewa tiko na noda bula mai loma. Oqori e rawa ga ni yaco kevaka e sa bula e lomada o Karisito.

`Wilika na Kolosa 3: 16, 17. Na cava sara mada e vakavuna me bula e lomada na Karisito, ka cava talega na i tavi ni sere kei na meke vakayalo ena ka kece oqo?`

Na tikina oqo e vakamacalataki sara vakavinaka. E vakaraitaka ni vosa ni Kalou e sa tiko ena lomada. Ena yaco na veika oqo kevaka eda sa wilika vakatabakidua nai Volatabu me da rogoca ka vuli mai na nona vuku na Kalou. E dredre me vakamacalataki na vosa vaka- Kiriki (Greek), ia na sere e dua nai tavi bibi e “veivakatavulici ka veivunauci vakai kemudou” (Kolosa 3: 16). Ia e sega ni sere kecega e vakayagataki. E a vakamacalataka vakamatata o Paula na vosa oqo ena Efeso 5: 19 : “same kei na sere kei na meke vakayalo. ”E sega ni matata sara, ia e kenai rairai ni tiko na duidui mai na same ena veiyalayalati makawa kei na tubu ni sere ena veiyalayalati vou. Na “sere ni lotu” e rawa ni sere kecega e vakacaucautaki kina na Kalou se vakayagataki e valenilotu. Na qaqani sere e vakatavulica na dina ka vakaraitaka vei keda na gaunisala eda rawa ni bulataka na bula vou i Karisito. E vuqa na sere buli ena vica vata na drau na yabaki sa oti e veilauti ka kauta mai na vakacegu na qaqana. E koto talega kina na vosa ni nuinui kei na loloma, ka da gadreva vakalevu ena vuravura ca oqo ni da na rawa ni kuitaki vakarawarawa.

E sa rui titobu ka bibi na veika e rawa ni vakayacora vei keda na sere. O Tevita e qiria e ligana na api, ka solia na vakacegu vei Saula na Tui (I Samuela 16: 23). Ia ni sa sega ni taleitaki Tevita, sa qai curumi Saula e dua na yalo ca (1 Samuela 18: 10, 11). Na sere makawa ka malumu (classic) na kena rorogo e vakadinadinataki vaka vuniwai ni rawa ni vakamalumalumutaka na lomaocaoca, vakavinakataka na cakacaka ni vakasama, solia na vakacegu, vukea na mosi, ka vakavinakataka na veimaliwai vei ira na tamata. O cei vei keda e se sega ni raica rawa na veika e rawa ni cakava na sere se vakatagi – e vinaka se ca, e rawa ni vakavuna na veisau ni noda vakasama? Na sere – na sere vinaka – e rawa ni veivakauqeti vakayalo.

`E tukuni vei keda na ka kecega da sa kitaka “ me ia kece e na yaca ni Turaga ko Jisu” (Kolosa 3: 17). E rawa beka ni o kaya ni o cakava tiko oqori? Kevaka e sega, e rawa vakacava ni o veisautaka? Oya, na cava e dodonu mo biuta kevaka e sega ni rawa ni cakava me vakacaucautaka na yacani Turaga?`