---
title:  I Tovo Ni Bula Vou
date:   11/03/2026
---

E vakamacalataka o Paula ni da sa ciqomi Karisito, e da na biuta laivi na vei tovo ca kei na veika vakavuravura, ka tekivu me da bulataka nai tovo vinaka – me vaka ni da gole tani mai na butobuto kina rarama.

`Wilika na Kolosa 3: 12 – 14. E vakamacalataki vakacava na tamata vakabauta, ka o nanuma ni sema vakacava kei na itovo vinaka era dodonu me ra “vakaisulutaka”?`

Me vakai ira na Isireli, era digitaki mai vua na Kalou me nona tamata digitaki ka me ra bulataka na nonai tovo, e vaka talega kina o ira na vakabauti Jisu “era sa nona digitaki na Kalou” (Kolosa 3: 12), Nona “tamata digitaki”. E sega ni o ira kece na tamata era muria vakaidina na nodra kacivi. Me vaka na ka e vakaraitaka o Jisu “Ni ra lewe vuqa era sa kacivi, ka lewe lailai era sa digitaki” (Maciu 22: 14, Maciu 24: 22, 24, 31). Oqo e tautauvata saraga kei na veika e vakaraitaka o Paula me baleti ira na tamata digitaki (Roma 8: 33, 2 Timoci 2: 10). Me vakataki ira talega na Isireli, era vakabauta na Kalou ka ra na “lomani” ka “vakatabui” mai vua na Kalou (Vakarua 7: 6-8). Na Kalougata oqo e tiko vata talega kei na kena i tavi bibi: mo “dou vakaraitaka kina na nona vinaka sara o koya ka kacivi kemudou mai na butobuto kina nona rarama” (1 Pita 2: 9). Ia eda cakava oqori ena vakarau ni noda bula tiko ena gauna oqo.

E walu na vakarau ni bula e vakaraitaka o Paula. “yalosavasava ka daulomani, ena yalo dauloloma, ena yalovinaka, ena yalomalumalumu, ena yalomalua, ena dauvosota vakadede” ia “ ena ka kecega oqo na dauloloma…” (Kolosa 3: 12-14). Nai tovo oqo e rawa ga ni ra bulataka o ira sa tu vata kei Karisito ni ra na vakaraitaka na nodrai tovo kei na veika sa mai vakayacora vei ira. E dodonu me da dauveivosoti “me vaka sa vosoti keda na Kalou” (Kolosa 3: 13). Na loloma sa “vau vinaka sara” “Kolosa 3: 14), me vaka sa lomani keda vakaoqo na Kalou, sa dodonu me da veilomani vakai keda (I Joni 4: 11, 12).

Nai vakarau ni bula oqo e kauta mai e rua na ka ena noda bula ni veimaliwai. Nai matai, na kena vakaraitaki na loloma, na loloma savu, na veikawaitaki, kei na veivosoti vei ira na tani ka da na vaKalougatataki kina kei ira na tani. E totoka dina me da lomana ka vaKalougatataki ira na tani. O ira oqo ena sauma talega vei keda ena yalololoma, ka na tomani tikoga na rawati ni loloma savu kei na veivosoti mai vua na Kalou (Maciu 5: 7; Maciu 6: 14). Na kenai karua, ka bibi sara, e vakalagilagia na Kalou ka rawa ni vakayaloqaqataki ira na tani me ra vakabauta ka muri Jisu, ni vakaraitaka na kaukauwa ni loloma savu ni Kalou. E vakaraitaka o Ellen White ena nonai vola na Ministry of Healing, tabana 470 “E sega ni dua tale na kaukauwa e rawa ni vakavolivolita na yalo ni tamata me vakataka na kaukauwa ni bula e sega ni dau nanumi koya ga. Nai vakamacala kaukauwa duadua e tokona na kosipeli oya edua na tamata vakarisito dauloloma ka rawarawa ni lomani. ”

`E vakaevei na nomu vakaraitaki Jisu ena nomui vakarau vei ira na tani, vakabibi vei ira na dau ca na nodrai vakarau vei iko?`