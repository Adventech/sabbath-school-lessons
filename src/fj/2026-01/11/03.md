---
title:  Cava Na Veika Vakavuravura
date:   09/03/2026
---

E da dau rogoca tu e so na vosavosa vaka oqo “Me tini na Veivaluvaluti”, “Me tinici na musu kau”, “tini na caka yaragi ni valu. ” Ia, e dua na vosavosa e da se bera vakadua ni dau rogoca na “Tinici na Vuravura!” O ya e sega ni rogorogo rakorako se dodonu ena noda vuravura. E ra sega ni cala na vei vosa oqo, kei na noda veitokonitaka vata na veika oqo, ia oya na veika ena vakasamataki ga ena bula oqo. E dodonu me da vakanamata ka sasagataka na veika ni bula me tawamudu.

`Wilika na Kolosa 3: 5, 6 (raica talega na Roma 6: 1-7). E rawa vakacava me da mate ena veika vaka vuravura ka bula “ena veika sa tu mai cake.” (Kolosa 3: 1)`

E dina ga ni da sa mate vata kei Karisito, e gadrevi talega talega me vakarusai laivi na veitemaki ni yagoda kei na noda vakasama. E dodonu me da kila e rua na ka e da vauci enai vakaro oqo.

Nai matai, ena Kolosa 3: 1, e vakaraitaka o Paula ni o keda eda sa vakaturi cake vata kei Karisito. Nai karua, nai vakaro e soli ena Kolosa 3: 5 e rawa ni da vakamatea na vei tovo vakavuravura, me vaka na dauyalewa, nai valavala tawa – savasava, na garogaro ca, na dodomo ca, kei na kocokoco, kei koya e dau qarava na Kalou lasu. E na rawa walega ni da sa tubu vata kei Karisito, ka sa tu vei keda na bula VaKalou kei na kaukauwa me da vorata kina na vei tovo ca oqo.

E na vosa Vaka Kiriki (Greek), na yatuvosa vata ga e laurai ena Kolosa 3: 6, “na cudru ni Kalou, ” e laurai talega ena Roma 1: 18. Na Kalou e vakatara me da muria na lomada ka cakava na veika ca ia na nona cudru ena vakatakilai (raica na Vakatakila 6: 16-17)” vei ira era sa dau talaidredre” (Kolosa 3: 6). E na Roma 1: 18, o Paula e Vakaibalebaletaka vei ira na tamata “tawa dodonu kei ira na valavala tawa-savasava, ” (vakayagataki ena vosa vaka Kiriki ena Kolosa 3: 5). Vakabibi vei ira era sa “qeleqelewa e na dodomo ni yalodra, me ra vakavelavelataka kina na yagodra vakai ira” (Roma 1: 24).

Era vakavelavelataka vakacava na yagodra? Matai, era sa guilecava na Dauniveibuli ka muria ga na nodra gagadre ca. ” E ra sa vakayagataka tu na yalewa na yagodra ena ka e sega ni dodonu ka kilikili. E vaka talega kina o ira na tagane, era sa biuta nai valavala sa lesi vata kei na yalewa, ka ra sa veidomoni ga vakai ira, tagane vaka tagane, ka kitaka na i valavala vakasisila (Roma 1: 26, 27).

`E rawa vakacava me da vakamatea na veitikida vakavuravura? (Kolosa 3: 5).`