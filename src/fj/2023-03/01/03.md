---
title:  Na Vakacaca ena Rara ni Vakatasuasua
date:   26/06/2023
---

`Wilika na Cakacaka 19:21–20:1. Na lesoni cava eda na rawa ni taura mai enai talanoa oqo?`

Na vakadinadina nei Paula ena korolevu vutuniyau oqo ko Efeso e mana sara vakalevu ka ni laki tara saraga nai vurevure ni lavo ni korolevu, na saravanua e vakanamata vakatabakidua tiko kina na vale ni soro nei Artemis (Taiana). Sa na dua na vale ni soro e duatani! Na vale ni soro oqo e tara na dua na kenai wase ena 127 na duru e caka ena mapolo sau levu sara ka rauta ni 60 na fiti na kedra dui balavu. E tolusagavulu ka ono vei ira na duru e ceuti ka ubi yani ena koula. Yaco kina na vale ni soro oqo me dua vei ira e vakatokai na Seven Wonders of the Ancient World. Ena vuku ni vosa e tauca vakamatau ko Paula me baleta na qaravi kalou lasu e sa laki kauta tani kina na veitokoni vakailavo ki na vale ni soro (Cakacaka 19:27), ko Timitirio na daucaka siliva e biuti ira na nonai tokani daubuliyaya ena dua na vanua veilecayaki. Era sa qai tabili nai kumukumu levu oqo ki na dua na vale ni sarasara, ena rawa ni dabe kina e 25,000 na tamata. E toso tikoga na tiko yavavala, me rua na auwa ni qoqolou ena nodra kailavaka mai “Sa levu ga ko Taiana na nodra kalou na kai Efeso" (Cakacaka 19:34). Ni ra vakagalalataki oti na lewe vuqa, sa qai sotavi ira na tamata vakabauta ko Paula ka biuta na korolevu.

`Ni sa cava nai katolu ni nonai lakolako vakaulotu, sa qai laki sotavi ira na qase ni soqosoqo lotu mai Efeso ko Paula. Ko na vakalekalekataka vakacava na kauwai nei Paula? (Raica na Cakacaka 20:17-38.)`

Nai tuvatuva ni nona vakaveiwekanitaki koya ko Paula vei ira mai Efeso:

* A.D. 52: Na veisiko lekaleka nei Paula ki Efeso (Cakacaka 18:18-21). * A.D. 53-56: Tolu na yabaki ni kaulotu nei Paula mai Efeso (Cakacaka 19:1-20:1). E vola na imatai ni Koronica ni voleka ni mai cava na nona tiko voli mai kea (1 Koronica 16:5–9). * A.D. 57: Nona tiko mai Milito, e sotavi ira kina na qase ni lotu mai Efeso (Cakacaka 20:17-18). * A.D. 62: E vola kina ko Paula na nonai vola ki vei ira mai Efeso, me nanumi ena nona vesu tiko mai Roma.

`"Ko Paula e kaya; “O koya mo dou qai vakatawa, ka nanuma ni sa tolu na yabaki kau a sega ni mudu kina ni vunauci kemudou kecega e na siga kei na bogi, ka vakawai tiko na mataqu” (Cakacaka 20:31). Na cava ko nanuma ena rawa ni vakasalataki ira kina na noda soqosoqo lotu ko Paula ena gauna oqo? Kei na cava na vuna?`