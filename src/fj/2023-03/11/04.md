---
title:  Na Bobula enai Vola Tabu kei na iTukutuku Makawa
date:   05/09/2023
---

`Wilika taucoko na ivakasala ki vei ira na bubola kei ira na nodra i liuliu ena veitikina oqo: Efeso 6:5-9; Kolosa 3:22-4:1; 1 Koronica 7:20–24; 1 Timoci 6:1, 2; 1 Pita 2:18-25. Ko na umana vata rawa vakacava na ivakasala oqo?`

E rui veivakurabuitaki na nona vosa tiko ko Paula ki vei ira na nodra turaga na bobula Lotu Vakarisito ka qai vakasamataka na nodra sa mai dabe vata na bobula kei ira na nodra turaga ena loma ni vale ni lotu mai Efeso. Na veivakabobulataki mai Roma ena rawa ni duidui mai na kena ena gauna oqo ena vuqa sara na ka. E a sega ni vakatabakidua tikoga ki na dua na kawa tamata. Ko ira na bobula ena veimatavuvale ena vanua ni veivakatorocaketaki ena so na gauna sa dau soli sara ki vei ira na kalougata mera vuli ka ra na rawa ni yaco mera laki cakacaka vakadaudroini, vuniwai, ka dauveivakatavulici. Ena so na gauna sa dausoli na galala ki vei ira na bobula ni matavuvale ni oti e dua na gauna lokuci ni nona veiqaravi, dina ga ni ra lewe vuqa na bobula era sega ni sotava na galala vaka koya. Ena sasaga me ciqomi na duidui oya, eso na ivakadewa vakaivolatabu e vakadewataka na vosa doulos ("bobula") va-Kiriki ena Efeso 6: 5–8 ni tamata dauveiqaravi."

Ia, na veika kece e caka e sega ni caka vakadodonu, vei ira na bobula ena veivanua e yawa mai na korolevu ena nodra sotava tiko na veicakacaka kaukauwa ena veigauna. Veitalia ga na vanua era veiqaravi kina na bobula, era na vakarorogo ga ki na kaukauwa kei na vakatulewa e sega ni vakaiyalayala ni nodra turaga, o koya e taukeni ira kei ira na watidra kei na luvedra. Na nona tagi ko Publilius Syrus e dua na bobula ena dua na gauna e kaya: "Sa rui totoka nida mate mai na noda vakalolovirataki tiko vakatamata bobula.

Na bobula ena gauna nei Paula e sega ni oti rawa. E sega ni vosataka tiko baleta ni o koya e dua na dauveiqaravi raraba, ia me vaka e dua nai talatala e veivakasalataki tiko ki vei ira na tamata vakabauta ena gaunisala mera walia kina na ka dina e yaco tiko ka viritaka yani na raivotu vovou me vakatabakidua ena veivakavoui ni tamata vakabauta yadudua, ka na rawa ni yaco e muri me robota na veitikotiko raraba: “Na nona raivotu e sega ni baleta na vakagalalataki ni bobula ena Matanitu ko Roma. Ia na nona rai e sa baleta e dua tani na ka mai na veivakagalalataki e vakalawa, oya na, veitauraki vakaveitacini buli vou e yavutaki ena yavu ni nodra sa okati mera sa luve ni Kalou. Vei Paula na veivakavoui vakaitikotiko me basika ena loma ni soqosoqo lotu, ena yagoi Karisito, kei na matavuvale." Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10, 11.

`E dua na dukadukali levu enai tukutuku ni veigauna ni Lotu Vakarisito sai koya na nodra vakayagataka eso na veitikina vakaivolatabu me baleta na veivakabobulataki me vakadonui kina na ka era cakava tiko. Nai tukutuku vakarerevaki cava ena dodonu meda na kauta tani ena noda qaqarauni ena kena vakayagataka tiko na Vosa ni Kalou?`