---
title:  Vakasala ki vei ira na Gone
date:   03/09/2023
---

`Nai vakasala cava e solia ko Paula ki vei ira na gone, ka tokona vakacava nai vakaro oya mai na Veiyalayalati Makawa? Efes 6:1-3. (raica talega na Maciu 18:1-5, 10; Marika 10:13-16`

Me taleitaki vakaoti nai vakasala nei Paula ki vei ira na gone, ena dodonu meda na raitayaloyalotaka ni sa wiliki ena veivale ni lotu ena korolevu ko Efeso. Na vosa gone (Greek, ta tekna) ena rawa ni tukuni tiko kina veiduidui yabaki ni gone, ena vuku ni nodra se tikoga na gone ena ruku ni vakatulewa me yacova ni sa yabaki 60 ko tama (ena valavala vakavanua mai Kirisi) se me sa yacova ni sa mate (vaka-Roma). Ko ira na gone oqo, dina ga, ni ra se gone sa dodonu mera se vakatavulici tikoga mai vei rau nai tubutubu (Efeso 6:4) me yacova nira sa matua me tisaipeli ena nodra dui dodonu.

Eda sa rogoci Paula ni sureti ira tiko na gone era sa so-kalou vata tiko kei ira na lewe ni vavakoso, mera talairawarawa ka dokai ira na nodra itubutubu ena Turaga, oya ko Karisito (veidutaitaka na Efeso 5:22; Efeso 6:4, 5, 7-9). Eda sa sureti eke meda rokovi ira na gone me vaka nira sa tisaipeli nei Karisito ka okati ira me ra tiki ni so-kalou bulabula. Sai koya oqo na ka e yaco kina nai tukutuku oqo me dua na yavu ni veisusugi kei na veiqaravi ki vei ira na gone.

Nai vakasala nei Paula ki na talairawarawa e sega ni vakaiyalayala. Ena gauna sa veisaqasaqa kina na ivakasala ni tubutubu vata kei na veika e gadreva ko Karisito, ena mosimosi toka beka, sa na dodonu ki vei ira na gone mera talairawarawa ki Vua na Kalou ka namaka na ka ena kauta vata mai kei Koya.”—Ellen G. White, The Adventist Home, p. 293.

E mai vakacavara ko Paula na nona veivakayaloqaqataki ki vei ira na gone ena nona cavuta nai kalima ni vunau, mei vakadinadina ni vuna e biu kina ena Vunau e Tini mei vurevure ni veivakasalataki ki vei ira na tamata Lotu Vakarisito (Efeso 4:1-6:9; vakauasivi na Efeso 4:25, 28; Efeso 5:3-14). E tekivutaka ena nona wilika “Vakarokoroko vei tamamu kei tinamu" (Efeso 6: 2) curu tale kina nai kuri tukutuku ("sai koya nai matai ni vunau vata kei na vosa ni yalayala" Efeso 6: 2), ka oti e sa qai vakaotia na nona cavuta “mo vinaka kina, mo bula vakadede talega e vuravura (Efeso 6: 3). Nai kalima ni vunau e solia nai vakadinadina ni vakarokoroko ki vei rau nai tubutubu e tiki tiko ni naki ni Kalou ki na tamata me tubu vinaka kina. Vakarokorokotaki rau na nomui tubutubu, ena sega beka ni vinaka sara, ia ena veivuke ena susugi ni bulabula kei na tiko vinaka.

`E vakaukauwataka vakacava na veitikina oqo na bibi ni veiwekani vakamatavuvale?`