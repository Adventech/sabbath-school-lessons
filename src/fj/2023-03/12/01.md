---
title:  Na Kaci Mo Tu Qaqa
date:   09/09/2023
---

### Wilika ena Macawa oqo
Efeso 6:10-20; Vakarua 20:2-4; Roma 3:11–14; 1 Cesolonaika 5: 6-8; 1 Koronica 15: 23, 24.

> <p>Wiligusu</p>
> "Meu tinia, oi kemudou na wekaqu, mo dou kaukauwa tiko e na Turaga, kei na kena levu ni nona kaukauwa Dou vakaiyaragi e nai yaragi kecega ni Kalou mo dou tu dei rawa ka vorata nai lawaki ni tevoro." (Efeso 6:10, 11).

Ena buwawa ni mata a tucake mai kina ena nonai davodavo na cauravou dauveiqaravi ka qai raica e dua na ka e veivakurabuitaki- e dua na mataivalu vakaitamera era vakaiyaragi sara tu vakamatau vata kei na iwiliwili ni sotia vakaitamera, ose kei na kareti ena veivanua kecega. A cici yani ki vei Ilaisa me laki tukuna ki vua nai tukutuku kei na taro ni rere ka vaka: “Noqu turaga na cava me daru cakava ena gauna oqo?”

Sauma ko Ilaisa ka kaya, “Kakua ni ko rere . . . Ni ra sa lewe levu era sa tiko e yasadaru mai vei ira" nai sau ni taro e a sega ni a bau toqai ena nona vakanananu na dauveiqaravi oqo. Sa qai kauti koya mai vakavoleka ki vua ko Ilaisa, ka masulaki koya: “Turaga ni dolava mada na matana me rai mada" A saumi vakasauri na nona masu na parofita. A curu tale yani ki na yasa ni bai na dauveiqaravi, ena gauna oqo nai lati ena maliwa ni kune kei na tawa kune e sa kautani. Sa qai raica ni sega walega ni dua na mataivalu, ia sa rua. “A sa vakayadrata na matana na cauravou ko Jiova; a sa rai ko koya ka raica, sa oso na ulu-ni- vanua e na ose, kei na qiqi bukawaqa, era tiko vakavolivoliti Ilaisa" (2 Tui 6:15–17).

Ena kena volai tiko na Efeso 6:10-20, e masu ko Paula me vakarabailevutaki na raivotu me baleti ira na tamata vakabauta me na rawa ki vei ira mera na raica na dina taucoko ni veivaluvaluti levu ka me kauta mai nai nuidei mai na veika e vakatakilai ki vei ira.

_Vulica na lesoni ni macawa oqo me vakarautaki iko ena Siga Tabu, Sepiteba 16._