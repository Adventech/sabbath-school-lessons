---
title:  Na Vosa Vakamataivalu
date:   10/09/2023
---

`Vulica nai tinitini ni nonai vola, Efeso 6:10-20. Na cava nai balebale ni kaci ni valu nei Paula ki veikeda ena gauna oqo, me vaka na sotia ena veivaluvaluti levu oqo?`

Mai tinia na nonai vola ki Efeso ko Paula ena dua na kaci ki na ivalu, ena nona uqeti ira tiko na tamata vakabauta mera tutaka nai valu ni soqosoqo lotu ena kena valuti na ca (Efeso 6:10-20). E tekivu ena dua na veivakauqeti kaukauwa ena nona kaya “mo dou kaukauwa tiko e na Turaga” (Eph. 6:10), qai kuria ka kaya “Dou vakaiyaragi e nai yaragi kecega ni Kalou" (Efeso 6:11). E tokona na nona veisureti ena nona vakamatatataka na kenai naki (me rawa nira tu dei rawa ka vorata nai lawaki ni tevoro, Efeso 6:11), ka qai solia e dua na kena yavu: ni valu oqo e sa baleti ira era sa kaukauwa, kei ira na veivavakoso yalo ca (Efeso 6:12). Ena kena vakaimatailalai, e qai solia tale kina ko Paula na ivakasala mera vakaiyaragi. Ko ira na tamata vakabauta mera “vakaiyaragi e nai yaragi kecega ni Kalou" me rawa nira tudei ena ivalu (Efeso 6:13), na daramaki ni beleti, tataqomaki ni sareda, nai vava, nai sasabai, nai sala, kei na iseleiwau (Efeso 6:14-17). Ko Paula e sureti ira na tamata vakabauta, era sa vakaiyaragi tu vakamatau ka sa vakarau tu mera curuma yani na vanua ni veiraravui, mera cakava na ka era dau cakava na sotia ena gauna makawa ena buca ni valu oya mera masu (Efeso 6:18-20).

Ena kena kacivaki na veivakauqeti ki nai valu se na veivosa eso enai tekivu ni valu ena Veiyalayalati Makawa, ko Paula e vosa tiko me baleta na itavi ni soqosoqo lotu ena vakanananu ni mataivalu kei na kena veiyaragi eso. E vakaraitaka na ka oqo ko Paula enai matai ni nonai vakaro bibi ena nona kaya: “mo dou kaukauwa tiko e na Turaga, kei na kena levu ni nona kaukauwa" (Efeso 6:10).

Na veivakauqeti ki nai valu e na Veiyalayalati Makawa (raica na Vakarua 20:2–4; Dauveilewai 15–18; 2 Veigauna 20:13-20; 2 Veigauna 32:6–8; Nemaia 4:14, 19, 20) e vakabibitaka ni nodra qaqa na Isireli enai valu e sega ni vakatau ena vinaka ni nodrai yaragi se na levu ni nodra mataivalu. Ia na qaqa e yaco ena vuku ni nodra vakararavi vakatabakidua ki na kaukauwa ni Kalou. Na idola ni qaqa e sega ni nodra nuitaki ira ga ia na vakararavi vakatabakidua ki na kaukauwa ni Kalou kei na Nona veivakarautaki ki na nodra qaqa. Ko Paula e vakayagataka na vakanananu oqo ena yaloqaqa me uqeti ira na tamata vakabauta mera: (1) gumatua ena kena vakayacori na itavi e kacivi kina nai soqosoqo lotu; (2) me veivakayadrati ki na veiyasana e sega ni rairai ka ra vakatulewataka tu ga na nodra bula kei na vakadinadina; (3) vakila ni veivakarautaki na Kalou ena nodra qaqa; kei (4) na nodra qaqarauni tu ki na bibi ni duavata kei na cakacaka vata ena kedra maliwa na tamata vakabauta.

`E vei na vanua e tiko kina na nodai nuinui ni qaqa me vaka nai vakaro nei Paula nida sa sega ni veivala tiko kei ira era sa vakalewe ka vakadra ia kei na veimeca era tawa kune?`