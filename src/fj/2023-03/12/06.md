---
title:  Veimulomulo kei na Veikaukauwa Ca
date:   14/09/2023
---

`Na cava ko nanuma ni naki nei Paula ena nona tuvana sobu na veiyaca ni veikaukauwa yalo ca e tukuni tiko ena Efeso 1:21, Efeso 3:10, kei na Efeso 6:10-20?`

Ko Paula e vakamacalataka tiko na "noda sasaga vagumatua" (Efeso 6:12), ena nona vakayagataka tiko e dua na vosa va-Kiriki me baleta na nodrau sota e lewe rua na dauveibo (wrestlers - palé). Me vaka ni okati tiko na veibo ni dua tiko na gaunisala ni vakavakarau vinaka ki na ivalu, sai koya oqo na ivakamacala vinaka ni valu e veitaratara vakaveivolekati sara ni rau sa sota e rua na mataivalu. Ko Paula e vakabibitaka tiko na nona veitaratara vakaveivolekati na tamata vakabauta kei ira na veikaukauwa ca.

Sai koya oqo na veiyaca e solia ki vei ira:

| Efeso 1:21 | Efeso 3:10 | Efeso 6:12 | | --- | --- | --- | | Ko ira sa turaga | Na turaga | Na turaga | | Ko ira sa lewa | Ira na kaukauwa | Ira sa kaukauwa | | Kaukauwa kece | | Ko ira sa veitaliataka na butobuto | | Ko ira sa lewa| | Vavakoso yalo ca ena veiyasai lomalagi | | Yaca kecega sa cavuti | | |

Ena rabailevu ni nona vakamacala ('yaca kecega sa cavuti" Efeso 1:21; "vavakoso yalo sa ena veiyasana vakalomalagi" Efeso 6:12) e vakadeitaka ko Paula ni veika ca kei na vavakoso yalokaukauwa era cuva kecega ki vei Karisito (Efeso 1:21). Ia, enai valu, e sega soti ni ka vinaka meda na dauraici ira sobu ko ira na keda meca. E veivakasalataki tiko ko Paula meda kakua walega ni coqai ira na keda meca tamata, ia, “kei ira na veivavakoso yalo ca e na veiyasana vakalomalagi” (Efeso 6:12), liutaki mai na turaga ni valu lawaki ca, na tevoro (Efeso 6:11). Ia, ena gauna e dodonu meda na qaqarauni tiko kina vua na keda meca kaukauwa, ena sega ni dodonu meda na vakarerei mai vei ira. Na Kalou ena tiko vata kei keda ena ivalu (Efeso 6:10) ka sa solia oti ki veikeda nai yaragi vinaka duadua, na Nona iyaragi, na Kalou (Efeso 6:11; vakatauvatana kei Aisea 59:15-17). E solia ki veikeda na Nona dina, yalododonu, vakacegu, vakabauta, na bula tawa mudu, kei na Yalo Tabu (Efeso 6:13-17). Ni sa liu veikeda na Kalou ka vakaiyaragi na yagoda mai uluda ki na yavada enai yaragi e solia, sa na dredre meda na vakadrukai (Roma 16:20; 1 Koronica 15: 23, 24; 2 Cesolonaika. 2:8).

`Na cava na ka dina me baleta na veikaukauwa yalo ca oqo-o koya eda rui gogo kina— ena rawa ni vakatavulici keda kina me baleta na vuna ena dodonu kina ki veikeda meda na kukuva matua tikoga kina na ligai Jisu, ni o koya e sega walega ni cecere mai vei ira na veikaukauwa oqo ia e sa vakadrukai ira oti talega?`