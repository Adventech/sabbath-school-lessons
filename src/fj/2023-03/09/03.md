---
title:  Lako Voli Me Vaka na Gone ni Rarama
date:   21/08/2023
---

Ko Paula e vola, “Me kakua ni vakacalai kemudou e dua e na vosa walega: ni sa veika oqo sa yaco kina na cudru ni Kalou kivei ira sa dautalaidredre" (Efeso 5: 6).

E sa vakatakilai ira era vakayacora tiko nai valavala ca ka ra sega ni madua se veivutuni, "na daudara, se dua sa velavela, se dua na daukocokoco" (Efeso 5: 5). E solia e dua nai vakamacala e vakadodonu: Ko ira era sa tu vata kei Karisito kara na yaco mera na vakaitavi ena Nona matanitu ena gauna mai muri sa dodonu mera kakua ni vakataki ira era na sega ni tiko kina (Efeso 5:5). O koya ena gauna oqo e lomaleqataka tiko na ka ena rawa ni cakava na "vosa walega"; oya, na nodra na rawa ni vakacalai na tamata vakabauta ena kamikamica ni vosa era sa laki nanuma kina ni valavala ca ni veidauci e sega ni tabu (Efeso 5:6). Ni ko sa temaki, sa veivakasalataki kina ko Paula me baleta na veilewai ni Kalou enai vakataotioti, kei "na cudru ni Kalou kivei ira sa dautalaidredre" (Efeso 5:6).

Na vosa "na cudru ni Kalou" e dua na vosa e veibolei vakalevu. Ni sai koya na cudru ni Kalou e vakatututaka na duidui ki nai vakarau ni bula e veiveisau ni tamata (veidutuitaka Efeso 4:31). Oqo e dua walega na ka e caka ena vuku ni vosota vakadede kei na Nona yalododonu ni Kalou ki na kena vakayacori nai valavala ca, e sega ni dua na ka e sega ni vakaibalebale. Vakauasivi ni cavuti na cudru ni Kalou vakavuqa e sa dauyaco enai yaloyalo rabailevu ni veivakasalataki vakaivolatabu me baleta na kena sa lako tiko mai na veilewai ni Kalou (e.g., Vakatakila 6:12-17, Vakatakila 16:1-16, Vakatakila 19:11–16). E veivakasalataki na Kalou ena vuku ni Nona veilewai e sa toro voleka tiko mai nai vakaraitaki ni loloma savu, mevaka nai tuvaki ni bula ni tamata me cudruvi kina (Efeso 2:3),

`Na cava na vuna e vakasalataki ira kina na tamata vakabauta ko Paula mera kakua ni veitokani se vakaitavi vata kei ira nai valavala ca? (Efeso 5:7-10).`

Nai vakasala nei Paula, “mo dou ia tiko nai valavala ni gone ni rarama" (Efeso 5:8) qai kuria ena dua tale nai vakasala: “dou vakatovolea na ka sa vinaka vua na Turaga" (Efeso 5:10) Ko ira na pekani era vakasaqara na marau ena “cakacaka ni dauveidauci, kei na ka kecega sa velavela, kei na daukocokoco" (Efeso 5:3). Na vanua era vakanamata tiko kina ko ira na tamata vakabuta e duidui vakalevu, e sega ni vakamarautaka tale e dua ia me vakamarautaka ga na Kalou (veidutuitaka vata na Roma 12:1, 2 Koronica 5:9, Iperiu 13:21, e vakayagataka na vosa va-Kiriki vata ga, euarestos, “marautaka” se “ciqoma”). Ko ira na tamata vakabauta era vakasaqara mera vakatakila na Nona a sorovaki Koya ko Karisito ("ka dou ia tikoga nai valavala ni loloma, me vaka sa loloma talega na Karisito vei kemudou," Efeso 5:2).

`Na cava eso na vosa wale ena gadrevi ena gauna oqo meda biuta tani?`