---
title:  Nai Vakasala ki vei ira na Yalewa Vakawati
date:   27/08/2023
---

Tekivu ko Paula ena dua nai sema ni tukutuku, na Efeso 5:21, e semata vata na Efeso 5:1-20 kei na Efeso 5:22-33, ena nona vakayaloqaqataki ira na lewe ni lotu mera veirogorogoci vakataki ira (veidutuitaka na Marika 10:42-45; Roma 12:10; Filipai 2:3, 4). Mera cakava na tamata vakabauta "e na rere vei Karisito" (Efeso 5:21, ESV), nai matai ni vica na tikina ena vakatakila kina ko Paula na kena rui bibi kei na kena yaga ki vua e dua na tamata vakabauta na veiwekani vata kei Karisito.

`Na cava na i balebale ni nona vakayaloqaqataki ira na lewe ni lotu ko Paula mera veirogorogoci vakataki ira? Gaunisala cava eda na kila kina na vakanananu oqo? Efeso 5:21.`

E sureti ira tale tikoga na yalewa vakawati lotu ko Paula "mo dou dui vakamalumalumutaki kemudou vua na watimudou, me vaka vei koya na Turaga” (Efeso 5:22), e vakamatatataka tiko eke ko Paula ni vosa tiko ena nodra vakamalumalumutaki ira na yalewa vakawati ki vei ira na dui watidra (raica talega na 1 Pita 3:1, 5). Ena nona tukuna ko Paula ki vei ira na yalewa vakawati mera cakava oya, me vaka vei Koya na Turaga, e vakaibalebaletaka beka oya me vaka ni o koya ko Karisito, se, ko Karisito na vanua dina ga e dodonu me vakanamata duadua ga kina na nona talairawarawa? (submission)

Ni veidutaitaki na Efeso 6:7, ena vanua e tukuni kina ki vei ira na bobula me ra veiqaravi "me vaka vei koya na Turaga, ka segai vei ira na tamata, kei na Kolosa 3: 18 ena vanua e tukuni kina ki vei ira na yalewa vakawati mera talairawarawa ki vei ira na dui watidra "me vaka sa dodonu ki Vua na Turaga,” na vakanananu e muri oqo me taurivaki. Ko ira na yalewa vakawati vakataki ira mera vakabauta se ko cei me na dokai taumada mai vei ira na dui watidra.

Mai vei rau ruarua, Kolosa kei na Efeso, ko Karisito duaduaga―e kilai ni o Koya na Ulu ni soqosoqo lotu, na yagona (Efeso 1: 22, Efeso 5: 23, Kolosa 1:18): "Ni sa ulu ni soqosoqo lewe ni lotu na Karisito, ia nai Vakabula talega ni yago ko koya" (Efeso 5: 23). Ni vakatautauvatataki, na tagane "sa ulu ni watina" (Efeso 5:23), ena yalodina ni soqosoqo lotu ki vei Karisito e sa ivakaraitaki ki vua na yalewa vakawati me yalodina ki vua na watina. Nai tukutuku oqo e tukuna tiko na veiwatini e veilomani ka dauveimaroroi. Me kakua ni vakadewataki na tikina oqo me na rawa ni vakatara na tiko yavavala vakaveiwatini.

`Ena rarama ni ka eda sa qai wilika oti ga, na cava sa rui ka bibi kina me nanumi nai vakasala oqo? Kevaka me tagane “yalo ca, yalo kaukauwa, dokadoka, sega ni dauloloma ka lavelaveti koya me viavia dua na ka, kakua ni vakatarai koya me cavuta e dua na vosa ni o koya na ulu ni watina, ka dodonu me na talairawarawa ki vua ena veika kecega; baleta o koya e sega ni Turaga, ni o koya e sega ni tagane vakawati ena kena vakanananu dina.”—Ellen G. White, The Adventist Home, p. 117.`