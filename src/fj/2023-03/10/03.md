---
title:  'Na Soqosoqo Lotu: Me vaka e Wati Karisito: Part 1'
date:   28/08/2023
---

`Veidutaitaka na Efeso 5:25–27, 29 vata kei nai talanoa ena Isikeli 16:1-14. Na tikina cava enai talanoa oya e vakayagataka tiko ko Paula ena nonai tuvatuva?`

Me vaka na nona tuvanaka vakamatau ko Paula ena Efeso 5:25-27, 29, nai tukutuku me baleta na vakawati me vakatakarakarataka na nodrau veiwekani nai soqosoqo lotu vata kei Karisito, e kauta mai nai valavala kei nai tavi ni vakawati ena gauna makawa. Ko Karisito na tagane vakawati e:

_(1) Lomana nai soqosoqo lotu me vaka na watina (Efeso 5:25)._ Meda kakua ni guilecava ni sai koya oqo na uto ni cakacaka nei Jisu. E lomani keda.

_(2) E soli Koya mei sau ni watina._ Enai yaloyalo ni kena vakarautaki na vakawati ena gauna makawa. Na tagane vakawati ena sauma nai sau ni yalewa vakawati (bride price)," ena dua nai lavo levu kei na yau talei, sa dauvakavuqa na bula vakailavo ni koro ena gauna makawa oya e sa dau vakatau sara tu ga ena kenai valavala vakavanua. Ko Karisito e sauma nai soqosoqo lotu e dua nai sau levu me watina me vaka ni a soli Koya ena vukuna (Efeso 5:25). Ena Nona a liatamata kei na kauveilatai e soli Koya kina mei sau ni watina.

_(3) Vakasavasavataka na watina yalewa._ Na vakarautaki ni yalewa vakawati e dua tiko nai vakarau bibi ena soqoni ni vakawati ena gauna makawa. Me vaka ni dina tale tikoga ena gauna oqo, ko ira na wekana na yalewa sa vakarau me vakawati era na vakarautaki koya ki na soqoni ni vakawati. Ko Paula e raitayaloyalotaka tiko na Tagane vakawati mai lomalagi ena Nona vakarautaka tiko na watina yalewa ki na vakawati, sai Koya e vakatabuya ka vakasavasavataki koya “ni sa vuya e na wai" (Efeso 5:26), e rairai dusia tiko na papitaiso.

_(4) Cavuta na vosa ni yalayala._ Na veivakasavasavataki e salavata kei na vosa" (Efeso 5:26), o koya e dusia tiko na vosa ni yalayala ena tauca na Tagane sa qai vakawati ki Vua na watina, de rairai enai vakanananu ni soqoni ni veimusumusuki (vakatauvatana kei na Efeso 1:3-14, Efeso 2:1–10, vakasamataka tiko na vosa ni yalayala ni Kalou ki vei ira na tamata vakabauta ena gauna era sa veisau kina). Na veimusumusuki me vakawati sai koya na va-kabi vola ena gauna oqo, ia e vakayacori kina eso na veivosaki bibi sara, ka okati kina na kena volai e dua na veidinadinati me baleta nai sau ni yalewa vakawati (mai vua na tagane vakawati) kei na ka ni loloma (nai yau ena rawa ni kauta mai na yalewa vakawati mai vei ira na wekana).

_(5) Vakarautaka ka vakaiukuukutaka na yalewa vakawati._ Ena gauna sa soli kina na yalewa vakawati ki vua na Tagane, sa dua na ka na kena totoka, ka savasava vakaoti (Efeso 5:27). E sega walega ni vakasavasavataka na yalewa vakawati ko Karisito, e vakarautaki koya ka vakaiukuukutaki koya talega.

`Era vukei keda vakacava na veitikina oqo meda kila na Nona kauwaitaki keda ko Karisito? Cava na vuna ena dodonu kina me na kauta mai na vakacegu na ka oqo?`