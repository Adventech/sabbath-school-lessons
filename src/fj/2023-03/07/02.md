---
title:  Duavata Ena Yalo Tabu
date:   06/08/2023
---

`Wilika na Efeso 4:1-16. E vakayaloqaqataki ira vakacava na tamata vakabauta ko Paula ena kena maroroi na duavata ni soqosoqo lotu?`

E tekivutaka nai karua ni wasewase ni Efeso ko Paula (wase 4 6) ena dua na kaci ni veivakayavalati ni duavata, ia ena rua nai wasewase lelevu. Matai, ena Efeso 4:1-6 e kerei ira kina na tamata vakabauta mera maroroya na "lomavata ni Yalo Tabu” ena kena vakatakilai na cakacaka ni veivakaduavatataki (Efeso 4:1-3), na kaci ena nona tokona na iwiliwili ni vitu na “duabauga” (Efeso 4:4-6). Karua, ena Efeso 4:7-16, e vakatakilai Jisu kina ko Paula ni o Koya nai vurevure ni loloma savu ki na tamata e lako ena kena wasei na kosipeli (Efeso 4:7-10) ka vakamacalataka na gaunisala era duavata kina kei ira na lewe ni lotu kece, ena nodra vakaitavi ki na bulabula, tubu, kei na duavata ni yagoi Karisito (Efeso 4:11-16).

E tekivu nai wase ni vola oqo, ena nona sa sureti vei ira na Lotu Vakarisito ko Paula mera "ia tiko nai valavala sa kilikili kei nai tutu dou sa kacivi kina" (Efeso 4:1, ESV). E vakayagataka na vosa lako ena vakanananu ni talairawarawa se bulataka (raica na Efeso 2:2, 10; Efeso 4:17; Efeso 5:2, 8, 15). Ni tukuna tiko ko Paula na nodra kacivi, e vakaibalebaletaka tiko ki na veikacivi ki na vakabauta ni Lotu Vakarisito (Efeso 1:18; Efeso 2:4-6, 13). E vakauqeti ira tiko na tamata vakabauta ko Paula mera bulataka na bula ni lomavata o koya e vakatakila na ituvatuva taucoko ni Kalou (Efeso 4:9, 10). E tekivutaka na nona vakabibitaka tiko eke ena nona kaci me bulataki nai tovo ni bula vinaka o koya e veivakarautaki ki na duavata (Efeso 4:1-3), me vaka na yalomalua, yalomalumalumu kei na vosota vakadede.

Meda raica yadudua mada na veivosa e vakabibitaki tiko eke.

Ko Paula e vakamacalataka tiko na vosa yalomalumalumu (humility) (Efeso 4: 2), ena veivanua tale eso, vakanananu ni nomu "okati ira na tani nira uasivi cake mai vei iko" (Filipai 2: 3). Ena vuku ni ka oya, na yalomalumalumu, e sega ni vakaraitaki ni noda tawayaga (raica na Kolosa 2:18, 23) ia na marautaki ni noda veiqaravi ki vei ira na tani.

Yalomalua (Gentleness) (Efeso 4:2) ena rawa ni vakamacalataki me vaka oqo “na tuvaki ni bula e sega ni biubiuti koya i cake ka rawa talega ni kenai balebale na itovo vinaka, dauveinanumi, yalomalumalumu" Frederick Danker, ed., Greek-English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), p. 861.

Otioti, vosota vakadede (patience) e sa rawa ni vosota ni sotavi na veivakatovolei. Nai vakarau ni bula kece oqo era mai vakasokumuni vata ga ena ulutaga ni vuki tani mai na nanumi koya vakataki koya ka vakaraica na kedra yaga na tani.

`Yalomalumalumu, yalomalua, vosota vakadede. Vakasamataka se gaunisala cava ena rawa ni veivuke kina na veitovo oqo ena noda vakaduavatataki. Eda vulica vakacava meda vakatoroicaketaka na veitovo oqo?`