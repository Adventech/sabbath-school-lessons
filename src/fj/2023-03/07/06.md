---
title:  Tubu Cake Vei Karisito
date:   10/08/2023
---

`Na ka rerevaki cava ena vakasaurarataka na matua ni bula va-Karisito ena soqosoqo lotu? Efeso 4:14.`

E vakila ko Paula ni tuvaki ni vanua e sega ni duidui mai vei keda ena kena dauvakasaurarataki ki vei ira na tamata vakabauta na veivakanananu eso, veitosoyaki ka veikauyaki e na cagi kecega ni vakavuvuli, e nai lawaki ca ni tamata. E vakayagataka e tolu nai yaloyalo me vakamacalataka na rerevaki ni vakavuvuli ni talaidredre: (1) Na nodra sega ni matua na gone, "me da kakua ni vagonegonea tiko; (2) rerevaki ni wasawasa veitubuyaki, “veitosoyaki ka veikauyaki e na cagi kecega ni vakavuvuli; (3) vakaisini mai vei ira na tamata vuku era, vakataki ira na dauveimau ilavo. Ko Paula e vakayagataka tiko e dua na vosa va-Kiriki na kubeia ("qito veimau”) me kenai balebale "veivakaisini" se "lawaki.

Ko Paula e vakabauta na tatawasewase e dua tiko nai vakatakilakila levu ni vakavuvuli lasu: o koya e vakania ka vakatubura na yago e vinaka, ia okoya e vakalailaitaka ka tawasea e ca. Na vuki tani mai na veivakavuvuli e veivakaleqai ki na qasenivuli e veivakadeitaki ka veivakabauti (Efeso 4:11), era na toso me Lotu Vakarisito matua ka vakayacora nai tavi e yaga ki na yago iKarisito (Efeso 4:12, 13; vakatauvatana kei na Efeso 4:15, 16).

`Ena sala cava ena rawa ni cakacaka tiko kina vakavinaka na soqosoqo lotu bulabula me vakataka na yago e bulabula vinaka? Efeso 4:15, 16.`

Na Efeso 4:1-16, e veivakayaloqaqataki tiko kina ko Paula me baleta na duavata ni soqosoqo lotu ka vakasokumuni ira na vakarorogo mera susuga sara vakavinaka. Me vaka ni vakaivolatabu na duavata (Efeso 4:4-6), ena gadreva na noda cakacaka vakagumatua (Efeso 4:3). Ena dua na yasana eda maroroya kina na duavata oya meda tiki ni yagoi Karisito e cakacaka tiko (Efeso 4:7-16). Oikeda yadudua eda tiki ni yago ka dodonu meda vakaitavi ena kena bulabula vinaka kei na kena tubu (Efeso 4:7, 16). Ena dodonu meda na rawaka mai na nodra cakacaka nai apositolo, parofita, daukaulotu, kei na talatala se qasenivuli (Efeso 4:11). Na veisema kece oqo (Efeso 4:16), e tiko na nodra itavi ni veivakaduavatataki, me vukei keda meda tubu vata cake ki vei Karisito, o Koya na ulu ni yago (Efeso 4:13, 15).

`Na cava eso na cagi ni vakavuvuli e liwa tiko e loma ni lotu ena gauna oqo, ka na rawa vakacava ki veikeda meda na tudei kina? Kauta mai na nomui sau ni taro ni na kalasi.`