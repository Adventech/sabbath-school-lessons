---
title:  Vakatovotovotaka na Masu ni Buca ni Valu
date:   21/09/2023
---

Ni oti na nona veivakayaloqaqataki ki nai valu, sa veivakauqeti sara ko Paula ki vei ira na tamata vakabauta mera vakataki ira na sotia ena nodra vakaitavi ena masumasu e rui bibi ka me kakua ni mudu ena vukudra na tamata lotu (Efeso 6:18) kei koya me vaka ni kaulotu tiko e vale ni veivesu (Efeso 6:19, 20). Na veikacivi ki na masu oqo sa na rawa ni raici ni kuri ni ka era daucakava na mataivalu, me vaka na kacivi ni Kalou (se vei kalou tale eso) ena masu e dua nai tovo era sa daucakava vakawasoma ena buca ni valu ena gauna makawa. Me cavuqaqataki e dua na ivakaraitaki vakaivolatabu: salamuria na veivakayaloqaqataki ki nai valu nei Jeesieli, sa qai liutaki ira kece ko Jiosafati mera cuva sobu ko ira kecega na Juta kei ira na kai Jerusalemi e na mata i Jiova, a ra sa lotu kivei Jiova" (2 Veigauna 20:18). Me vaka ni masu e sega ni kavitu ni tiki ni yaragi, e dua ga na tiki bibi ni veivakayaloqaqataki nei Paula kei na ivakatakarakara vakamataivalu.

Enai matai ni rua na gagadre ni masu, e kerei ira na vakarorogo ko Paula mera masulaki ira vakagumatua na tamata lotu kece" (Efeso 6:18). Kevaka me gumatua na soqosoqo lotu ena nona valuta tiko na ca, ena gadrevi me na bulataka na vakararavi ki na Kalou ena masu e lumuti mai Vua na Yalo Tabu.

Nai karua ni gagadre ni masu nei Paula oya me baleti koya: “kei au talega" (Efeso 6:19). E kerea na veimasulaki me rawa ki Vua na Kalou me solia ki vua na tukutuku dodonu ("me soli vei au meu vosa rawa”), ena gauna dodonu (“ena noqu dolava na gusuqu”), me soli ena sala dodonu ("kacivaka vakaukauwa"), ka tukuna e dua na ulutaga bibi (Efeso 6:19). Nai otioti ni wasewase oqo sa baleta na ka eda na rawa ni vakatoka “cereki ni ka vuni" ni Nona takoso na Kalou vei Karisito me vakabulai ira na Matanitu ki Sau vata kei ira na Jiu (raica na Efeso 3:1-13), qai tekivutaka e dua na kawa tamata vou (Efeso 2:15; raica talega na Efeso 2:11-22) me vaka e dua nai vakatakilakila ni nakinaki bibi "me vakaduavatataka na ka kecega" vei Karisito (Efeso 1: 10).

`Raica lesu na “kaci ki na masu" ena Veiyalayalati Vou. Na kena cava e tarai iko vakalevu? Na cava na vuna? Luke 18:1-8, Filipai 4:6, Kolosa 4:2, 1 Cesolonaika 5:16- 18`

Na cava na vuna era sa dauvakauqeti kina na tamata vakabauta mera vakaitavi ena masumasu ena yalodina kei na cikecike? Nai vakatakarakara vakamataivalu nei Paula e vakatututaka e rua na isau ni taro: (1) na rerevaki ni valu vakayalo vata kei nai kumukumu meca tawa kune e rerevaki ka dina; (2) Na vosa yalayala ni Kalou me baleta na veivakaukauwataki vakayalo kei na qaqa e vakaraitaki ena iyaloyalo vakamataivalu nei Paula (Efeso 6:10-17). Na masu ena yalodina kei na cikecike e vakarautaka na kalougata ki veikeda meda vakarorogo vakavinaka ki na veivosa ni yalayala oqo, me marautaki ira, ka vakavinavinakaki Vua na Kalou ena vuku ni vurevure ni Nona loloma savu.