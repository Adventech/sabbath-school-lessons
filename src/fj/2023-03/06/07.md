---
title:  Kuri ni Vakasama
date:   04/08/2023
---

Ellen G. White, "Modern Revivals," in The Great Controversy, pp. 461-478.

"Ko na vakaduavatataka rawa vakacava na lailai ni noda ituvaki ni bula vakayalo kei nai tukutuku ena noda tikina [Efeso 3:14–19] ni tukuna tiko na noda kalougata nida taukena na taucoko ni kilaka? Ena rawa vakacava ni vakaraici keda ko Lomalagi, o koya e tiko vua na veika vinaka kece vakayalo me rawa nida tubu kina ena loloma savu, nida sega tiko ni vakavinakataka na noda yasana? E sega ni vola na vosa oqo nai apositolo me vakasewasewani keda kina, me vakacalai keda, se me laveta cake wale ga na noda nanamaki me vakararawataki keda ena veika eda lako curuma. E vola na veivosa oqo me vakatakila ki veikeda na ka ena rawa ka dodonu me na rawa, kevaka eda sa itaukei ni matanitu ni Kalou. Ena rawa vakacava nida cakacaka vata kei na Kalou, kevaka e lailai na noda kilaka? Sa tu ki veikeda na kilaka me baleta na kalougata ni tamata Lotu Vakarisito, ka sa dodonu me vakasaqara na titobu, na kilaka vakayalo ni veika ni Kalou e gadreva na Turaga me noda.

"Ko vakabauta dina tiko nai Vola Tabu? Ko vakabauta dina tiko ni na rawa nida yacova na kilaka ni Kalou o koya e tukuni tiko veikeda ena tikina oqo? Eda sa vakabauta tiko na veivosa kecega e lako mai ena gusu ni Kalou? Eda sa vakabauta tiko beka na veivosa era vosataka na parofita kei ira nai apositolo, ena vukui Karisito Jisu, o Koya sa vakavuna na veirarama kece kei na veivakalougatataki, kei koya sa tu Vua na veika kecega kei na kaukauwa? Eda sa vakabauta dina tiko na Kalou kei Koya na Luvena?”—Ellen G. White, The Advent Review and Sabbath Herald, October 1, 1889.

**Taro ni Veiwasei**:

`1. Veidutuitaka na veivakacaucautaki nei Paula ena Efeso 3:20, 21 ki na veivakacaucautaki tale eso ena Veiyalayalati Vou—Roma 11:33–36; Roma 16:25- 27; Filipai 4:20; 2 Pita. 3:18b; Juta 24, 25. Na ulutaga se vakanananu cava e veitosoyaki voli ena veitikina kece oqo? Ena na susuga rawa vakacava na ivakarai ni vakavinavinaka kei na so-kalou era vakaraitaka tiko?`

`2. Vakatauvana na vosa va-Kiriki e va e vakayagataka tiko ko Paula: plēroma ("fullness") ena Efeso (Efeso 1:10, 23; Efeso 3:19; EFeso 4:13). Na cava ko nanuma ni rui bibi kina ki vei Paula na vakanananu oqo?`

`3. Mai na veika kece e cakava na Kalou o koya e vakavinavinakataka tiko ko Paula ena Efeso 3, Evei o koya e veivakauqeti vakalevu ki vei iko? Na cava na vuna?`

`4. E mai tinia ko Paula nai matai ni veimama ni Efeso me vaka ga na nona a tekivutaka (Efeso 1:3-21), ena nona vakayagataka na vosa ni masu kei na vakavinavinaka. E vakalagilagia na kaukauwa ni Kalou, e tiko ena nodra bula na tamata vakabauta ena vukui Karisito kei na Yalo Tabu (Efeso 3:16-21). Ena rawa vakacava ki veikeda me vaka e vola koto e cake ko Ellen G. White, ena vinaka meda vakila na Nona kaukauwa ena noda bula?`