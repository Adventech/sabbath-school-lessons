---
title:  Vakarokoroko enai Soqosoqo Lotu kei Karisito Jisu
date:   03/08/2023
---

`Mai tinia ko Paula na nonai tukutuku ni masu ena veivakacaucautaki ki Vua na Kalou. E vakacaucautaka na Kalou ena vuku ni cava? Eph. 3:20, 21.`

Ko Paula e biuta tu vakaitukutuku na nona daumasulaki ira tiko na tamata vakabauta (Efeso 3:14-19). Ena gauna oqo e sa masu vakaukauwa ka dodonu. Na veivakacaucautaki nei Paula e vakavurea e rua na taro:

1\. E sega beka ni veiganiti nai tukutuku ena kena laveti nai soqosoqo lotu, me veiraurau vata kei Karisito, enai tukutuku “me ia vei koya na vakarokoroko e nai soqosoqo lewe ni lotu e na vuku i Karisito Jisu" (Efeso 3:21)? Me vaka ni rui taleitaka vakalevu ko Paula nai soqosoqo lotu mai Efeso, e sa matata ni ko Karisito nai Vakabula ni soqosoqo lotu ena gauna sa vakaitikotiko kina ko Karisito ena lomadra na tamata vakabauta (Efeso 3:17). Ena vosa ni veivakacaucautaki, e vakavinavinakataki Koya kina na Kalou ko Paula ena vuku ni veivakabulai e solia ki nai soqosoqo lotu ena vukui Karisito Jisu

2\. Na yatuvosa oqo, "me yacova na veitabatamata kecega ka sega ni mudu. Emeni" (Efeso 3:21) e vakaraitaka beka na tawa vakaiyalayala ni duavata ni soqosoqo lotu e vuravura ena veigauna sa tu mai liu, vata kei na berabera tiko ni lesu tale mai nei Karisito? Na ivola ki vei ira mai Efeso e vakatakila e dua na nanamaki kaukauwa ena vuku ni gauna sa tu mai liu. Me vakaoqo, Efeso 4:30 e vakanamata ki liu "me yaco mada na siga ni bula” Vakatalega kina, ko ira na tamata vakabauta era na vakila na tawa vakaiyalayala, nona kaukauwa levu “ena gauna mai muri" (Efeso 1:21). Na veivakacaucautaki nei Paula ena dodonu me wiliki me ivakavinavinaka ni kaukauwa tawa vakaiyalayala nei Karisito e cakava tiko ena vukudra na tamata vakabauta.

Ni raici lesu nai karua ni tukutuku ni masu nei Paula (Efeso 3:14-21; veidutuitaka kei na Efeso 1:15-23), eda raica kina na nona kune kaukauwa ko Paula ena veika vakalomalagi sai vakaraitaki ni Nona kauwai na Tamada (Efeso 3:14, 15), na Nona tu vakarau me solia na Yalo Tabu (Efeso 3:16), na veitokani nei Karisito vakataki Koya (Efeso 3:17), kei na kena sega ni vakarautaki rawa na tawa vakaiyalayala ni loloma nei Karisito (Eph. 3:18, 19). E rui ka dina na ka oqo ena nona vakasamataki ira tiko na tamata vakabauta nira sa vakasinaiti tu ena ka kecega sa sinai kina na Kalou" (Efeso 3:19) ka marautaka na veisolisoli vakayalo oqo ena vakavinavinaka, vakadua tale ena nona kurabui ena levu ni kaukauwa ni Kalou e solia ki vei ira na yalosavasava (Efeso 3:20, 21).

Ena gauna eda vakila kina na ibili ni leqa, veitemaki, se vakatitiqa, lako ki na masu nei Paula. Nai apositolo e vale ni veivesu e dolava na matada meda rai ki na gauna sa lokuci ni Nonai tuvatuva na Kalou kei na loloma savu, e sa vakananumi keda se mani vakacava tu nai tuvaki ni noda bula eda sa tiki tiko ni Nonai tuvatuva levu na Kalou (Efeso 1:9, 10), kei na Nona kaukauwa e sa cakacaka tiko veikeda.

`Na veivakalougatataki cava ni Kalou e tiko vei iko? Bulia e dua na masu ni vakavinavinaka mo rawa ni vakavinavinakataka na Kalou ena vuku ni ka oya.`