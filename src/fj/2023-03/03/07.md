---
title:  Kuri ni Vakasama
date:   14/07/2023
---

Vulica na rua na ivakamacala ni vakacecerei nei Karisito ena volavola nei Ellen G. White:

"Ena gauna sa takoso kina ko Karisito ena matamata vakalomalagi, e sa lumuti sara ena maliwa ni nodra veidokai na agilosi. Ena gauna ga sa oti kina na soqoni ni veilumuti, sa lako sobu sara mai na Yalo Tabu ka vakasinaiti iratou na tisaipeli, ka vakarokorokotaki Karisito, enai serau erau a taukena vata kei Tamana mai na gauna tawa mudu. Na sovaraki ni Yalo Tabu sai tukutuku mai lomalagi ni sa mai cava na cakacaka ni Nona vakatikori na iVakabula. Me vaka na Nona vosa ni yalayala, e a tala kina na Yalo Tabu mai lomalagi ki vei iratou na tisaipeli mei vakananumi veika e taukena, me vaka na bete kei na tui, e nona na lewa kecega mai lomalagi kei vuravura e ra, ka sai Koya sa lumuti vei ira na Nona tamata"-The Acts of the Apostles, pp. 38, 39.

"A mokota na Luvena ko Tamana, ka kaya, ‘Me cuva vei koya ko ira kecega na agilose ni Kalou.' (Iperiu 1: 6). "Ena reki e sega ni tukuni rawa, era vakadinadinataka kina ko ira sa liu, kei ira sa kaukauwa na Nona cecere na Ravouvou ni bula. Ko ira na agilosi era vakamalumalumutaki ira ki Vua, ena gauna vata ga oya e vakasinaiti tu kina na tikotiko vakaturaga mai lomalagi ena domo ni kaila ni marau, ‘Sa yaga na Lami ka vakamatei, me soli vua na kaukauwa, kei nai yau, kei na vuku, kei na qaqa, kei na veidokadokai, kei na vakarokoroko, kei na vakavinavinaka’ (Vakatakila 5:12).

"Na sere ni qaqa e veiwaki vata kei na domo ni vakatagi mai na nodra api na agilosi, me yacova ni sa vakasinaiti ko lomalagi ena reki kei na vakavinavinaka. Na loloma e sa qaqa. Ko ira na yali era sa kune. E voqa ko lomalagi ena domo e rogolevu ka kaya, ‘Me ia vua sa tiko e nai tikotiko-vakaturaga, vei koya talega na Lami, na vakavinavinaka, kei na vakarokoroko, kei nai ukuuku, kei na kaukauwa, ka sega ni mudu' (Vakatakila 5:13).”—The Desire of Ages, pp. 834, 835.

**Taro ni Veiwasei**:

`1. Vakasamataka na “gauna oqo" kei na “se bera" ni vakacecerei nei Jisu. Ena vakanananu cava e sa yaco oti kina ko Jisu me Kalou ni veika kecega vata kei na kaukauwa ni tevoro e duavata kei Koya—sai koya oya na “gauna oqo"? Kei na vakanananu cava e vakanamata kina gauna mai muri na Nona lewa na veika kecega na "ka se bera? (raica na 1 Koronica 15:24–28.)`

`2. Vakacava sara mada na balavu ni gauna ko bula tiko kina ena rarama ni Nona lewa na veika kecega ko Karisito? Se vakacava sara na balavu ni nomu bula tiko ena nodra vakatulewa na veikaukauwa tale eso, era sa bale, na nodra kaukauwa e takali tani tikoga yani? Ko na kila vakacava ocei vei ira oqo, ka kona lako tani rawa vakacava mai na kaukauwa ni valavala ca, o koya era se tiko voli ena noda vuravura?`