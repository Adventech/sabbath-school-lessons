---
title:  Veivakabulai Sau Levu; Ulabaleta na Veivosoti
date:   03/07/2023
---

Nai valavala ca sai koya e dua na kaukauwa e vakatulewa sara tikoga ena nodra bula nai lawalawa nei Paula. Sa rawa ni na vakatokai ira ko Paula ni ko ira na mate era bula lako- "sa mate tu ena caka cala kei nai valavala ca" (Efeso 2:1) ia era lako voli se bula voli me vaka e vakaroti ira kina ko Setani (Efeso 2:1-3). Nira sa bobula tu ki nai valavala ca kei Setani, sa na dredre mera na vakagalalataki ira mai kina. Era na gadreva na veivakabulai. Ia na Kalou e sa cakava oti na Nona cakacaka loloma oya ni veivakabulai ena vukui Karisito, kei na nona marautaka ko Paula e rua tale na veivakalougatataki vou ni loloma savu ni Kalou ena nodra bula na tamata vakabauta: na veivakabulai kei na veivosoti.

`Wilika na Efeso 1:7, 8. "Veivakabulai” e dua na vakanananu e dauvakayagataki vakawasoma ena Veiyalayalati Vou. Veidutaitaka vata na kena vakayagataki na vakanananu ena Kolosa 1:13, 14; Taito 2:13, 14; kei na Iperiu 9:15. Na ulutaga cava e wasea tiko na veitikina oqo vata kei na Efeso 1: 7, 8?`

Na vosa va-Kiriki ni “veivakabulai” ena Efeso 1: 7 sai koya na apolutrōsis, dauvakayagataki ena nodra voli na bobula mera galala mai na ka era vesuki tu kina. Sa rawa ni rogoci tiko na voqa ni domodra era volitaki ira tiko na bobula kei na rorogo ni kedrai vesu senicodo na bobula. Ni veivosakitaki na veivakabulai ena Veiyalayalati Vou, e vakaraitaka na isau levu ni nona vakagalalataki e dua na bobula.

Na noda galala e yaco ena vuku ni dua nai sau levu a soli: "o koya eda sa rawata kina na bula sa voli e na nona dra" (Efeso 1: 7). Na vakanananu ni veivakabulai e marautaka talega na nona yalololoma ni lomasoli na Kalou ena Nona sauma tu ena dua nai sau levu na noda vakagalalataki. Sa solía ki vei keda na Kalou na noda galala kei na cecere ni keda ituvaki. Sa sega tale nida qai bobula.

"Ni dua sa vakabulai sa dodonu me qaravi me vaka e dua na tamata, ka sega ni dua ga na ka wale. Me yaco me lewe ni matanitu ko lomalagi, ka sega ni bobula ni vuravura oqo." Alister E. McGrath, What Was God Doing on the Cross? (Grand Rapids, MI: Zondervan, 1992), p. 78. Na vakanananu ni sauma na Kalou ki vei Setani na noda vakabulai e itukuni makawa ka sega ni vakaivolatabu. Na Kalou e sega ni dinau se sauma kivei Setani e dua na ka. Na veika yaga e solia ko Kalivari e okati tale tikoga kina “na vosoti ni nodai valavala ca (Efeso 1:7). Ena kauveilatai e taura kina ko Karisito ki vei koya nai sau ni noda ivalavala ca, o koya sa caka oti kei na kena sa bera, “ni sa qusia nai vola liga ni veivakaro sa beitaki keda, sa noda meca tiko, ka sa kauta tani sara, ni sa vakota ki na kauveilatai" (Kolosa 2:14). Ena Nona cakava na cakacaka ni veivakabulai kei na veivosoti ena vukui Karisito, Na Kalou e cakava tiko na cakacaka ni dua na tama dauloloma, vata kei na “nona loloma levu; o koya sa vakalevutaka sara vei keda" (Efeso 1:7, 8).

`Na cava na kenai balebale vei iko na Nona sorovaki Koya ko Karisito mei soro ni nodai valavala ca ko sa vosoti ka vakabulai kina? Vakacava kevaka ko vakila ni sega ni dodonu me nomu? (sai koya saraga oqo na ka e via dusia tiko na kauveilatai mo vakila na nomu tawayaga)`