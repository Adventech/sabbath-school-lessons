---
title:  Bula ena Vakavinavinaka ena Nonai Serau
date:   05/07/2023
---

"Eda sa caka talega kina me nonai votavota, ni da sa lesi eliu me vaka sa nakita ko koya sa cakava na ka kecega me vaka na nona lewa: me dokai kina na nona vinaka e na vuku i keitou, oi keitou sa vakararavi taumada vei Karisito" (Efeso 1:11, 12).

Sa vaka mera sa vakayalia ko ira mai Efeso na vakanananu matata ni kedrai tuvaki nira Lotu Vakarisito, mera kakua ni ceguoca" (raica na Efeso 3:13). Me salavata kei na ka e sa vakadeitaka taumada (Efeso 1:3-5), sa gagadre tiko nei Paula mera vakaukauwataka tale ena veika era kilai tani kina nira Lotu Vakarisito. Era sega ni ise ni veivakacacani, ni vakatulewa vakaveitalia ni veikalou eso se kaukauwa vakavuravura ko ira na tamata vakabauta. Ko ira na luve ni Kalou (Efeso 1:5) ka sa nodra na veivakalougatataki e vuqa mai vei Karisito, o koya e yavutaki tiko ena veivakasala titobu kei na vakatulewa tawa mudu ni Kalou. Sa Nonai naki, vakasala kei na loma ni Kalou (Efeso 1:11) o koya sa mai cakacaka ena nodra bula me salavata kei nai tuvatuva rabailevu ni Kalou me vakaduavatataka na veika kece vei Karisito (Efeso 1:10). Ena sega beka ni vakayavalati na nodra nuidei nira tucake tu ena mata ni Kalou kei na mana ni veivakalougatataki e sa vakarautaka oti tu. Sa dodonu mera kacivaka nai tukutuku ena Efeso 1: 3-14: Me Nona na Kalou na Tama ni noda Turaga ko Jisu Karisito na vakarokoroko.

`Veidutaitaka na vakayagataki ni vakanananu ni “vakaivotavota" ena Efeso 1:11, 14, 18. Na cava na vuna e rui ka bibi kina ki vei Paula na vakanananu oqo?`

Ko sa bau ciqoma beka e dua na ivotavota ni sa mate e dua? De rairai e biuta tu mai vei iko e dua nai yau talei se dua na uma ilavo levu. Na rai nei Paula me baleta na vinaka ni mate nei Jisu, era sa ciqoma kina na tamata Lotu Vakarisito na votavota mai Vua na Kalou (Efeso 1:14) ka yaco mo sa taukeni mai Vuana Kalou (Efeso 1:18).

Ena Veiyalayalati Makawa, era sa daunanuma tu ko ira na tamata ni Kalou nira sa Nonai votavota (Vakarua 9:29, Vakarua 32:9, Sakaraia 2:12). Na vakanananu ni yaco mo sa Nona iyau na Kalou e matata vinaka tu ena Efeso 1:18 ka vaka me i balebale talega ni vosa e tiko ena Efeso 1:11 (ka na rawa ni vakadewataki me, “eda sa caka talega me Nonai votavota"). ko Paula e gadreva mera kila ko ira na tamata vakabauta na kedra isau Vua na Kalou. Era sega walega ni taukena e dua nai votavota mai Vua na Kalou (Efeso 1:14, Efeso 3:6, veidutaitaka vata kei na Efeso 5:5), ia era sa Nonai yau talei na Kalou.

`Na cava na duidui ni cakacaka mo rawata kina e dua na ka kei na nomu sa taukena na ka? E vukei keda vakacava na vakanananu oqo me da kila kina na cava e sa solia ki veikeda ko Jisu?`