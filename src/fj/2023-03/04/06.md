---
title:  Vakabulai mai Vua na Kalou ena Gauna Oqo
date:   20/07/2023
---

`Wilika lesu na Efeso 2:1-10, raica vakatabakidua tiko nai tinitini nei Paula ena tikina 8-10. Na tikina cava e vakabibitaka tiko ni sa mai tinia na itukutuku oqo?`

Ena Efeso 2: 1 - 3, e vola kina ko Paula ni nodra vakabulai na tamata vakabauta mai Efeso e a sega ni yaco ena vuku ni nodra tovo vinaka se dua na ka vinaka e tiko vei ira. Ena gauna e tekivu kina nai talanoa, era mate sara tu ga vakayalo. E sega saraga ni bau dua na ka yaga e kune ki vei ira (Efeso 2:1). Era rawai sara tu ga vakaca enai valavala ca (Efeso 2: 1). Era sega ni bau vakatakila e dua na sasaga ia era vakatulewataki tu ga mai vei Setani kei na dodomo ni yago kei na yaloda (Efeso 2: 2, 3).

Era sega tiko ni kila, nira sa tu sara tu ga ena dua nai tutu vakaloloma ni sa sega na bula vakayalo se ka vinaka. Era sa meca ni Kalou dina ka ra sa toso sara tiko ki nai cavacava ni nodra siga kei na veilewai va-Kalou. Era sa luve ni veicudruvi me vakataki ira na tamata kecega" (Efeso 2: 3).

Mei sosomi ni nodra yavutaki ira ena nodra dui vinaka, na nodra vakabulai e sa yavutaki ena loloma tawa vakaiyalayala ni Kalouâ€”na loloma e sega ni vakamacalataki rawa. Ena yalololoma kei na loloma, e sa cakacaka kina na Kalou ena vukudra ena vukui Karisito Jisu (Efeso 2: 4), ena Nona vakaturi ira cake mai na mate vakayalo. Ena vuku ni Nona sa takoso na Kalou, era sa vakila kina na talei ni gaunisala e muria ko Jisu vakataki Koya. Mai na titobu vakarerevaki ni mate vakayalo kei na lolovira ni bobula, era sa vakaturicaketaki ka kau cake kina veiyasana vakalomalagi ka vakatikori keda vata kei Karisito enai tikotiko vakaturaga ni univesi (Efeso 2: 5, 6). Na kena vaka na tibi ni livaliva na takoso ni Kalou, dina ga, e sega ni dua ga na cakacaka mana e vakasauri ga. E dua na kaukauwa dina, e tawa mudu na kena kaukauwa, baleta na Kalou e gadreva me vakatakila na Nona loloma savu ki vei ira ena vukui Karisito Jisu ena veitabagauna tawa mudu (Efeso 2: 7).

Ni mai tinia ena Efeso 2:1-10, tikina e 8- 10, e lesuva tale ko Paula na yavu oqo, ena nona gadreva me vakadeitaka ni sa ciqomi na ka e vinakata tiko: ni nodra vakabulai na tamata vakabauta e cakacaka ni Kalou, sega ni tamata. E sega ni yavutaki mai veikeda ia e Nonai solisoli na Kalou. E sega ni dua na tamata ena rawa ni dokadokataka me kaya ni a vakaitavi kina (Efeso 2:8, 9). Nida mai tucake tu ena ruku ni loloma savu na Kalou, koi keda na tamata vakabauta eda sa ivakaraitaki ni Nona loloma, kei na Nona loloma savu duaduaga. Eda sa cakacaka ni ligana, buli mai Vua na Kalou vei Karisito Jisu" (Efeso 2:10).

`Na cava na vuna e sa rui ka bibi kina ki veikeda meda kila ni noda vakabulai sa mai Vua na Kalou ka sega ni yavutaki mai na noda sasaga se keda yaga?`