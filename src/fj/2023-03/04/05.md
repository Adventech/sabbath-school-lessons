---
title:  Vakalougatataki ena Loloma Savu ena Gauna Oqo me Tawa Mudu
date:   19/07/2023
---

`Veidutaitaka na ituvatuva ni Kalou me baleta na veivakabulai ena Efeso 1:3, 4 vata kei na revurevu tawa mudu ni tuvatuva oya ena 2:7. Na cava eso na tikina bibi kei na ka me rawati ena ituvatuva ni Kalou me baleta na bula tawa mudu"?`

Sa dua dina na soqo lagilagi na soqoni ni Tauri Vola ni dua e kindergarten se dua e Ph.D. Na tauri vola e sa vakaraitaka na kena sa mai cava e dua na ka bibi, na toki mai na dua na itagede ni bula se cakacaka. E rui ka bibi ki veikeda na tamata vakabauta meda kila na dina titobu ni kosipeli: eda na sega ni tauri vola mai na loloma savu. Ena sega ni dua na soqoni nida sa rawata na noda Ph.D. ena loloma savu se tauri vola mai na noda gadreva.

E vakadeitaka ko Paula na dina oqo ena Efeso 2: 7, ena nona vakabibitaka tiko vata kei na dua nai tuvatuva rabalevu. E sa cakacaka oti tiko mai na Kalou ena veigauna sa sivi ena vukui Karisito ena noda vakabulai, ena noda vakaveikilaitaki vata kei na Luvena, ko Jisu Karisito, sa vakatakila nida sa vakaivotavota tiko vata kei Koya ena Nona tucake tale, lako cake, kei na veivakacerecerei ena gauna oqo (Efeso 2: 4-6). Nai tuvatuva ni Kalou, dina ga, ni sega ni mai cava ena loloma savu ena veigauna sa oti kei na yalololoma ena gauna oqo. Nai tuvatuva ni Kalou e sa yavutaki mai ni se bera ni yavutaki ko vuravura (Efeso 1: 4), me yacova sara na gauna tawa mudu sa tu mai liu. Okati kina na veigauna taucoko ena muri mai (Efeso 2: 7). Na Nonai tuvatuva me baleta na veigauna tawa mudu sa tu mai liu e yavutaki ena yavu vata ga me vaka na ka e a cakava ena veigauna sa oti kei na gauna oqo—na yavu ni loloma savu (grace). "Ena veitabagauna sa roro tiko mai,” sa vakanamata tiko na Kalou “me vakatakila kina e na gauna ena muri mai na nona loloma levu sa uasivi sara ni sa lomavinaka vei keda e na vuku i Karisito Jisu" (Efeso 2:7).

Ko Paula e okata na loloma savu ni Kalou ni yau se kalougata e uasivi duadua (veidutuitaka vata kei na Efeso 1: 7, Efeso 3: 8) o koya era na rawa ni tautauri mai kina na tamata vakabauta me sotava na nodra gagadre. Nai solisoli vakaitamera ni Kalou ki veikeda sa yaco me taladrodro, tawa mudu, ka ivakaraitaki ni Nona loloma savu sai koya na veika vakalomalagi.

"Ena Nona mai tiko vata kei keda, sa mai vakatakilai Koya kina na Kalou ko Jisu ki na tamata kei ira na agilosi... Ia e sega walega ni soli ki vei ira na luvena era sa sucu e vuravura nai tukutuku oqo. Na noda vuravura lailai oqo sai koya nai vola ni lesoni ena univesi. Na nakinaki totoka ni loloma savu ni Kalou, na ka vuni ni loloma e veivakabulai, sai koya na ulutaga era gadreva tu na agilosi mera raica, ka ra na vulica tiko ena veitabagauna tawa mudu. Ko ira na vakabulai kei ira na veika bula yalosavasava era na kunea ena kauveilatai nei Karisito na nodra kilaka kei na nodra sere. Ena qai kunei ni serau e serauni tu kina na matai Jisu sai koya na lagilagi ni loloma e sorovaki koya." Ellen G. White, The Desire of Ages, pp. 19, 20.