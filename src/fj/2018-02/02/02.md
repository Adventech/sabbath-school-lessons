---
title:  Dina ena Ka e Lailai Ga
date:   08/04/2018
---

O koya sa dina e na ka lailai, ena dina talega e na ka levu; ia ko koya sa sega ni dodonu e na ka lailai, ena sega talega ni dodonu e na ka levu” (Luke 16:10). 

Nida se vakananuma toka ga na vakasama e koto ena Vosa ni Kalou, eda na raica sara yani na i talanoa e na Taniela 1, na i matai ni vanua e volaitukutukutaki kina na ka e ratou sotava na kai Jiutia oqo ka ratou tiko vakavesu mai Papiloni.

`Wilika na Taniela 1. Na ka e ratou tutaka o Taniela, Enanaia, Setareki kei Misaeli, e vakaraitaka vakaevei na ka mera a tutaka o ira na Isireli taumada ka mera sarava tiko vei ira na veimatanitu? Raica tale ga na Vakarua 4:6-8 kei na Sakaraia 8:23.`

E dina ni tikina oqo, sega ni sema vakadodonu sara ki na ka e ratou a kania me vakavuna me ratou “sa vuku vakatini cake” vei ira na tamata kece ga (Taniela 1:20). Na Kalou e cakacaka vata kei ratou baleta na nodratou yalodina Vua ena vuku ni nodratou sega ni ciqoma me ratou kania na kakana tawasavasava kei Papiloni. E ratou a talairawarawa, ka a qai vakalougatataki ratou na Kalou.Ena sega beka ni na vakayacora e dua na ka vaka oqo vei Isireli taumada na Kalou kevaka mera a dau vakamuria vakaoti ka vakaidina na veivakavuvuli

Vakaivolatabu me vaka e ratou a vakayacora na lewe va na cauravou oqo, eratou yalodina. Ena na vaka kina vei keda e dai, e na i gauna ni vakataotioti, kevaka meda yalodina.

`Me vaka ni sa levu dina sara na rarama kei na dina e sa soli vei keda, vaka lotu, ka sa dodonu kina meda tarogi keda: Eda sa yalodina ka talairawarawa tiko beka ki na veika era sa soli vei keda? Ena gauna vata oqori, ena rawa vakaevei vei keda vakayadua meda dui digitaka meda dau i vakadinadina gugumatua ni Kalou?`
