---
title:  Sa Yaco na Nona Gauna me Lewa
date:   23/05/2018
---

Enai tukutuku ni matai ni agilosi e sema na rerevaka na Kalou kei na vakarokoroko Vua ki na veilewai (Vakatakila 14:7). Kevaka e sa matata tiko Vakaivolatabu me baleta na i vakavuvuli cava ga, e sa qai matata kina ni Kalou e Kalou ni dodonu kei na lewa. E na dua na siga e na tarai vuravura mai na lewa dodonu kei na veilewai. E sa qai matata sara kina ni tamata e dodonu me rerevaka na Kalou.

Oqo gona na vuna e okati kina ki na “tukutuku vinaka e sega ni oti rawa” na ka dina ni veilewai. Na veiwekani cava e tiko vei rau na rua oqo? Kevaka e i balebale ni kosipeli “na i tukutuku vinaka” e kena i balebale ni dina nida tamata i valavala ca ka da sa vakacacana oti na i vunau ni Kalou, e na gauna e yaco kina na veilewai, me vakataki koya ga na daubutako e na kauveilatai, eda sana sega ni cudruvi ka totogitaki me vaka e ganiti keda e na vuku ni noda caka cala kei na basu lawa.

`Wilika na veitikina oqo ka taroga se ko na rawata beka e dua na ka e na nomu vinaka? Maciu 12:36, Dauvunau12:14, Roma2:6, 1Koronica 4:5.`

O Koya e rawa ni wilika na drauniuluda e na qarava na veilewai. Oqori sara ga na vuni kena tukutuku vinaka na “tukutuku vinaka e sega ni oti rawa.” E yaco na veilewai, ia e “sega na cudruvi” vei ira era yalodina vei Jisu, o ira era “sili, vakasavasavataki, ka vakadonui e na yaca ni Turaga o Jisu” ( 1 Koronica 6:11), baleta ni sa i Jisu na nodra yalododonu, ka yaco vaka kina na Nona yalododonu me vukei ira mera lako sivia na veilewai.

E kaya o E G White ni tamata e sega ni rawa ni cakava vakataki koya na veisau. Ni la’ki tu e mata ni Kalou e na nona i sulu madra, ka e na vuku ga ni nona sa sema vei Jisu, e na qai totaki koya rawa na Turaga. Oqo ga e mana. (Testimonies for the Church, vol. 5, p. 471)

`Na yaga ni veivosoti e vakatavuvulitaki vakaevei e na veilewai? Ko na rawa vakaevei ni lomana e dua tale me vaka e cakava na Kalou?`
