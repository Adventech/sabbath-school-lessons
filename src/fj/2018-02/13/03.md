---
title:  Taniela kei na Lesu Vakarua Mai ne i Jisu
date:   25/06/2018
---

E cala na nodra nanuma na Jiu ni i matai se i karua ni lako mai ne i Jisu o Koya na Mesaia me na mai vakalesui Isireli tale me matanitu kaukauwa. E cecere cake sara na rai ni Kalou me baleti na Nona era yalodina.
E matata e na Veiyalayalati Makawa ni sega ni mai lewai vuravura e dua na matanitu vou e na nona tomana tiko ga mai na ka e a cakava o koya e sa oti na nona gauna, o koya e ka vou sara ga vakaoti.

Na dina ni ka e tukuni e cake e laurai e na Taniela 2, ka la’ki cava na ka e raica o Nepukanesa e na kena mai cava na matanitu vakavuravura ni sa lesu mai na noda Turaga ko Jisu Karisito.

`Na cava e vakatavuvulitaka na Taniela 2:34, 35, 44, 45 me baleta na ka e na yaco e na vuravura qo, ka vaka kina na ka vou ena muri mai?`

O ira na veitikina oqo e lailai sara na ka era tukuna me baleta na ka e na yaco e na lesu mai ne i Jisu. Ena Luke 20:17, 18, e tukuni Koya o Jisu ni o Koya na vatu ka na vurumemeataki vuravura me vaka na pauta. Oqo ga na ka e tukuni ena Taniela 2:35. E kena i balebale oqo ni sega ni dua na ka me na vo tale tiko ni sa lesu tale o Jisu.

E qai yaco o Koya na vatu oqori me “ulunivanua levu ka roboti vuravura.” E mani yaco na matanitu e vakaduri e na Lesu Vakarua Mai, me o koya “e na sega vakadua ni rusa” ka na “tudei tu me tawamudu” (Taniela 2:44, NRSV).

E rua ga na i cavacava e na namaka na tamata: me na tiko tawamudu kei Jisu se na caginataki yani me vaka na qani sila. Na tai cava ga ko na digitaka, na i tinitini tawamudu ga e na basai iko.
