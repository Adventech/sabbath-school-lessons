---
title:  Na Siga i Jiova
date:   24/06/2018
---

E sega ni dina ni kainaki ni lesu vakarua mai ne i Jisu e vakasama ga ni Veiyalayalati Vou. Io, e dina sara ni sa qai matata cake sara na kena dina ni oti na i matai ni Nona lako mai, na Nona mai mate, tucake tale, kei na Nona kau cake tale. Ia na Veiyalayalati Makawa ga e a sa vakatukuni ira voli tiko na veika e so e vakavolivolita na ka oqo. O ira na daunivolavola ni Veiyalayalati Vola era qai mai dabe toka e na veika e so era a sa vakavolai taumada tiko mai me baleta na i vakavuvuli ni lesu vakarua mai. Na rarama ga ni mate e na kauveilatai kei na Nona tucake tale na i Vakabula e sa qai vukea na kena matata kei na kena ciqomi na yalayala ni lesu vakarua mai.

`Na cava e vakatavuvulitaka vei keda na veitikina oqo me baleta na lesu vakarua mai ne i Jisu? Aisea 13:6, 9; Sakaraia 14:9; Taniela 12:1.`

Na “siga i Jiova” e na siga ni veivakarusai kei na rarawa kei na tiko yavavala vei ira era yali tu, ia vei ira e tiko na yacadra e na i vola (raica tale ga na Filipai 4:3; kei na Vakatakila 3:5; 13:8). Era na sotava na cudru waqawaqa ni Kalou o ira era ca kei ira, ia o ira era “qara mada na yalododonu” kei na “yalomalumalumu” era na vunitaki “e na siga ni cudru I Jiova” (Sefanaia 2:1-3).

`E tukuna vakaevei na Maciu 24:30, 31 na duidui e tiko vei ira era na rusa kei ira na bula e na siga ni lesu mai ne i Jisu?`

`Nira sa tekivu yacoyaco tiko na i vakatakilakila ni otioti ni gauna, e sana matata sara tiko mai na tai eda to kina. Na digidigi cava e dodonu meda sa vakayacora rawa tiko oqo?`
