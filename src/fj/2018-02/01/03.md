---
title:  Uasivita na vakananuna ni Vakavakasama
date:   02/04/2018
---

E dina sara nida sega ni rawa ni vakamacalataka na vu ni kena tekivu na ca. Na i Vola Tabu e vakaraitaka ni a tekivu e na lomai Lusefa mai lomalagi. Me vaka e na veivakasama titobu e cau mai kina o E. G. White mai na nona volavola, (me vaka e na Great Controversy e na wase ni vola na “The Origin of Evil”), ia, na Vosa ni Kalou e sega ni tukuna vakatitobu vei keda se a tekivu vakaevei mai lomalagi. Io, na i Vola Tabu e qai vakamatatataka ga na kena tekivutaki e vuravura. 	

`Wilika na Vakatekivu 3:1–7. Na cava e a yaco e ke ka ganita me kainaki ni sa baleti rau ga o Atama kei Ivi na ka e a yaco?`

Na ka ga e rarawataki e ke ni o Ivi e sa kila vinaka tiko na ka e a tukuna vei rau na Kalou. E a vakadadamuria ka vaka, “Sa kaya kina na Kalou, ‘Drau kakua ni kania, drau kakua tale ga ni tara, de drau mate” (Vakatekivu 3:3).

Oti o Setani e sa qai coqa vakadoudou e matanalevu na vosa oqori ka vaka, “Drau na sega dina ni mate” (Vakatekivu 3:4). 

E vakaevei sara mada na kena na rui matata na duidui e basika? E a tekivu va’qaseqase na nona veitalanoa o Setani kei Ivi, ia ni raica ni sa dre rawa na nona vakasama ka sega ni bau vakatubu veileti, e sa qai bolea sara ga e matanavotu na Nona i vakaro na Turaga. Na ka ga e vakamosi yalo ni o Ivi e sega ni vakaleqai tiko vaka dua ni sega ni kila. E a sega ni kaya o koya, Au sega ni kila! Au sega ni kila! Ni a kila vinaka sara tu ga o koya. 

Kevaka e na vanua vinaka vakaoti o Iteni, ka me qai sega ni maroroi Ivi, e dodonu vaka kina meda kua ni vakalialiai keda ni ka eda kila e sega ni rawa ni vakabulai keda ena gauna oqo. Io, e dodonu meda kila na ka e tukuna vei keda na Vosa ni Kalou. Ia, me salavata kei na noda kila oqori, na noda vakamalumalumutaki keda meda vakamuria tale ga na veika e tukuna vei keda. 

`E tukuna e dua n aka na Kalou, e dua tani tale na ka e tukuna o Setani. E dina ni tiko na kila vei rau o Ivi kei Atama, ia e rau digika ga me rau vakarorogo vei Setani. Vakananuma mada na veiveisau era sa yaco e na loma ni veiudolu na yabaki. E rawa vakaevei nida levea na noda na rawa ni vakayacora na leqa vata oqori?`