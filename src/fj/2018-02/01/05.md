---
title:  Tiko ga Kei Iko, me Yacova na i Vakataotioti
date:   04/04/2018
---

Na 1260 na yabaki na gauna vakaparofisai ni Vakatakila 12:6 (raica tale ga na Vakatakila 12:14) e baleta na 1260 na yabaki ni kena vakasasataki na lotu. “O ira na veivakacacani oqo, ka ra tekivutaki ena gauna ne i Niro ka a vakamatei kina o Paula, e a tomani tiko me kovuta yani na veitabayadrau na yabaki ka vakamatei tale ga kina e vuqa na tamata lotu. Era dau beitaki vaka tamata dau vakau nodra ena matanitu, mera meca ni lotu. E dua na i kumukumu levu era a viritaki kivei ira na manumanu kila mera kani ira se ra vakamai bulabula e na rara levu ni veivakamarautaki.”—The Great Controversy, p. 40.

Ena gauna vata oqori, na lotu (na yalewa) e dro kina ki veikau (Vakatakila 12:6). O koya e kainaki tiko ni rua na nona i vukavuka me vaka na ikeli. O koya e qai la’ki maroroi e na vanua veikau loa, ka sa qai sega ni yacovi koya rawa yani na gata levu (Vakatakila 12:4). Na Kalou ena dau maroroya tiko ga e dua na kena vo, ena veigauna sara mada ga ni veivakararawataki lelevu, ka na vakayacora vaka tale ga kina e na gauna ni vakataotioti. 

`E na yavu ni vakasama ni tiko leqaleqa ni gauna ni vakataotioti, e a kaya kina o Karisito vei ira na Nona tamata, “Ka mo dou kila, Au sa tiko vata kei kemudou e na veisiga kece ga, ka yacova na i vakataotioti kei vuravura” (Maciu. 28:20). Era na kila rawa vakaevei na vosa ni yalayala totoka oqo, e na gauna sara mada ga e yaco tiko kina na nodra vakamatei e vuqa sara vei ira na Nodra i tokani? (Raica na Roma 8:31-39 kei na Maciu 10:28.)`

Na tiko vata kei keda ne i Karisito, e na gauna oqo se gauna ni vakataotioti, e sega ni kena i balebale oqori nida na vakagalalataki mai na mosi, rarawa, veivakatovolei se na mate sara mada ga. E rawa kina meda bula tiko kei na i nuinui ka veitalia ga se cava eda lako curuma tiko e ke, me vakataki Paula, e rawa ni vakadeitaki ni, “sa maroroi me noqu na i sala vakaturaga ni valavala dodonu, o koya e na solia vei au na Turaga, o Koya na Turaganilewa dodonu, e na siga ko ya; ia sa sega ni vei au duadua ga, vei ira kece tale ga era sa vinakata na Nona rairai mai” (2 Timoci 4:8).