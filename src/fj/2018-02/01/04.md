---
title:  I Valu mai Lomalagi kei Vuravura
date:   03/04/2018
---

Na nodrau lutu na vuda e vukica vakatobuicu sara ga na vuravura ki na i valavala ca, leqa, kei na mate. E rawa mera sega ni duavata na tamata e na vuku ni cava na vuna e yaco kina, se o cei e cala, ia o cei e na rawa ni valasuya ni yaco tiko ni veilecayaki ni bula, vakacaca, tiko yavavala, kei na veibolebolei ka ra kureitaki keda sara tu ga e na gauna oqo? 

Eda veitalanoataka na veiraravui ni vinaka kei na kena na ca ia sa mai qitotaki sara tiko ga e ke, e vuravura ka na yaco tiko me yacova na nona lesu mai ko Jisu Karisito. 

`Wilika na Vakatakila 12:1–17. Na veivaluvaluti cava e tukuni tiko e ke ni yaco ruarua tiko mai lomalagi ka vaka kina e ke e vuravura?`

Eda raica ni yaco tiko ni valu mai lomalagi, ka vaka tale ga kina e vuravura. Na i matai ni valu e a yaco ena kedrau maliwa na gata levu (Setani, Vakatakila 12:7-9) kei Maikeli (kena i balebale Vakaipiriu “O cei e vaka na Kalou?”). O Lusefa o koya ka a vuki tani e yaco me vakatokai me o Setani (Meca), o koya e dua wale tiko ga na ka buli e qai veivala tiko kei Koya na Dauveibuli, o Jisu (Ipiriu 1:1,2; Joni 1:1-4). 

O Lusefa e veisaqasaqa tiko vata kei Koya ka a buli koya. Ni a vakadrukai ena nona tovolea me valuti Karisito mai lomalagi, sa qai segata o Setani me vakasasataki Koya voli e vuravura ena Nona a mai sucu vakatamata (Vakatakila 12:4). Ni sa sega ni rawata e dua na ka ena nona tovolea me valuti Karisito e ke, e sa qai gole me la’ki tomana na nona i valu vei ira na tamata i Karisito. Na i valu oqo e kovuta tiko na i tukutuku taucoko ni veitabagauna ni Lotu Vakarisito (Vakatakila 12:14-16) ka na tomani tiko ga me yacova sara na gauna ni vakataotioti (Vakatakila 12:17), ka la’ki yacova sara yani na nona na qai sotava o Setani e dua tale na druka, oqori e na i karua ni lako mai i Jisu.

`Wilika na Vakatakila 12:10–12. Na i nuinui cava e rawa nida raica mai vei ira na veitikina oqo, e na loma ni gauna era yaco ko kina na veibolebolei kei na veivakacacani.`