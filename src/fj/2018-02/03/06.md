---
title:  'Karisito ena Vakatakila: Karua ni Wasewase'
date:   19/04/2018
---

`Wilika na Vakatakila 1:10–18. Na cava e tukuna e keri o Jisu me baleti Koya?`

O Jisu e laurai ni tucake tu e na i matai ni wasewase ni vale tabu vakalomalagi. E na i tutu oqo e sa rui cecere ka vakavuna me bale ki yavana e na rere o Joni. E qai tukuna vua ni o Koya na Alifa kei na Omeka, na i Tekitekivu kei na i Vakataotioti. E muri e a qai vosa me baleta na Nona mate kei na Nona tucake tale mai na mate kei na i nuinui e kauta mai na Nona tucake tale. O Jisu e taura tiko na kedrau i dola o “Mate kei Etesi”, me vaka ga e a tukuna vei Marica e na nona a mate o ganena, ka a vola tale ga o Joni, ka a kaya kina o Jisu, “Oi Au na tucake tale kei na bula. O koya sa vakabauti Au, kevaka e sa mate e na bula ga. Kei koya sa vakabauti Au e na sega sara ni mate” (Joni 11:25,26)

`Wilika na Vakatakila 22:7, 12, 13. E vakaraitaka tale ga vakaevei na veika me baleti Jisu?`

“E sa i Karisito Jisu na Alifa kei na Omeka, na i Vakatekivu ni Veiyalayalati Makawa, ka i Vakatakila ni Veiyalayalati Vou. E rau mai veireguci na rua oqo vei Jisu. O Atama kei Koya na Kalou e rau yaco me veivinakati e na vuku ni Nona talairawarawa o Koya na i karua ni Atama, ka yaco me vakaotia na veitemaki ne i Setani ka vakavinakataka na druka kei na lutu vakaloloma ne i Atama.”—EThe SDA Bible Commentary, vol. 6, pp. 1092, 1093. Io, e sa i Jisu na i tekitekivu kei na i vakataotioti. E a buli keda e na i vakatekivu, ka na buli keda vou tale e na gauna e muri sara. 

Mai na kena i tekitekivu ki na kena i cavacava, ni sega wale ga ni vakatavuvulitaka vei keda na veika ni veigauna sa oti, ia me baleta tale ga na veika ni veigauna sa bera, o koya na i vola ni Vakatakila e se o koya tiko ga na Apocalypsis Iesou Christou, na Vakatakila kei Jisu Karisito. Me’u vakuria, se mani cava tale eda na kuria cake kina na kedra vulici na veika me baleta na veigauna sa bera, kei Jisu Karisito me o Koya duadua ga na uto ni veika taucoko sara.

`Na cava soti na veigaunisala e rawa nida na tauri Jisu tiko kina me uto tiko ga ni noda bula?`