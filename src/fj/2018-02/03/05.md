---
title:  'Karisito ena vola ni Vakatakila: Matai ni Wasewase'
date:   18/04/2018
---

Na veika kece ena Vakatakila e dua tiko ga na kena i naki: me vakatakilai Jisu Karisito. (Vakatakila 1:2). Na dina me baleta nai “vakatakila” e veicoqacoqa kei ira era kaya tiko ni Vakatakila e dredre me kilai. Na cava beka na vuna me qai mai okati tu kina e na i Vola Tabu kevaka e kila o Koya ni na dredre me kilai ena kena sana wiliki?

`Wilika na Vakatakila 1:1–8. Na cava e vakatavuvulitaka vei keda na veitikina ‘qo me baleti Jisu?`

Ena Vakatakila, o Karisito e tukuni e liu vei keda me “nodra Turaga na tui kei vuravura” (Vakatakila 1:5, 19:16). Na i tukutuku bibi e ke, oqori, e na loma ni veidredre taucoko kei na veilecayaki ni vuravura, e sana rawa ni tiko kei keda na Nona veivakadeitaki o Koya na noda Vakabula ni tiko ga Vua na kaukauwa kei na lewa ni veika e yaco e vuravura. 

Ena Vakatakila 1:5, e tukuni kina vakamatata na ka me baleti Karisito ni sa i Koya na noda Dauveisereki. O Koya e sega wale ga ni vakadonui keda ia e vakatabui keda sara tale ga (1 Koronica 6:11), e savai keda mai nai valavala ca. E sega dina sara ga nida rawata oi keda vakai keda. 

`Wilika na Vakatakila 1:7. Na cava e vakatavuvulitaka oqo vei keda me baleti Jisu?`

E uto ni vakabauta taucoko ni Lotu Vakarisito e sa i koya na yalataki ni lesu mai ne i Karisito “ena veio” o Jisu e na lako tale mai, e na laurai na Nona lako mai e na kena i valavala mera na raica kece na lewei vuravura, ka mera sana qai mai vakaoti kina vakadua na rarawa, na veilecayaki, kei na vakaleqai ni vuravura ka vaka kina na kedra sana qai vakavotukanataki kece vakaoti na veiyalayala ni bula tawamudu.

`Na cava e vakatavuvulitaka vei keda na Vakatakila 1:8 me baleti Jisu? Na i nuinui cava e rawa nida kunea ena tikina oqo ka na rawa ni solia vei keda na vakacegu e na maliwa ni veivakatovolei cava ga eda sotava tiko?`