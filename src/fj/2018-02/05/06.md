---
title:  Na Siga ni Veibuluti
date:   03/05/2018
---

Na i vola ni Ipiriu e vakatavuvulitaka ni veiqaravi ena vale tabu e vuravura e i vakatakarakara ni kena ena Vale Tabu mai lomalagi, na kena e a curu kina ko Jisu ka lumuti kina vaka noda Bete Levu. Na veiqaravi ena vale tabu e vuravura, e na kena i wasewase ni vale e rua kei na kena veisorovaki kei na veivakasavasavataki vakalotu, e i “vakatakarakara kei na yaloyalo ni veika vakalomalagi, me vaka sa vakatakila vei Mosese na Kalou ni sa voleka ni tara na vale tabu” (Ipiriu 8:5).

Me vaka ga e na vale tabu e vuravura ka okati kina na veiqaravi ena kena i wasewase e rua: na Loqi Tabu kei na Loqi Tabu Sara, e veiqaravi vaka tiko kina o Karisito ena Vale Tabu vakalomalagi. Ena vale tabu e vuravura, na i vakavuvuli ni veilewai e vakatakilai e na Siga ni Veibuluti, ka vakayacori sara kina na vakasavasavataki ni vale tabu, me vaka e tukuni ena Vunau ni Soro 16. Oqo na gauna ena dua na yabaki e na dau curu kina ki na i karua ni wasewase ni vale, oqori ena Loqi Tabu Sara o koya na Bete Levu (Vunau ni Soro 16:12-14) me la’ki qarava na cakacaka ni veivakasavasavataki kei na veibuluti e na vukudra na tamata.

`Wilika na Ipiriu 9:20–23. Na cava e gadrevi me vakasavasavataki ka buluti, ka cava na vuna e i dusidusi matata kina oqo ki na Siga ni Veibuluti e na veiqaravi ne i Karisito?`

Na Ipiriu 9:23 e vakaraitaka ni cakacaka e qarava tiko o Karisito ena Vale Tabu vakalomalagi e i yaloyalo matata ni ka e a dau qarava voli o koya na bete levu e vuravura ena Siga ni Veibuluti vakayabaki ena nodra vale tabu na Isireli. Na nona veiqaravi o koya na bete levu e vuravura ena kena vakasavasavataki na vale tabu e vuravura e vakaraitaka rawa tiko mai na cakacaka e na la’ki qarava o Karisito ena dua na siga ena Vale Tabu mai lomalagi. Mai na kena vulici na i vola ne i Taniela, eda raica kina ni wasewase ni veiqaravi oqo e a tekivutaki ena 1844. Eda sa bula donuya tiko i na kena e se qarava tiko e na gauna oqo ena Loqi Tabu Sara ni Vale Tabu vakalomalagi. O koya na i matai ni agilosi e a kacivaka, “Dou rerevaka na Kalou, ka vakarokoroko vei Koya; ni sa yaco na Nona gauna me lewa” (Vakatakila 14:7). Na dina ni veilewai e dusia na volekati yani na i otioti ni gauna.

`E yavalata vakaevei na noda na bula tiko na dina oqo?`
