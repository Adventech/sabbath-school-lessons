---
title:  Na i Kavitu ni Siga ena Veiyalayalati Vou
date:   09/05/2018
---

Na vei tikina sa vulici mai sa dusimaka ni sega ni vakaisosomitaka na Siga Tabu na siga Sade. Na kena dina ga, ni o ira kece na veitikina era vosa me baleta na Siga Tabu ena Veiyalayalati Vou era vakaraitaka ni se maroroi tiko ga me vaka e dua ga vei ira na Vunau e Tini ni Kalou.

`Wilika na Luke 4:14–16; 23:55, 56. Na cava era tukuna vei keda na veitikina oqo me baleta na Siga Tabu ni kavitu ni siga, oqori ni se bera kei na Nona sa mate oti o Karisito?`

Raici na i valavala ni nodratou “vakacegu e na Siga ni Vakacecegu me vaka na vunau” o ratou na marama ka ratou dau tiko vata kei Karisito (Luke 23:56). E sa macala sara, ni o koya na vunau oqo e sa i koya na i kava ni vunau, ka a volai ena vatu mai Saeneai. O koya se mani cava ga era vulica e na nodra bula vata voli kei Jisu, e sega ni tiko e dua na i vakaraitaki mai Vua ka qai vakavo ga na kena maroroi na vunau ni Kalou, ka okati koto kina na i vakaro me baleta na Siga Tabu. E dina sara ni a kaya o Karisito vei ratou na Nona tisaipeli, “Kevaka dou sa lomani Au, dou talairawarawa ki na Noqu vunau” (Joni 14:15). Na Nona vunau, na kena e maroroya o Koya vakai Koya, e okati kina na Siga Tabu ni kavitu ni siga. Kevaka me a sa sosomitaka na Siga Tabu na Sade, e ratou se lecaleca sara tu ga kina na i lala marama.

`Wilika na Cakacaka 13:14, 42–44; 16:12, 13. Na i vakadinadina cava e ratou solia na veitikina oqo me baleta na maroroi ni Siga Tabu na i kavitu ni siga? Na i vakadinadina cava e ratou solia me baleta na maroroi ni matai ni siga ni wiki?`

Na Cakacaka 16:13 sara mada ga e rui talei dina, baleta ni ka e tukuni kina e yaco tiko e na taudaku ni vakasama ni valenilotu. O ira na tamata lotu era dau la’ki soqoni e na bati ni uciwai, na tikina e “dau ia” kina na masumasu. Ka ra vakayacora oqori e na Siga Tabu ni kavitu ni siga, oqo tale ga, na kena sa oti e vica vata na yabaki mai na Nona a sa mate oti o Jisu.
