---
title:  Na Sasaga me Veisautaki na Siga Tabu
date:   10/05/2018
---

Na vunau ni Kalou, na i Vunau e Tini, e se veivauci tiko ga (Jemesa 2:10-12), io, e okati sara tale ga e na vunau oqo na Siga Tabu ni kavitu ni siga. Na cava ga na vuna era maroroya tiko e levu na Lotu Vakarisito na Siga Sade ni sega sara tu ga ni dua na kena yavu Vakaivolatabu?  Na Taniela 7 e vakamacalataki ratou e va na matanitu: Papiloni, Metia-Perisia, Kirisi ka qai tarava sara yani o Roma, na i kava ni matanitu. Vakalailai yani ki loma ni gauna ni Matanitu o Roma, e qai laurai na kena cadra cake e dua na i leu lailai qaqa, ka a tubu cake mai vei koya na matanitu oqo (Taniela 7:8).

E se tiki tiko ga ni Matanitu o Roma, ia e tikina ga e qai tubu e muri. Oqo e dusia ga na i Tikotiko Liu ni Lotu Vakaroma ka a tubu vakadodonu dina sara ga mai na Matanitu o Roma, ka se tiko ga e na gauna oqo?

`Wilika na Taniela 7:23–25. Na cava e ratou tukuna na veitikina oqo ka na rawa ni vukei keda meda kila rawa na tekitekivu ni rokovi ni Siga Sade?`

Na matua vosa taumada e dusia ni o koya na i leu lailai qaqa e a “nakita” me veisautaka na vunau. Na kaukauwa vakavuravura cava, e rawata dina, me veisautaka na vunau ni Kalou? Na lotu Katolika sa kauta mai na kena veisautaki na siga tabu ka muria tu na lotu kece ga ni kua.

`Vakatautauvatataki rau na Vakatakila 13:1–17 kei na Taniela 7:1–8, 21, 24, 25. E na vukei keda vakaevei na i yaloyalo e na veitikina oqo meda kila na veika era na yaco e na i vakataotioti ni gauna?`

Vakayagataka sara vakadodonu na i yaloyalo mai na Taniela, ka okati kina na i yaloyalo ni gauna e muri ne i Roma Lotu, e na mai tukuni tiko kina e na i vola ni Vakatakila na veivakacacani e na gauna e muri ka na vakayacori vei ira era bese ni “lotu” me vaka na ka era vakarota o ira na veikaukauwa era tukuni koto e na i vola ni Vakatakila.E vakayagataka vakaevei na Vakatakila 14:6, 7 na i vosavosa ni Lako Yani 20:11, ka na vukei keda vakaevei oqo meda kila na bibi ni Siga Tabu, e na vakasama ni “lotu” e na bula dredre ni vakataotioti ni gauna
