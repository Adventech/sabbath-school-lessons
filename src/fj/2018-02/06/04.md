---
title: Mai na Siga Tabu ki na Sade?
date:   08/05/2018
---

Nida Lotu ni Kavitu ni Lesu Vakarua Mai e dau vakawasoma meda rogoci ira na vo ni wekada Lotu Vakarisito ena veilotulotu tale e so nira dau kaya ni sa boko na i vunau, se, ni oi keda eda sa sega ni vakarurugi e na vunau ia e na loloma savu ga. Na ka dina era kaya tiko, ni kava ga ni vunau e sa bokoci laivi. E vuqa tale era sega ni kaya vaka oqori. Na ka ga era kaya ni Siga Tabu ni kavitu ni siga e sa sosomitaka na i matai ni siga, oqori na Sade, me vakananumi kina na tucake tale ne i Jisu.

Ka ra vakabauta ni sa tiko tale ga vei ira na veitiki ni Vola Tabu e tokona na nodra i le. Era sa tiko oqo e so na tiki ni Vola Tabu kilai levu mai na Veiyalayalati Vou ka ra vakabauta e levu na Lotu Vakarisito nira dusia na kena sa veisautaki na Siga Tabu mai na kavitu ni siga e na Veiyalayalati Makawa ki na i matai ni siga ena Veiyalayalati Vou.

`Wilika na Joni 20:19–23. Na cava na vuna e rawa ni tukuni ni vuni nodratou tiko na tisaipeli ena rumu o ya? E ratou kaya tiko beka na veitikina oqo ni vuni nodratou soqoni vata tiko me ratou lotu me vakananumi kina na tucake take ne i Jisu, me vaka e kainaki?`

`Wilika na Cakacaka 20:6, 7. E bau kaya beka e dua na ka na veitikina qo me dusia na kena sa veisau na Siga Tabu ki na Sade, na i matai ni siga ni wiki? Raica tale ga na Cakacaka 2:46.`

`Wilika na 1 Koronica 16:1–4. Mai na taudaku ni kena kumuni na i solisoli e veivale e na i matai ni siga ni wiki, e bau vakatavuvulitaka beka na kena sa veisau na Siga Tabu ki na Sade?`

Oqo na vakasama bibi ni “vakadinadina” ni yavu e vakayagataki me vakatututaka na i vakavuvuli ni matai ni siga ni wiki e sa sosomitaka na Siga Tabu na i kavitu ni siga. Mai na taudaku ni kena tukuni e na vica na gauna, e na vuku ni veiulubale e so, na kena tukuni na nodra dau tiko vakasoqonivata na tamata vakabauta, e sega ga ni dua vei ira oqori e vakaraitaka ni veisoqoni oqo era soqoni ni qaravi Kalou e na i matai ni siga e sa sosomitaka na Siga Tabu ni Kavitu ni Siga.
