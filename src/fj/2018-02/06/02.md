---
title:  Na Yalayala
date:   06/05/2018
---

E dua na yalayala cecere e koto ena i Vola Tabu e na Roma 8:1. “O koya oqo era sa sega kina ni lewai me cudruvi ko ira era sa tu vata kei Karisito Jisu, era sa sega ni muria tiko na i tovo vakayago, era sa muria ga na Yalo Tabu.” Na kena vulici na veika e a vosa taumada tiko mai kina o Paula e na veitikina sa oti mai eda na toboka vakavinaka kina na i nuinui kei na yalayala e ologi koto kina.

`Wilika na Roma 7:15–25. Na vakasama bibi cava e kaya tiko o Paula e na veitikina oqo ka vukea na kena veivakadeitaki na Roma 8:1?`

E dina ni dau levu sara tiko na veisoli vakasama e na kedra maliwa na tamata Lotu Vakarisito e vosa vakabibi tiko o Paula me baleti koya ga se sega e na nona i tutu e na vakabauta, ia e dua ga na ka e matata: O Paula e a vosa dina tiko ga, me baleta na ka dina ni valavala ca. Na tamata yadua, o ira sara mada ga era Lotu Vakarisito, e rawa ni ra dui semati ira ki na veivalavala ni bula e a vakaraitaka tiko e ke o Paula. Vei Paula, na leqa e sega ni mai baleta na vunau, na leqa e baleta na yagoda.

O cei e sega ni sa bau donuya e dua na gauna e gadreva kina me cakava na ka dodonu, ia e qai cakava na kena e cala? Kevaka sara mada me sega ni vosa tiko e ke o Paula me baleta na dina ni valavala ca e na nona bula na tamata lotu, e vakabibitaka dina sara tiko ga o koya na veimulomulo ni bula e sotava tiko o koya e segata tiko me muria na Kalou.

O koya oqo, e a qai cavuta kina o Paula na veivosa bibi, “A tamata vakaloloma koi au, o cei e na sereki au mai na yago ni mate oqo?” (Roma 7:24,). Na nona i sau ni taro e laurai vei Jisu, kei na yalayala levu ni sega na “cudruvi” vei ira era vakabauti Jisu, ni e na loloma savu ga, era sa lako voli kina me vaka na Yalo Tabu. Io, era dau sotava dina tiko na veimulomulo ni bula o ira na tamata vakabauta, ka e ka dina tiko kina na i valavala ca. Ia e na vuku ni vakabauti ne i Jisu, o ira kece era vakabauta era yaco mera sa sega ni lewai e na vunau, era muria tiko ga, e na kena dina. O koya gona era sa vulica kina mera lako voli me vaka na Yalo Tabu ka sega e na “gadreva na veika vakayago.”

`Wilika tale mada na noda tikina e dai. Ko rawa ni semati iko vakaevei ki na ka e kaya e ke o Paula? Na cava gona na vuna me talei kina na yalayala ni Roma 8:1.`
