---
title:  Na “Ka Vakasisila sa Dauveivakarusai”
date:   15/05/2018
---

Ena Nona i tukutuku bibi me baleta na gauna e muri, e a qai laveta cake kina o Karisito (Maciu 24:15), e dua na i yaloyalo mai na Taniela 9:27; 11:31 kei na Taniela 12:11. E okata na Kalou me ka “vakasisila”na kena voroki na Nona vunau, me vaka na qaravi matakau (Vakarua 27:15) se na i valavala vakasisila ni garogaro (Vunau ni Soro 18:22).

`Wilika na Maciu 24:15 kei na Luke 21:20. E rau na vukei keda vakaevei na tikina e rua oqo e na noda kila na “ka vakasisila sa dau veivakarusai”?`

Oi rau na tikina e rua oqo e rau vakamatatataka ni yalayala ne i Jisu e okati kina, na vakarusai vakaloloma ne i Jerusalemi kei na valenisoro e na AD70 mai vei Roma pekani. “E a raica o Karisito me baleti Jerusalemi e dua na i vakaraitaki ni dua na vuravura ka sa loma kaukauwa tu e na tawavakabauta kei na vuki tani, ni sa vakusakusa tiko yani me sotava na lewa ni veisausaumi ni Kalou.”—Ellen G. White, The Great Controversy, p. 22.

Ena Taniela 12:11 kei na 11:31, na “ka vakasisila sa dau veivakarusai” e sema ki na tabagauna e muri kei Roma. Na Taniela 8, vakabibi e na tikina 9–12, e veivuke e na kena okati na vakasama e tarai tiko ena kena veitabagauna, ka laurai tiko kina o Roma e na rua na kena i wasewase. Na kena i matai, e laurai e na totolo ni kena tete vakababa na i leu lailai (Taniela 8:9), me dusia na vakaitamera ni matanitu o Roma pekani. Na kena i karua (Taniela 8:10–12) e baleta na kena tete vakadodonu o koya na i leu lailai, ka “biuta sobu ki na qele e so vei ira na i vavakoso kei na kalokalo (vakararawataki na tamata ni Kalou) ka vakalevulevui koya Vua na “Turaga ni vavakoso” (8: 11), oqori o Jisu. Oqo e dusia na Roma Vakalotu, ka a cadra cake mai na matanitu o Roma ka sa karusa sobu tiko, ia e tiko ga mai Roma. (Oqori na vuna e laurai kina e rua na i wasewase ni dua ga na i leu lailai.). Na veilewai ena Taniela 7:9, 10, na vakasavasavataki ni vale tabu ena Taniela 8:14, kei na veivakatakilakila ni veika vakalomalagi ni Maciu 24:29 era dusia kece tiko na Nona dau curu takoso na Kalou e na vukudra na Nona tamata e na gauna e muri sara.
