---
title:  Na Siga Tabu me Drega
date:   14/06/2018
---

Me vaka eda sa raica oti, ni Siga Tabu na i kavitu ni siga e dau tukuni ira tu ga na tamata dina na Kalou ena veitabagauna me vakatekivu sara mai vei rau o Atama ka yacova na nodra gauna na Isireli. Eda sa raica tale ga na kena a mai tomani tiko oqori ena lotu ni Veiyalayalati Vou e na bula ne i Jisu kei ratou na apositolo, ka ra mai vakayacora tiko vaka kina na tamata ni Kalou ni otioti ni gauna ka me i vakatakilakila era kilai tani kina vakavinaka o ira “era maroroya tiko na vunau ni Kalou ka taura tiko ga na vakabauti Jisu” (Vakatakila 14:12,).

`Na cava na vuni kena rui bibi na Siga Tabu, kei na kena yaga dina vei ira era Lotu Vakarisito? Lako Yani 20:8–11; Ipiriu 4:9, 10.`

E koto e na loma donu ni Vunau e Tini na Siga Tabu. E a solia na Dauveibuli me i vakadinadina ni Nona lewa. E tukuna na yacana, o “Jiova na nomu Kalou.” E tukuna na i yalayala ni vanua e lewa, o “lomalagi kei vuravura kei na waitui, kei na kece ga sa tu mai kina.” E tukuna tale ga vuni Nona lewa, “ni sa buli lomalagi kei vuravura kei na waitui, kei na ka kece ga sa tu mai kina ko Jiova ena siga e ono, a sa vakacegu e na i kavitu ni siga.”

Na Veiyalayalati Vou e tukuni Jisu ni sa i Koya e a cakava kina na ka kece ga na Kalou (Joni 1:1–3; Kolosa 1:16; Ipiriu 1:1, 2). E sa i Jisu ga e a veibuli ena siga e ono ka vakacegu e na i kavitu ni siga. E vakaibalebale gona kina ni e na Nona rube e na kauveilatai e na Vakaraubuka e a qai kaya, “Sa oti!” (Joni 19:30). Me vaka ga na Nona a vakacegu ena Siga Tabu ni oti na Nona a veibuli, e a vakacegu toka vaka kina e na i bulubulu ena Siga Tabu ni oti na Nona cakacaka ni veisorovaki ka a mai mate kina me rawa kina na noda vakabulai. E taqai rua vaka kina na kalougata ni Siga Tabu: na Veibuli kei na Veivakabulai. E i dusidusi gona kina na Siga Tabu ni vuni noda bula ga Jisu. (Wilika tale ga na Ipiriu 4:10 kei na 12:2).

`Kevaka e dusia na Siga Tabu na noda vakacegu mai na noda cakacaka, ia na cava e dusia na Sade? E sotavi Papiloni vakacava na ka oqo?`
