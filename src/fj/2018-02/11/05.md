---
title:  Na Vakatakilakila ni Manumanu
date:   13/06/2018
---

Na cava na i vakatakilakila qo e gadrevi tiko me kua ni takavi keda? Na i kava ni manumanu ni Taniela 7 e tukuni koya tale tiko ga na manumanu mai wai o koya e na veisautaka na gauna, e dusi ki na Siga Tabu na i kava ni vunau, kei na vunau.

Na i tukutuku ni matai ni agilosi e tukuna vei keda meda rokova na Siga Tabu e dusia ni Kalou e Dauveibuli. E a qai tukuni na ka era na sotava o ira era beca (Vakatakila 14:9) kei na ka e baleti ira o ira era rokova (tikina 12).  

`Wilika na Vakatakila 14:12. Na ka e tukuni e ke me baleti ira na tamata yalodina ni Kalou, e na vukei keda vakaevei meda kila na bibi ni Siga Tabu e na veika era na yaco ena gauna e muri?`

E kaya na Vakatakila 14:12, “Oqo gona na nodra vosota na tamata yalosavasava: sa tu e ke o ira era maroroya na vunau ni Kalou, ka taura tiko ga na vakabauti Jisu. E okati e na vunau oqo na Siga Tabu na i Kavitu ni siga. Oqo gona na vuna era raica kina e vuqa ni “vakatakilakila ni manumanu” e sema sara tu ga ki na Siga Sade na Siga Tabu lasu ka sega ni vakaroti e na i Vola Tabu.

E tukuna beka oqo ni o ira era lotu tiko e na Siga Sade e dai nira sa vakatakilakilataki tu e na vakatakilakila ni manumanu? Sega! E tukuni ena Vakatakila 13:15 ni o ira era bese ni ciqoma na lotu lasu oqo era na vakamatei. Na i tinitini ni noda toso oqo e sa i koya na bula se mate. Na veika era sa yaco tiko e na gauna oqo e se bera tiko ni yacovi yani na tavata me yaco kina na digidigi oqori. Na vakatakilakila ni manumanu e i otioti tiko ni veivakatovolei me na sotavi.

`Na Vunau ni Kalou. Na vakabauti Jisu. Na cava na vuni nodrau bibi na rua oqo me rawa ni okati kina na tamata Lotu Vakarisito me tamata dina?`
