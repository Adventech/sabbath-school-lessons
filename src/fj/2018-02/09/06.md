---
title:  Na Lewetolu Lasu
date:   31/05/2018
---

Na i vakavuvuli me baleta na i tuvaki ni Lewetolu Vakalou e laurai e na i Vola Tabu taucoko. Ia e na tai me baleta na veivakacalai kei na veivakararawataki e na gauna e muri, na i vola ni Vakatakila e raici kina e dua na “lewetolu lasu” ka ratou okati kina o koya na gata levu, na manumanu mai wasawasa kei koya na manumanu e vanua mamaca ni Vakatakila 13.

`Na cava e tukuni ena Vakatakila 12:17 kei na 13:1,2?`

O koya na gata levu e ke e raici ni vakaraitaki lasu ni Kalou na Tama, ka sa i koya e nona na lewa. O koya tale ga e solia na kaukauwa kei na i tikotiko vakaturaga vua na manumanu mai wasawasa, o koya na i vakaraitaki lasu kei Karisito. Na cava na vuna e laurai kina o koya oqo me i vakaraitaki lasu kei Karisito?
Na i tuvaki cava soti e laurai vua na manumanu mai wasawasa, Vakatakila 13:2–5?

Me i kuri ni kena soli vua na kaukauwa mai vua na gata levu, me vaka ga na kena soli na kaukauwa vei Jisu mai vei Tamana (Maciu 28:18); o koya na manumanu oqo e a mate ka tucake tale ga me vakataki Jisu (Vakatakila 13:3). E dua tale, ni o koya na manumanu oqo e a soli vua me vakayaco lewa me 42 na vula se 3½ na yabaki me vakataki Jisu ga e na Nona veiqaravi voli me 3½ na yabaki, e yavutaki e na wiliwili na dua na siga e tautauvata kei na dua na yabaki.

`E vakamacalataki vakaevei na manumanu mai vanua mamaca e na Vakatakila 13:11–17?`

O koya na manumanu mai vanua mamaca e tutaka na lomai koya na manumanu mai wasawasa, me vakataka ga Yalo Tabu ena Nona tutaki Jisu (Joni 16:13, 14). Me vakataka tale ga na Nona vakacakava na veika lelevu e na Nona kauta sobu mai na “bukawaqa” mai lomalagi (Cakacaka 2:3), o koya na manumanu mai vanua mamaca e na cakava vaka kina e dua na ka e tautauvata (raica na Vakatakila 13:13).

`Na cava soti tale na veivakacalai ni gauna e muri e dodonu meda na qarauna, ka na rawa vakaevei nida vukei ira e so tale mera qaqarauni vaka kina?`
