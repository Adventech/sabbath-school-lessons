---
title:  Sega ni Mate Rawa ni Yalo
date:   29/05/2018
---

`Na cava era vakatavuvulitaka na veitikina oqo me baleta na i “tutu ni mate”? Na veitaqomaki cava era tukuna vei keda me baleta e dua vei rau na “rua cala levu”? Dauvunau 9:5, 6, 10; Same 115:17; 146:4; 1 Koronica 15:16–18; Taniela 12:2.`

Ena vica wale tiko ga na yabaki ka se qai oti oqo, e levu sara tiko na vakanananu e sa vakagolei tiko me baleti ira na tamata era sa “mate” – oqori ena kena sa oti na tavatukituki ni nodra uto ka sa cavuka vaka kina na nodra i cegu. E na so na gauna e so vei ira oqori era dau mai talanoataka na nodra sotava e so na ka veivakurabuitaki e na gauna era sega ni vakilai ira tu kina se nanumi nira sa “mate” tu. E so era kaya nira raica voli e maliwa lala ka ra vakararai sobu tu mai ka ra raica rawa na yagodra dina e ra. E so tale era raica nira taucu tani mai na yagodra ka sotava sara e dua tamata vinaka ni serau tu ka sinai e na dau kauwai, e vakasinaiti e na dina me baleta na yalovinaka kei na loloma. Kei na so tale era tukuna nira a sotavi ira ka veitalanoa kei ira na wekadra ka ra sa mate oti.

E dina sara ni levu na tamata era tukuna ena nodra sotavi ira na dui wekadra ka ra sa mate, era dau mai solia vei ira na vosa ni veivakacegui ni loloma, tiko veisaututaki kei na yalovinaka, ia e sega ni ka me baleta na veivakabulai ne i Karisito, sega ni dua na ka me baleta na i valavala ca, ka sega ni dua na ka me baleta na veilewai e na vakayacori tiko

E so era nanuma ni veika era sotava oqori e sa basai ira kina na veivakavuvuli Vakarisito kilai levu. Na ka dina ga era donuya e salavata ga kei na i vakavuvuli ni New Age, ka yaco kina me lailai sobu na nodra dina vakalotu nira sa bula tale mai ka ra se bau vinaka cake nira se bera ni “mate.”

`Nida Lotu Vakarisito na cava na vuna e bibi kina meda dei toka ga e na i Vola Tabu, ka dina ga duidui mai na ka eda nanuma?`
