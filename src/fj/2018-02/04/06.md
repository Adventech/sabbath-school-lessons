---
title:  Na i Tukutuku Vinaka e Sega ni Oti Rawa  
date:   26/04/2018
---

`Wilika na Vakatakila 14:6, 7. Na cava na “na i tukutuku vinaka e sega ni oti rawa”? `

Nai tukutuku vinaka e sega ni oti rawa e nona na Kalou e sega ni dau veisau. Na i tukutuku vinaka oqo ena tiko me tawamudu. Na kosipeli e vakaraitaka na Nona loloma sega ni veisau rawa na Kalou, ka gadrevi me na yacovi vuravura yani ena nona I tukutuku. Na tamata yadua e na gadrevi mera na rogoca, ka oqori sara ga na vuna era kacivi tiko kina na Nona tamata na Kalou mera na vakatetea yani.

`“Me vaka sa digitaki keda e liu e na vukuna, sa qai tauyavutaki e muri ko vuravura, meda yalosavasava ka sega ni cala e matana e na loloma; ni sa lesi keda e liu me da vakabau me da luvena e na vukui Jisu Karisito, me vaka na Nona lewa vakayalovinaka” (Efeso 1:4, 5). E tukuna vakaevei vei keda oqo me baleta na kena “sega ni oti rawa” dina na kosipeli?`

Eda a sa digitaki tu mai Vua “sa qai tauyavutaki e muri ko vuravura.” Eda veitalanoataka tiko kina e dua “na i tukutuku vinaka e sega ni oti rawa”! Ni se bera sara mada ga na buli ni vuravura, e sa i tuvatuva tiko ga mai ni Kalou, o ya na noda na rawata na bula e na Vukuna. Na vosa: “digitaki,” “lesi keda e liu,” (2 Cesalonaika 2: 13; 2 Timoci 1:9) e vakaraitaka ni noda vakabulai e sega ni yaco e na vuku ni dua na ka eda cakava se e na vuku ni dua na ka e talei e tu vei keda, ia e yaco dina duadua sara tiko ga ena vuku ni Nona i tovo ni bula dauloloma.Na digidigi e tiko me noda, o ya meda ciqoma se meda vakanadakuya.

E qai vakadinadinataki vakaevei na veidigitaki oqo ena nodra bula o ira na digitaki? Meda “yalosavasava ka sega ni cala e matana e na loloma” (Efeso 1:4). O koya tale ga oqo, na vuni noda sa digitaki tu. Eda sa kacivi meda vunautaka na i “tukutuku vinaka e sega ni oti rawa” ki vuravura me tiki ni tukutuku ni vakataotioti ni gauna ni bera tiko na lesu mai ne i Karisito.

`Na cava na vuna e dodonu kina meda kila rawa ka bulataka sara vakai keda na dina ni “tukutuku vinaka e sega ni oti rawa” ni bera na noda la’ki wasea yani vei ira e so tale?`
