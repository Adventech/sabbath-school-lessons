---
title:  Na Loloma ni Yalo Tabu
date:   24/04/2018
---

Ni kua e so era nanuma cala na Yalo Tabu. E so vei ira na dau ni cioloji era sa dau okati Koya tiko na Yalo Tabu me sa o Koya na loloma ena kedrau maliwa na Tamana kei na Luvena. Se, ena dua tale na kena i tukutukuni, o Koya na Yalo Tabu e sa i Koya ga na nodrau veimosimositi na Tama kei na Luvena. E kena i balebale oqori ni o Koya e sa okati wale sara tu ga vaka Nodrau veimaliwai oi Rau na lewe Rua e na Lewetolu Vakalou, ka sa sega ni qai okati vaka kina o Koya vaka Dua vei Ratou.

Ia na i Vola Tabu e vakadeitaka na Yalo Tabu. O ira era Lotu Vakarisito era papitaisotaki e na yacai Koya na Tama, na Luvena kei na Yalo Tabu (Maciu 28:19). O Koya na Yalo Tabu e vakalagilagi Karisito (Joni 16:14). Na Yalo Tabu e na tukuna vei ira na tamata na i valavala ca (Joni 16:8). E rawa me dau kunea na rarawa (Efeso 4:30) O Koya na Dauveivakacegui (Joni 14:16), Dauveivuke (NKJV), Dauveivakasalataki (RSV). E dau veituberi (Luke 12:12), dau veimasulaki (Roma 8:26), ka dau veivakatabui (1 Pita 1:2). O Karisito e kaya ni Yalo Tabu e dau tuberi ira na tamata ki na veidina kece ga (Joni 16:13).

`Na kena vakalekaleka ga, oqori ni o Koya na Yalo Tabu e Kalou, me vakataki rau ga na Kalou na Tama kei na Kalou na Luvena. O Ratou tolutolu e Ratou Kalou e dua bau. Na veika kece e cakava na Yalo Tabu e dusia na loloma vakalou. Na cava soti e so na ka e dau vakayacora? Luke 12:12; Joni 16:8–13; Cakacaka 13:2.`

Na i vakadinadina levu e dusia ni Kalou na Yalo Tabu e sa i koya na liatamata ne i Karisito. O Jisu e a tubu mai Vua na Yalo Tabu (Maciu 1:20).

Eratou duavata na Kalou na Tama kei Koya na Luvena kei na Yalo tabu ena veiqaravi tiko e na vukuda na tamata. “Na Lewetolu Vakalou e Ratou yavalati ena kena kauwaitaki na kawa tamata, ka Ratou mani vakauluvata kina na Kalou na Tama, na Luvena kei na Yalo Tabu me ratou vakadavora e dua na i tuvatuva me qaravi rawa kina na veisereki.”—Ellen G. White, Counsels on Health, p. 222.
