---
title:  Vou ka Vakavoui
date:   14/02/2022
---

`Vakatauvatana na Iperiu 8:10–12 kei na Vakarua 6:4–6, Vakarua 30:11–14, kei Jeremaia 31:31–34. Na cava na ka e vakatavulici keda kina me baleta na ituvaki ni veiyalayalati vou?`

Na vosa ni yalayala me baleta na veiyalayalati vou ena Iperiu e lesu tale tiko ki vei Jeremaia. Vei Jeremaia, na vosa ni yalayala ni Kalou me baleta na veiyalayalati vou, sai koya na kena vakavoui na veiyalayalati ka a cakava oti enai matai ni gauna vei ira na Isireli mai vei Mosese (Jeremaia 31:31–34). Ena rawa ni tukuni ni Jeremaia 31 e sega ni vosa vakabibi tiko me baleta na veiyalayalati makawa ia e sa baleta na kena vakavoui na veiyalayalati taumada vata kei Isireli. Na vosa vaka-Iperiu ni “vou” na hadashah, ka na rawa ni kenai balebale vakavoui kei na “ka vou”.

Na leqa me baleta na ka makawa oya ni ra voroka na tamata (Iperiu 8:8, 9). E sega ni leqa na veiyalayalati; na tamata e leqa. Kevaka mera raica basikata na Isireli nai vakatakilakila ki na Nona lako mai na Mesaia ka vakabauti Koya, ke a sega ni vakacacani na veiyalayalati. Era lewe vuqa sara na tamata vakabauta ena kedrai vola tukutuku na Isireli e a vakavotukanataki ki vei ira na inaki ni veiyalayalati ka ni a bula tu e lomadra nai vunau (Same 37:31, Same 40:8, Same 119:11, Aisea 51:7).

Dina ga ni veiyalayalati vou sai koya na vakavoui ni veiyalayalati makawa, e tiko na vakanananu e yaco kina oya. Ko Jeremaia a yalataka e dua na veiyalayalati vou, e sega walega ni raitayaloyalotaka na vakavoui ni kenai tuvaki e a tu kina ni bera na kau vakabobula, oya na kena sa voroki ka vakavoui vakavuqa ena vuku ni vuki tani e cakava tiko na matanitu ko Isireli. Oya ena vuku ni nodra sa sega ni maroroya rawa na yasa ni nodra veiyalayalati vata kei na Kalou. (Jeremaia 13:23).

Ena vuku ni ka oya, sa yalataka kina na Kalou me sa na cakava e dua na ka vou (Jeremaia 31:22). Na veiyalayalati oqo ena sega ni tautauvata kei na veiyalayalati a cakava na Kalou vata kei “ira na nodra qase” (Jeremaia 31:32). Ena vuku ni nodra sa sega ni yalodina na tamata, sa sega ni qai vakavotukanataki kina na vosa ni yalayala a cakava na Kalou ena Veiyalayalati mai Sainiai. Oqo, ena vuku ni veivakadeitaki e a solia na Luvena (Iperiu 7:22), E a rawa ki Vu ana Kalou me vakavotukanataka na Nona vosa ni yalayala. Na Kalou e sega ni veisautaka na Nonai vunau se vakalolovirataka na Nona ivakatagedegede; ia e tala mai na Luvena me ivakadei ni vosa ni yalayala ni veiyalayalati (Iperiu 7:22, Iperiu 6:18–20). Sai koya oqo na vuna e sega kina ni vatonaki kina na veiyalayala oqo. E tikoga kina na veivakalougatataki baleta ko Jisu e sa mai vakavotukanataka sara vakavinaka, sa yaco kina me cudruvi ena vukuda (Kalatia 3:13).

`Wilika na 2 Timoci 2:13. Na cava eda na rawa ni vulica mai na Nona yalodina na Kalou ki vei ira na Nona tamata kei na Nonai nakinaki ni da vakasamataka na noda veiwekani kei ira na tani kei na noda inakinaki?`