---
title:  Kuri ni Vakasama
date:   18/02/2022
---

“Kevaka me sa vakavoui na lomada me ucui Koya na Kalou, kevaka me sa teivaki ki yaloda na loloma ni Kalou, ena sega beka ni bulataki nai vunau ni Kalou ena noda bula? Ni sa teivaki ki lomada na yavu ni loloma, ena gauna sa vakavoui kina na tamata me ucui Koya na Kalou ka a buli koya, na vosa ni yalayala ni veiyalayalati vou e sa na vakavotukanataki, ‘Au na tugana na noqu vunau ki na yalodra, Ka vola e na lomadra” (Iperiu 10:16). Ia kevaka e sa volai e lomada nai vunau, ena sega beka ni veisautaka na bula? Na talairawarawa—sai vakaraitaki ni vua kei na yalodina ni loloma- ka sai vakatakilakila dina ni veivakatisaipelitaki. Nai Vola Tabu e kaya, “Sai koya oqo na loloma ki Vua na Kalou, meda muria na Nonai vunau, ʻO koya sa kaya au kilai Koya, ka sega ni muria na Nonai vunau sa vosa lasu, sa sega ni tu vua na dina’ 1 Joni 5:3; 2:4. Nai sosomi ni talairawarawa ni tamata, sai koya na vakabauta, na vakabuta duduaga sa rawa kina ki veikeda meda vakaivotavota ena loloma savu nei Karisito, sa vakavuna na kena matanataka rawa na talairawarawa.

“Na nomu toro vakavoleka ga mai ki vei Jisu, na levu ni kena na basika mai ki matamu na nomu ca; ni sa na matata ena matamu na dina ni ka ko sa raica, kei na kemui tuvaki ca e sa na laurai e matalevu ka duidui mai na Nona bula savasava. Sai koya oqo nai vakadinadina ni nona sa mai vakayalia ko Setani na kaukauwa ni nona lawaki, ka sa na uqeti iko na kaukauwa ni veivakabulai ni Yalo ni Kalou.

“Ena sega ni dabe dei tiko ena lomana e dua na tamata na loloma nei Jisu kevaka ena sega ni vakila taumada na nona tamata ivalavala ca. Na yalo ga e sa veisautaki ena loloma savu nei Karisito ena marautaka na Nonai tovo va-Kalou; ia kevaka eda se sega tikoga ni raica rawa na leqa ni noda bula, oya e sai vakadinadina ni noda se sega tikoga ni kunea na totoka kei na lagilagi nei Karisito.”—Ellen G. White, Steps to Christ, pp. 60, 64, 65.

**Taro ni Veiwase**

`1. Vakasamataka mada na ka e tukuna tiko ko Ellen G. White e cake. Na cava na ka dina me baleta na voleka ga ni noda lako mai ki vei Karisito, na levu ni nodai valavala ca ena vakatakilai mai e matada ka me tukuna ki veikeda na sala e dodonu meda na kakua ni vakatara na leqa ni keda ituvaki me vakavuna na gogo ni noda vakabauta?`

`2. Veiwasei vakalevu toka ena vakanananu ni kena sa volai nai vunau e lomada. Na cava na kenai balebale ki na nona bula vakayalo e dua na Lotu Vakarisito? Ena rawa vakacava ki na kilaka kei na vakilai ni dina oqo me vukei keda meda levea kina na mataqali talairawarawa e caka ni muri vakamatailalai na kenai vunau, na talairawarawa sa vakatokai tu me “cakacaka e mate” (Iperiu 9:14)?`