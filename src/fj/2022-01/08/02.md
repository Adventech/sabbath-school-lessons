---
title:  Na Kena Gadrevi na Veiyalayalati Vou
date:   13/02/2022
---

`Wilika na Iperiu 7:11–19. Na cava na vuna e gadrevi kina e dua na veiyalayalati vou?`

Me vaka na ka e kaya na Iperiu, ni a digitaki ko Jisu me bete me vaka na i tuvatuva nei Melikiseteki, ka vakaraitaka na kena sa tekivu me sa vakayagataki na veiyalayalati vou. Na veiyalayalati makawa e soli ena vuku ni yavu ni nodra cakacaka vakabete na Livai (Iperiu 7:11). Ko ira na bete ena kawa vaka-Livai era cakava tiko na cakacaka vakadautataro ena kedrau maliwa na Kalou kei ira na Isireli, kei na nona sega ni vakatara tale edua na tamata na lawa ki na cakacaka vakabete. Tinia ko Paula ena nona kaya ni veisautaki ni cakacaka vakabete e sa dusia ni sa veisau na lawa ni cakacaka vakabete, kei na veisau ni veiyalayalati (Iperiu 7:12, 18, 19).

Na leqa me baleta na veiyalayalati makawa oya ni sega ni vakarautaka rawa na bula e vinaka vakaoti (perfection) (Iperiu 7:11). E vosa tiko eke ko Paula me baleta na nodra cakacaka vakabete na Livai kei na kena veiqaravi (vakacaboisoro kei na solevu, etc.). Na kena vakacabori na manumanu mai vei ira na tamata ena sega ni rawa ni cakava na ka dina, na veivakasavasavataki mai nai valavala ca, kei na curu doudou ki Vua na Kalou (Iperiu 10:1-4; Iperiu 9:13, 14; Iperiu 10:19–23).

Na veiyalayalati vou e rui yaga e sega ni kenai balebale ni a veivakaduiduitaki na Kalou ki vei ira na Isireli ena Nona solia ki vei ira na veiyalayalati makawa. Na tabana ni cakacaka vaka-Livai kei na veiqaravi ena vale ni soro e caka me maroroi ira mai na qaravi kalou matakau ka me dusia talega ki vei ira na cakacaka ni veiqaravi nei Jisu. Na Iperiu e vakabibitaka ni vakacaboisoro e “iyaloyalo ni ka dina ena muri mai” (Iperiu 10:1).

Ena nodra dusimaki tiko ki vei Jisu, nai soro ena dodonu me vukei ira na tamata mera laiva na nodra inuinui kei na vakabauta ki Vua na “Lami ni Kalou ko Koya sa kauta tani na ivalavala ca ni kai vuravura” (Joni 1:29, vakatauvatana kei na Aisea 53). Sai koya oqo na tikina vata ga, na ka e kaya ko Paula “ni vunau mei vakavuvuli me tuberi keda vei Karisito, me da vakadonui kina e na vuku ni vakabauta” (Kalatia 3:24) se ko “Karisito na ka sa nakiti e na vunau, me vakadonui ko ira kece era sa vakabauta” (Roma 10:4).

Ena dua tale na yasana, nai Vunau e Tini e vinaka vakaoti, ia e sega ni solia na bula tawa mudu (Roma 3:20–28, Roma 7:12–14). Era vakarautaka nai vakatagedegede cecere ni yalododonu, ia era sega ni solia na yalododonu, se na rai ki na iloilo me kauta tani na sasanukinuki ni qase. Nida gadreva na yalododonu e taucoko vakaoti, eda na gadrevi Jisu me sosomitaki keda.

`Na cava na vuna e sega ni vakabulai keda rawa kina na ivunau? Kevaka eda na maroroya vakavinaka nai vunau taucoko—Na cava na vuna ena sega ni vakabulai keda rawa kina?`