---
title:  Ko Jisu, Na Dautataro ni Veiyalayalati Vou
date:   12/02/2022
---

### Wilika ena Macawa oqo
Iperiu 7:11–19; Iperiu 8:10–12; Jeremaia 31:31–34; Iperiu 8:1–6; Lako Yani 24:1-8; Isikeli 36:26, 27.

> <p>Wiligusu</p>
> “Sa qai nona na cakacaka vakabete e uasivi cake, me vaka sa dautataro talega ko koya e na dua na veiyalayalati e uasivi cake, o koya sa vakataudeitaka e na vosa ni yalayala e uasivi cake” (Iperiu 8:6).

Ena Nona bulataki na bula e vinaka vakaoti, kei na mate me keda isosomi, ko Jisu e sa dautataro ni veiyalayalati e vou ena keda maliwa kei na Kalou. Ena Nona mate, sa mai vakagalalataka kina ko Jisu nai totogi mate na isau ni noda ivalavala ca, sa rawata na veiyalayalati vou.

Na dina oqo e vakamacalataki tiko ena Iperiu 10:5–10, ka tukuni Jisu ena Nona bulataka na bula ni talairawarawa vakaoti ka gadrevi ena veiyalayalati. E tukuna na Same 40, na Nona gagadre na Mesaia me talairawarawa vakaoti ki Vu ana Kalou: “Au a qai kaya, Raica, au sa lako mai, Au a volai e nai vola vivigi, Au sa reki me’u kitaka na ka ko ni sa vinakata, noqu Kalou: Io, na nomuni vunau sa tu e na vu ni yaloqu” (Same 40:7, 8). “Na vosa oqo [rekitaka me’u kitaka na ka ko ni sa vinakata] e kaya tiko na talairawarawa vakaoti (moral obedience) ki na ka e vinakata na Kalou. O koya e vola na Iperiu e vakayagataka na vosa me vakatakila ni soro nei Karisito e sa vakataucokotaka na ka e vinakata na Kalou ena kena vakarautaki na ibulubulu (atonement) e ciqomi, ka sega ni vakarautaka rawa na isoro manumanu.”—The SDA Bible Commentary, vol. 7, p. 460.

Vei Paula, na Same oqo e vulici kina na ibalebale bibi ni Nona a liatamata ko Jisu. Ko Jisu e matanataka na kena muri na veiyalayalati vou. O Koya na noda ivakaraitaki. Eda sa vakabulai, sega walega ena vuku ni Nona a mate, ia e baleta talega na taucoko ni Nona talairawarawa.

_Vulica na lesoni ni macawa oqo me vakarautaki iko ena Siga Tabu, Fepurueri 19._