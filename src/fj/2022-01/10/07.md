---
title:  Kuri ni Vakasama
date:   04/03/2022
---

“Na Nona lako cake ko Jisu ki lomalagi sai vakatakilakila ni nodra sa vakaivotavota na Nona tamata ena vosa ni yalayala ni veivakalougatataki. Ena vuku ni ka oqo ena gadrevi mera wawa ni bera nira na qai vakayacora na nodrai tavi. Ena gauna sa curuma kina ko Karisito na matamata mai lomalagi, sa vakatikori vakaturaga sara ena kedra maliwa na agilosi. Ni oti ga na soqo ni veivakatikori oya sa lako sobu sara mai na Yalo Tabu ki vei iratou na tisaipeli ena kaukauwa levu, ka sa vakalagilagi ko Karisito vakaidina, vata kei na lagilagi erau duavata kina kei Tamana me tawa mudu. Na sovaraki ni Yalo Tabu e sai tukutuku vakalomalagi ni sa vakayacori oti na veivakatikori vakaturaga ki Vua nai Vakabula. Me vaka na Nona vosa ni yalayala, e sa vakatala sobu mai kina na Yalo Tabu mai lomalagi me idole ni Nona sa bete ka tui, Nona sa taura na kaukauwa kece vakalomalagi kei vuravura e ra, ka Lumuti mai ira na Nona tamata. .....“Sa rawa mera cavuta na yaca i Jisu ena yalodei; e a sega beka ni nodra itokani na tuakadra? Era kauta vakaveivolekati mai ena duavata kei Jisu, ena nodra dabe vata kei Koya enai tikotiko mai lomalagi. Ena yalo e katakata era vakaisulutaka na nodra vakanananu ni ra vakadinadina tiko ena vukuna”—Ellen G. White, The Acts of the Apostles, pp. 38, 46.

**Taro ni Veiwase**

`1. Na dau ni Same e kaya: “Sa viagunu vua na Kalou na yaloqu, io vua na Kalou bula: Au na rairai ninaica e na mata ni Kalou?” (Same 42:2). Ena rawa vakacava ni na tiko talega kei keda na gagadre ni via lako ki nai serau ni Kalou? Kevaka eda na sega ni marautaka ena gauna eda so-kalou kina ki Vua ena gauna oqo ena vakabauta, eda na marau ena gauna mai muri? Na cava eso na ka e vakavuna na noda marautaka na Kalou?`

`2. Enai vola ka vakatokai na vakalialiai ni vakabauta, e a bulia kina e dua na tamata e dua na matakau e vakatulewataki tiko mai vua na kenai taukei na ka me cakava, ia na matakau sega ni vakabauti keda. E dina ga ni ka lasu, ena rawa vakacava nida qaqarauni meda na kakua ni cakava na ka era a cakava na Isireli ena loma ni lekutu, oya ena nodra kerea me dua na dautataro ena keda maliwa kei na Kalou? Sa dauyaco meda vakatarai ira na tamata tani mera vulica nai Vola Tabu ena vukuda ka mera raica na veika talei era tu enai Vola Tabu. Eso na tamata era na temaki mera nanuma ni nodra masu na tani ena vukudra ena mana mai na nodra masu ga vakataki ira ki Vua na Kalou. Na cava na vuna ena dodonu meda na levea kina na icori vakayalo oqo? Na cava na vuna, ena vukui Jisu, eda sa na rawa ni lako sara kina vakadodonu ki Vua na Kalou, ka sega ena vukuna e dua tani tale?`

`3. Ko ira na Iperiu e sa baleta tiko nai vakadei ni bula tawa mudu. Gaunisala cava, ena dodonu beka meda na qaqarauni me kakua ni vakanananu cala me baleta nai vakadei?`