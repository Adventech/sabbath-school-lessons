---
title:  Ko Jisu e Dolava na Sala enai Lati
date:   26/02/2022
---

### Wilika ena Macawa oqo
Iperiu 9:24; L/Yani 19:3, 4; Iperiu 12:18–21; V/Soro 16:1, 2; Iperiu 10:19–22; Kolosa 3:1.

> <p>Wiligusu</p>
> “Ni sa sega ni curu na Karisito ki na loqi tabu sa caka e na liga, oqori sai vakatakarakara ga ni ka dina; sa curu ki na lomalagi dina ga, me rairai edaidai e na mata ni Kalou e na vukuda” (Iperiu 9:24).

Ena gauna eratou sa lesu tiko mai kina ena Ulunivanua ni Veiolive na tisaipeli, ni oti sara tikoga na Nona sa kau cake ki lomalagi ko Jisu, eratou sa vakasinaiti ena reki kei na qaqa. Na nodratou i Liuliu ka i Tokani e sa laveti cake ki na dua nai tutu me liutaki vuravura ka sureti ira mera lako mai ki Vua na Kalou ena yacana, vata kei na yalo e dei vakaoti ni Kalou ena ciqoma ena yalovinaka na nodra masu (Joni 14:13, 14). Dina ga nira sotava tiko ena vuravura na veivakatotogani ni kaukauwa ni ca, ia na nodrai nuinui e dei tu ga. Eratou sa kila tiko ni sa lako cake ko Jisu me laki vakarautaka e dua na tikina me nodratou (Joni 14:1–3). Eratou kila ni kavetani ni nodratou bula ko Jisu, ka sa dolava na sala ki nai tikotiko mai lomalagi ena vuku ni Nona dra.

Na lako cake nei Jisu ki lomalagi e uto ni nodra vulici Koya na Kalou na Iperiu. E sa vakatakilakilataka nai tekitekivu ni veiliutaki nei Jisu kei na itekitekivu ni Nona cakacaka vaka-Bete Levu ena vukuda. Vakauasivi ka rui bibi, na lako cake nei Jisu sa vakatakilakilataka na gauna sa yaco kina na veiyalayalati vou, o koya e vakarautaka na sala me rawa kina ki veikeda meda toro doudou kina ki Vua na Kalou ena vakabauta. Na noda kalougata ena gauna oqo oya meda toro mai ki Vua na Kalou ena nuidei ena vuku i Jisu kei na Nona yalododonu.

_Vulica na lesoni ni macawa oqo me vakarautaki iko ena Siga Tabu, Maji 5._