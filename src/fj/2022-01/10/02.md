---
title:  Ko Jisu enai Serau i Tamana
date:   27/02/2022
---

`Wilika na Iperiu 9:24. Ena tikina oqo, na cava nai naki ni Nona lako cake ki lomalagi ko Jisu?`

E a vakasalataki ira na Isireli na Kalou ni dodonu mera lako vakatolu ena veiyabaki ki Jeruisalemi ko ira na nodra tagane mera “rairai ki Vua na Kalou vata kei nai soro. Oya ena gauna ni solevu ni kana magiti ni veibuluti (Madrai sega ni Vakaleveni), soqolevu ni veiwiki (Penitiko) kei na soqolevu ni vale taba ni kau (L/Yani 23:14–17, Vakarua 16:16). Na soqoni ni Kana vata ni lako sivia e vakananumi kina na nodra sereki tani mai Ijipita ko ira na Isirel. Penitiko e marautaki kina na siga ni tatamusuki ni sila ka me yacova mai na gauna ni Veiyalayalati Vou, e sa mai marautaki vata kei na kena a soli nai vunau mai Sainiai. Na Soqoni ni Vale tabanikau e vakananumi kina na Nona kauwaitaki ira tu na Isireli na Kalou ena gauna ni nodra lako voli e loma ni lekutu. E kaya na Veiyalayalati Vou ni veisoqoni kece ena Veiyalayalati Makawa e tiko talega na kenai balebale vaka-parofisai. Na Iperiu 9:24 e vakamacalataka na lako cake nei Jisu ki Vua na Kalou ko Tamana. E a tadu yani ki na vale tabu mai lomalagi, na ka dina, me rairai ki Vua na Kalou vata kei nai soro e vinaka cake (Iperiu 9:23, 24)—Na Nona dra vakataki Koya.

Ko Jisu e sa mai vakavotukanataka sara vakamatata na ibalebale dina vakaparofisai ni soqoni era a vakayacora voli mai ena nodrai lakolako. E a mate ena siga ni vakavakarau ki na Kana vata ni lako sivia enai ka ciwa ni auwa, ena gauna saraga e a vakacabori tiko kina na lami ni Kana vata ni lako sivia (Joni 19:14, Maciu 27:45–50). E a tucake tale ko Jisu enai katolu ni siga ka lako cake ki lomalagi me laki vakadeitaka ni sa ciqomi na Nonai soro (Joni 20:17, 1 Koronica 15:20), ena gauna era sa ceburaka tiko kina na bete nai vau sila me isevu (V/Soro 23:10–12). Oti, sa qai lako cake tale ni oti e 40 na siga me laki dabe ena liga imatau ni Kalou ka vakadeitaka na veiyalayalati vou ena Siga ni Penitiko (Cakacaka 1, 2).

Nai naki ni nodra lako voli na Isireli e loma ni veikau oya mera “raica na mata ni Kalou” (Same 42:2). Na kenai balebale oya me ra vakila na vinaka ni Kalou (Same 17:15). E tautauvata ga na ivakaraitaki era dau vakaraitaka na Iperiu nira vakasaqara na mata ni Kalou” ka kenai balebale oya na nodra kere veivuke tiko ki Vua na Kalou (2 V/Gauna 7:14, Same 27:8, Same 105:4). Sai koya oqo na vakanananu, vei ira na Iperiu me baleta na lako cake nei Jisu. E a lako cake ko Jisu ki Vua na Kalou vata kei nai soro e vinaka taucoko. E a lako cake talega ko Jisu ki nai serau ni Kalou ena vukuda (Iperiu 6:19, 20). E sa cakava me ka dina na vosa ni yalayala ki vua na tamata vakabauta ena nodra vakasaqara na vanua sa nodra, na vanua sa vinaka cake ko ya sa vakalomalagi: .....e tara na Kalou vakataki Koya me nodra” (Iperiu 11:10, 13–16).

`Vakadua tale, na cava na dina ni ka sa cakava ko Jisu, sega walega ena kauveilatai ia ena ka e sa cakava tiko mai lomalagi ena gauna oqo, ni solia ki veikeda nai vakadei ni bula tawa mudu?`