---
title:  Na Sala Vou ka Bula enai Lati
date:   02/03/2022
---

`Wilika na Iperiu 10:19–22. Na veisureti cava e tiko ena tikina oqo?`

Nai vola ni Iperiu e kaya ni sa curu sara ki na vale tabu mai lomalagi ko Jisu ka sureti keda tiko meda muri Koya. Na vakanananu oqo e duavata kei na vakasama e a soli taumada ni ko Jisu na kavetani ka ivakaraitaki taumada vei ira era vakabauta (Iperiu 2:10; Iperiu 6:19, 20; Iperiu 12:2). Na sala vou ka bula sai koya na veiyalayalati vou ka a vakadeitaka ko Jisu vata kei na Nona isoro kei na Nona lako cake. Na sala vou ka bula e duidui mai nai vakamacala ena veiyalayalati makawa ni sa makawa ka madra” (Iperiu 8:13). Sai koya na veiyalayalati vou e vakarautaka na vakabokoci ni valavala ca ka biuta nai vunau ki na lomada, ka sa rawa kina ki veikeda meda torova na Kalou ena yalo e dei, sega ena vukuda se dua na ka vinaka eda cakava, ia ena vuku ni ka e sa cakava ki veikeda ko Jisu ena Nona sa vakayacora oti nai tavi taucoko ni veiyalayalati.

E raica na Iperiu ni veivakatabui a caka ena veiyalayalati makawa sa okati kina na vakatabui ni vale ni tabu kei na nodra vakatabui na bete (Iperiu 9:18–21; vakatauvatana kei na Lako Yani 40; V/Soro 8, 9). Nai naki ni veiyalayalati me bucina e dua na veiwekani e veivolekati sara ena kedrau maliwa na Kalou kei ira na Nona tamata (L/Tani 19:4–6). Ena gauna e ciqoma kina ko Isireli na veiwekani oqo, Sa dautotolo sara na Nona sa vakarota na Kalou na kena tara na vale tabu me na rawa ni tiko ena kedra maliwa. Na vakatabui ni vale tabu kei na Nona tiko na Kalou ena kedra maliwa na Nona tamata oya ena tiki ni gauna e sa mai vakataucokotaki kina na veiyalayalati ena kedrau maliwa na Kalou kei ira na Nona tamata.

E tautauvata ga kei na veiyalayalati vou. Na veiyalayalati vou e vakatututaka talega na vakatabui ni cakacaka vaka-bete nei Jisu ena vukuda (Iperiu 5:1–10, Iperiu 7:1–8:13). Na lako cake nei Jisu ki vei Tamana e sa toqa e dua na gauna vou vei ira na tamata ni Kalou. Na Sakaraia 3 e kaya ni ko Setani e a tiko Vua na Kalou ena nona beitaki ira tiko na tamata ni Kalou, ka vakatakarakarataki ira tiko ko Josua. Na dauveibeitaki vata ga oqo a vakataroga na yalodina nei Jope Vua na Kalou(Jope 1, 2). Ena vuku ni soro nei Jisu, e sa biu tani kina mai lomalagi ko Setani (Vakatakila 12:7–12, vakatauvatana kei Joni 12:31, Joni 16:11). Na gauna oqo e sa matataki keda tiko kina ko Jisu ena vuku ni Nonai soro kei na dina vakaoti ni bula tawa mudu e kaya tiko veikeda.

`Na veibeitaki cava ena rawa ni cakava ko Setani me baleti Koya na Kalou, kevaka e vakatarai? E dina ga ni lasulasu, ena vakacava sara na levu ni nona lasu ena vukumu me na rawa kina ni ko vakarusai? Na cava na nomu inuinui?`