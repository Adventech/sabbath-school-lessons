---
title:  Na kena Gadrevi nai Lati
date:   01/03/2022
---

E rua tiko na ka e cakava nai lati. Na vosa vaka-Iperiu ni lati (katepetasma) ena rawa ni vakadewataki ki na isogo ni rara (L/Yani 38:18), nai sogo enai curucuru kina buturara ni vale tabu (L/Yani 36:37), se nai lati e loma ka tawasea tiko na Loqi tabu mai na Loqi Tabu Sara (Lako Yani 26:31–35). Nai lati e tolu oqo era icurucuru ka iyalayala ni vanua ka ra na rawa ni takosova ga e so na tamata.

`Wilika na V/Soro 16:1, 2 kei na V/Soro 10:1–3. Nai vakasala cava e tiko ena veitikina oqo?`

Nai lati e dautaqomaki ira na bete ena nodra veiqaravi tiko ki Vua na Kalou savasava. Ni oti nai valavala ca ni nodra qarava na luve ni bulumakau koula, sa tukuna sara na Kalou ki vei Mosese ni na sega ni salavata kei ira ena sala ki na Vanua Yalataki vakavo ni sa vakaoti ira baleta nira sa rui tamata lomaqa” (L/Yani 33:3). Ena vuku ni ka oya, sa tosoya kina ko Mosese na vale ni veitavaki ka tara vakayawa ena taudaku ni tikotiko vaka-keba (L/Yani 33:7). Ni oti na nona veivakameаutaki ko Mosese, sa qai vakadonuya na Kalou me salavata kei ira ena kedra maliwa (L/Yani 33:12–20), ia e tauyavutaka e eso nai vakarau me taqomaki ira na tamata ni tiko ena kedra maliwa.

Me vaka oqo, Na kena tuvanaki sara vakamatau na nodra itikotiko vaka-keba na Isireli ka yaco kina me galala e loma, na vanua me tara kina na vale tabu. Kenai kuri, ko ira na Livai era keba wavolita na vale tabu mera taqomaka kina na vale ni soro kei na kenai yaya mai na kena vakacacani mai vei ira na vulagi (T/Lekutu 1:51, T/Lekutu 3:10). Sai ira nai lati tamata ka ra maroroi ira na Isireli: “Ia ko ira na Livai, me volita na vale ni Kalou sa tu kina na vunau, na nodra veivale laca, me kakua ni ra cudruvi kina nai soqosoqo ni Isireli: ia sa nodra i tavi na Livai, me vakatawa na vale ni Kalou sa tu kina na vunau” (T/Lekutu 1:53).

Ko Jisu, na noda Bete, ka noda ilati talega. Ena Nona liatamata, sa tara kina na Kalou na Nona vale laca ena keda maliwa ka sa rawa kina ki veikeda meda sarava na Nona lagilagi (Joni 1:14–18). Sa rawarawa kina ki Vua na Kalou savasava me bula ena kedra maliwa na tamata ivalavala ca.

`Vakasamataka mada nai balebale ni Kalou Dauveibuli, o Koya e bulia na vuravura, me rawa ni mai vakaitikotiko ena kedra maliwa na Nona tamata, ka ra yaco mera matanitu dro mai na veivakabobulataki. Na cava na ka e vakatavulici keda kina me baleta na veivolekati ni Kalou ki veikeda?`