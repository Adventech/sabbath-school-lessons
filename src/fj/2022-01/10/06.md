---
title:  Era na Raica na Matana
date:   03/03/2022
---

`Wilika na Iperiu 12:22–24. Ena vakanananu cava eda na yaco kina ki na Jeruisalemi vakalomalagi ki na mata ni Kalou?`

E kainaki ni ko ira na tamata vakabauta era sa lako mai ki na Ulunivanua ko Saioni, na Jeruisalemi vakalomalagi, ena vuku ni vakabauta. Ena vakanananu oqo, na veika era lako curuma (experience) e sa raica sara tiko na veika sa tu mai liu. Ena vuku ni ka oya, na Jeruisalemi vakalomalagi e nodra ko ira e “vaka ni sa vakayacori na veika sa vakanuinuitaki ka sega ni kune ia e sa vakadeitaki ki veikeda ena vuku ni vakabauta (Iperiu 11:1).

Me vaka ni dina, ia e sega ni o koya taucoko oqo nai balebale ni tikina oqo. Eda sa tadu talega mai ki na Ulunivanua ko Saioni, ki na Nonai serau na Kalou, ena vukui Koya e matataki keda tiko ko Jisu (Efeso 2:5, 6; Kolosa 3:1). Na lako cake nei Jisu e sega ni ka ni vakabauta, ia e ka dina. Enai tukutuku makawa oqo ni Nona a lako cake ko Jisu e solia e dua nai dre kaukauwa ki na veivakayaloqaqataki ena Iperiu oya mera taura matua na vakatusa ni nodra vakabauta (Iperiu 4:14, Iperiu 10:23). Ko Paula e kaya: “Ia ni sa dua na noda bete levu, ..tou toro doudou kina ki nai tikotiko-vakaturaga loloma, me da vinakati kina, me da lomani talega ka vukei e na gauna e yaga kina” (Iperiu 4:14, 16).

Eda sa tiko rawa ena vukui Koya e matataki keda tiko, ka meda ivalavala vinaka. Ena vukuna eda sa tovolea kina nai solisoli vakalomalagi, ....ka tovolea na vosa vinaka ni Kalou, kei na kaukauwa ni bula ena muri mai” (Iperiu 6:4, 5). Na ka dina me baleta na Nona lako cake ko Jisu kei na veiqaravi e sa cakava tiko ena vale tabu mai lomalagi e sa tu vei keda mei kelekele ni yaloda, ni sa dina ka kaukauwa” (Iperiu 6:19), nai vakadei ni sa tiko ena vosa ni yalayala na veika bibi ka yaga meda nuitaka (Iperiu 7:22). Ki veikeda, na vakabauta e tiko na kenai kelekele taumada.

Na Nonai naki na Kalou ena vakavotukanataki, sega walega vei Jisu ia veikeda talega. E kainaki ni lako cake nei Jisu e sa vakavotukanataki kina nai vakatakarakara ni matai ni rua na yabaki ni nodra ilakolako na Isireli, oya na Kana Vata ni Lako Sivia kei na Penitiko. Me vaka na ka e kaya na Iperiu kei nai vola ni Vakatakila ni otioti ni lakolako, na soqoni ni vale tabanikau e sa vo tiko me na qai vakavotukanataki. Eda na qai marautaka vata kei Jisu ena gauna eda sa na tiko vata kina ena loma ni koro e tauyavutaka ka tara na Kalou o koya sa vakalomalagi (Iperiu 11:10, 13–16). Eda na sega ni tara vale, ia na vale ni Kalou se vale laca ena lako sobu mai lomalagi, eda na qai tiko vata kei Koya me tawa mudu (Vakatakila 7:15–17; Vakatakila 21:1-4; Vakatakila 22:1–5; T/Lekutu 6:24-26).

`Eda na vulica vakacava meda cakava na vosa ni yalayala ni bula tawa mudu me ka dina ki veikeda ena gauna oqo, ena vuravura e vakasinaiti tu ena mosi kei na rarawa? Nai sau ni taro cava ena rawa ni ko solia ki vei ira era kaya ni veika kece oqo era vakanananu walega me rawa ni vinaka tu kina na noda bula eke ena gauna oqo?`