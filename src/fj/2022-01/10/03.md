---
title:  Na Veisureti ni Kalou
date:   28/02/2022
---

`Wilika na Iperiu 12:18–21. Na cava na ka era lako curuma na Isireli ena ulunivanua ko Sainiai?`

Na Nonai naki levu na Kalou ena gauna e kacivi ira kina na Isireli mai Ijipita, oya ena Nona gadreva me bucina e dua na veiwekani e veivolekati sara vata kei ira. E kaya, “Dou sa raica na ka ka’u a cakava, vei ira na kai Ijipita, kei na noqu tabei kemudou cake me vaka e na taba ni ikeli, kei na noqu kauti kemudou mai vei au” (L/Yani 19:3, 4).

Na Kalou e solia ki vei Mosese nai vakaro e yaga me vakarautaki ira na tamata mera veitata vata kei Koya. Ena dodonu ki vei ira na tamata mera sorovaki ira taumada (L/Yani 19:10–15). Era na mate ko ira era na lako cake ki na ruku ni ulunivanua ni ra sega ni vakarautaki ira. Ia ni ra vakarautaki ira oti ena loma ni rua na siga, “ni sa rorogo vakadede na davui” enai katolu ni siga, sa qai vakaroti ira na tamata na Kalou, “mera na qai toro mai ki na ulu-ni-vanua” (L/Yani 19:13). E vinakata na Kalou mera vakaivotavota talega ena ka era a lako curuma ko Mosese kei na nodra iliuliu ena gauna era lako cake kina ki na ulunivanua me “raica na Kalou, ka ra kana ka gunu” (Lako Yani 24:9–11). E muri era sa qai vakila na tamata nira a raica nai serau ni Kalou ka sa rawarawa kina ki Vua me veivosaki “vata kei na tamata ka sa bula” (Vakarua 5:24). Ia, ni sa toso tiko na gauna, sa lailai na nodra vakabauta. Sa qai kaya ki vei ira ko Mosese: “ni kemuni a rere e na vuku ni bukawaqa, ka sega ni cabeta na ulu-ni-vanua; ” (Vakarua 5:5, ESV). Oti era sa qai kerei Mosese me matataki ira tiko ki Vua na Kalou (Vakarua 5:25–27, veidutuitaka vata kei na L/Yani 20:18–21).

Na Nona rairai tiko na Kalou ena Nonai tikotiko tabu ena Ulunivanua ko Sainiai oya me vakatavulici ira na tamata mera rerevaki Koya se vakarokoroko ki Vua. Na “rerevaka na Kalou” e kauta mai na bula, vuku kei na vakarokoroko (Vakarua 4:10; Vakatauvatana vata kei na Same 111:10, V/Balebale 1:7, V/Balebale 9:10, V/Balebale 10:27)—ka vulica talega ni o Koya e yalololoma ka yalovinaka (Lako Yani 34:4–8). Ni vinakata tiko na Kalou mera lako mai ki Vua ko ira na Isireli, ia ko ira na tamata era rere ga ka kerei Mosese me matataki ira. Nai vakamacala ka tiko ena Iperiu me baleta na veika a yaco mai Sainiai e salamuria vakatabakidua na nona veivakananumi tiko ko Mosese ki vei ira na tamata ena vuku ni auta na nodra sa vuki tani me qarava na luve ni bulumakau koula kei na nodra sa rere me veitata kei Koya na Kalou ena vuku ni nodra ivalavala ca (Vakarua 9:19). Na ka era sa cakava na tamata e sega ni Nonai naki na Kalou ki vei ira; ia sa ivakaraitaki ni nodra tawa vakabauta.

`Ena vuku i Jisu, na cava na vuna e sega ni dodonu kina ki veikeda meda rere ni toro mai ki Vua na Kalou? Na cava eso na ka me caka me rawa nida toro voleka kina?`