---
title:  Na Tuakada e Dauveivakabulai
date:   16/01/2022
---

`Wilika na Vunau ni Soro 25:25–27, 47–49. Ko cei ena rawa ni vakabula e dua na tamata e sa vakayalia na nonai yau se galala ena vuku ni dravudravua?`

E dua na ka e vakabibitaki enai vunau nei Mosese oya na nona volitaka na nonai yau--se na nona volitaki koya sara madaga vakataki koya e dua na tamata ni sa rui dravudravua—mena rawa ni bula kina, ka na qai taura lesu tale na nonai yau se na nona galala ena veiyalimasagavulu na yabaki, na yabaki ni veivosoti. Oqo e dua na Siga Tabu e biu vakatikitiki ena yabaki me vosoti kina na dinau, e tauri lesu kina na iyau kei na galala mai na veivakabobulataki.

Na limasagavulu na yabaki sa dua dina na gauna balavu ni wawa. Sai koya talega oya na vuna e vakaroti kina enai vunau nei Mosese ni o koya na wekana voleka duadua ena rawa ni sauma na tiki ni dinau se vo tiko, ka vakagalalataki wekana ena kena gauna totolo. Na wekana voleka talega sai vakadinadina ni sa soli na vakatulewa dodonu vei koya e laba. O koya ena sauma na dra ni wekana voleka vei koya e laba, ka totogitaki koya (T/Lekutu 35:9–15).

`Wilika na Iperiu 2:14–16. E vakamacalataka vakacava ko Jisu kei keda na tikina oqo?`

Na tikina oqo e vakamacalataka ni da bobula ki vua na tevoro, ia ko Jisu na nodai Vakabula. Ena gauna sa valavala ca kina ko Atama, na tamata e sa vakarurugi saraga ki na kaukauwa nei Setani. Ena vuku ni ka oya, sa sega ni tiko kina ki veikeda na kaukauwa meda na vorota rawa kina nai valavala ca (Roma 7:14–24). O koya e ca sara oya nai sau ni valavalaca. Noda talaidredre sai koya na itotogi mate, o koya eda sa sega ni sauma rawa (Roma 6:23). Yaco kina me sa sega na nonai nuinui.

Sa qai ciqoma ko Jisu nai tuvaki ni bula vakatamata ka sa yaco me vakalewe ka vakadra me vakataki keda. E sa yaco o Koya me wekada voleka sara me rawa kina ni mai vakabulai keda. “Sa sega ni madua kina ko Koya me vakatokai keda meda tacina” (Iperiu 2:11).

Ena Nona ciqoma na dagodago yago vakatamata kei na Nona sa mai vakabulai keda, e sa mai vakatakila talega kina ko Jisu na Nonai tutu va-Kalou. Ena Veiyalayalati Makawa, o koya na nodra ivakabula dina na Isireli, sai koya na wekadra voleka duadua, oya na Kalou (Yahweh) (Same 19:14, Aisea 41:14, Aisea 43:14, Aisea 44:22, Jeremaia 31:11, Osea 13:14).

`Na cava eso na sala ko na rawa ni vulica kina mo vakila na titobu ni Nona vakaveivolekatitaki Koya ko Jisu ki veikeda? Na cava na vuna sa rui bibi kina na ka e laki curumi oqo ki na noda vakabauta?`