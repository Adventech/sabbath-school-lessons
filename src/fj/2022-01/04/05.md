---
title:  Vinaka Vakaoti ena Vuku ni Rarawa
date:   19/01/2022
---

`Wilika na Iperiu 2:10, 17, 18 kei Iperiu 5:8, 9. Na cava nai naki ni vakararawataki ena vuku ni bula i Jisu?`

Nai apositolo e kaya ni Kalou e vakavuna me vinaka vakaoti ko Jisu ena vuku ni veivakararawataki. Nai tukutuku oqo e veivakurabuitaki. E kaya ni ko Jisu e cila kina na nona serau kei na yaloyalo ni nonai tovo (Iperiu 1:3) ka sega na Nona cala, sega na tikina e ca, sega ni vakacacani ka savasava (Iperiu 4:15, Iperiu 7:26–28, Iperiu 9:14, Iperiu 10:5– 10). E sega ni yaga ki vei Jisu me na gumatua mai na dua na ivakarau ni bula se yavu e sega ni vinaka. O Koya e vinaka ruarua, vakasama kei nai vakarau ni bula.

Na Iperiu e kaya, ni ko Jisu e a lako curuma nai tuvatuva ni veivakarautaki me yaco kina me vinaka vakaoti ka me vakarautaki Koya ena veigaunisala eso me vakabulai keda kina. Ko Jisu e sa vinaka vakaoti ena vakanananu ni sa vakaiyaragi tu me nodai Vakabula.

1. E yaco me vinaka sara ko Jisu ena vuku ni veika rarawa e sotava me yaco rawa kina o Koya me Kavetani ni noda bula tawa mudu (Iperiu 2:10). Ena dodonu me mate ko Jisu ena kauveilatai mei soro sa na qai rawa kina ni tu ki Vua na Kalou ko Tamada na dodonu me vakabulai keda. Ko Jisu nai soro dodonu duaduaga. Mevaka ni o Koya e Kalou, sa na rawa kina ki vei Jisu me vakatulewa ena vukuda; ia, ena vuku ni Nonai soro, sa rawa talega ki vei Jisu me vakabulai keda.

2. Ko Jisu e vulica na talairawarawa ena Nona vosota na veika rarawa (Iperiu 5:8). Na talairawarawa e yaga ena rua na ka. Kenai matai, Na talairawarwa e yaco kina me ciqomi na Nonai soro (Iperiu 9:14, Iperiu 10:5–10). Kenai karua, Na Nona rarawa sa yaco kina Vua me noda i vakaraitaki (Iperiu 5:9). E vulica ko Jisu na talairawarawa baleta ni se sega vakadua ni bau lako curuma ena dua na gauna sa oti. Me vaka ni Kalou, ko cei me talairawarawa kina? Me vaka ni o Koya na Luve ni Kalou, ka rau duabau kei na Kalou, era talairawarawa ki Vua baleta ni o Koya Turaga ni univesi. Ena vuku ni ka oya, e sega ni dewa cake (progress) kina ko Jisu mai na talaidredre ki na talairawarawa, ia mai na vakatulewa kei na itaukei ni ka ki na sorovaki Koya kei na talairawarawa. Sa yaco kina na Luve ni Kalou me Luve ni Tamata talairawarawa.

3. Mai na veitemaki rarawa ka yaco me qaqa sa rawata kina ko Jisu me dauloloma ka Bete Levu yalodina (Iperiu 2:17, 18). Na rarawa e sega ni yaco kina vei Jisu me dauloloma vakalevu. O Koya e cakava na kena veibasai, oya ena vuku ni yalololoma nei Jisu e bolea kina me mate ena kauveilatai me vakabulai keda, me kenai tekitekivu (Iperiu 10:5–10; vakatauvatana kei na Roma. 5:7, 8). Ia, ena vuku ni rarawa e yaco me vakatakilai kina na dina ni loloma vakaveitacini nei Jisu.

`Kevaka e sa yaco me rarawa ko Jisu na tawa cala, oi keda, na tamata ivalavala ca, eda na rarawa vaka-kina talega. Ena rawa vakacava nida vulica meda gumatua mai na veileqa ni bula ia ena gauna vata ga eda ciqoma tiko mai kina na inuinui kei na veivakadeitaki nai Vua na Kalou, o Koya na vakatakila na Nona loloma ki veikeda ena vuqa na gaunisala kaukauwa?`