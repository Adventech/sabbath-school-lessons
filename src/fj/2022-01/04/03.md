---
title:  E Sega ni Madua Me Kacivi Ira Mera Tacina
date:   17/01/2022
---

Na Iperiu e tukuna ni sega ni madua ko Jisu me vakatokai keda meda tacina (Iperiu 2:11). Dina ga ni o Koya e duabauga kei na Kalou, ia e se okati keda tikoga ko Jisu meda tiki ni Nona matavuvale. Na duabau oqo e veibasai kei na bula ni veivakamaduataki era sotava tiko na Iperiu ena nodra bula vakaitikotiko (Iperiu 10:33).

`Wilika na Iperiu 11:24–26. Na gaunisala cava e vakatakilai kina ena digidigi nei Mosese na ka e cakava ko Jisu ki veikeda?`

Ko sa bau vakasamataka se na cava nai balebale ni nona vakatokai ko Mosese “me luvena gonetagane na luvei Fero goneyalewa”? O koya e dua e raici cake ena matanitu kaukauwa ena gauna oya. E vulica na vuli cecere duadua vakamatanitu kei na mataivalu ka sa yaco me dua e taleitaki vakaoti nai vakarau ni nona bula. Kaya kina ko Sitiveini me baleti Mosese, “ni kaukauwa ena nona vosa kei na cakacaka” (Cakacaka 7:22). Vosa talega kina ko Ellen G. White ena nona kaya ni o koya e uasivi duadua ena mataivalu ni Ijipita, ka sa vakadeitaka kina ko Fero me sa vakarautaka na makubuna me sa na veisosomitaki vei koya enai dabedabe vakatui” (raicana Patriarchs and Prophets, p. 245). Ia, e biuta vakatikitiki ko Mosese na kalougata kece oqo ena nona sa digitaka me duavata kei ira na Isireli, na matanitu bobula ka sega ni ra vuli ka sega ni ra kaukauwa.

`Wilika na 10:32, 33; 2 Timoci 1:8, 12; Iperiu 13:12–15. Na cava e kerei keda kina na Kalou?`

Sai koya oqo e tiki tiko ni nodra leqa na Iperiu. Ni oti na nodra sotava na veivakacacani kei na veivakararawataki, era lewe vuqa era sa tekivu mera cakitaki Jisu. Ena veika eso era sa cakava era sa cakitaki Jisu tiko e matanavotu ka sega ni dokai Koya (Iperiu 6:6). Ena vuku ni ka oqo, sa kacivi ira tiko kina vakawasoma na tamata vakabauta ko Paula mera taura matua na nodra vakabauta (Iperiu 4:14, Iperiu 10:23).

Na Kalou e vinakata meda kilai Jisu ni o Koya na noda Kalou ka tuakada. Me vaka ni o Koya na nodai Vakabula, ka sa mai sauma oti na noda dinau; me vaka ni o Koya na tuakada, ko Jisu sa mai vakatakila ki veikeda na gaunisala meda bula kina me rawa nida “tautauvata kei na Luvena, me ulumatua kina ko koya vei ira na tacina era lewe vuqa” (Roma 8:29).

`Vakasamataka mada na digidigi e vakayacora ko Jisu me rawa nida tacina. Na cava na vuna e sa rui lolovira sara kina na ka e vakayacora ko Jisu mai veika e a cakava ko Mosese, ka cava n aka e vakatavulici keda kina me baleta na loloma ni Kalou ki veikeda?`