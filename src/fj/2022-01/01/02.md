---
title:  Nai Tekitekivu Lagilagi
date:   26/12/2021
---

Me rawa ki veikeda meda kila nai vunau ka taura na kenai tukutuku me noda, ena gadrevi meda kila na kedrai vola itukutuku nai vavakoso kei na draki ni bula era tu kina ena gauna eda ciqoma kina na nonai vola nai apositolo.

`Wilika na Iperiu 2:3, 4. Na cava era lako curuma na Iperiu enai matai ni gauna era veisau kina?`

Na tikina oqo e sa baleti ira tiko na Iperiu era sa bera vakadua ni rogoci Jisu me vunau; ia era sa ciqoma na kosipeli mai vei ira tale eso na daukaulotu ena nodra kacivaka tiko nai tukutuku ni “veivakabulai.”

E kaya talega ko Paula ni ko ira na dauveivakalotutaki oqo kei na Kalou vakataki Koya e sa mai vakadeitaka na kenai vakadinadina ena veivakatakilakila kei na veicakacaka mana e vuqa—ka dua vei ira na kena wasei nai solisoli ni Yalo Tabu. Na Veiyalayalati Vou e tukuna ni veivakatakilakila me vaka na cakacaka mana ni veivakabulai, vakasevi ira na yalovelavela, kei na sovaraki ni solisoli ni Yalo Tabu e sa dauvakavotukana ena veivanua vovou eso e dauvunautaki kina na kosipeli.

Enai tekitekivu ni gauna e basika mai kina na Lotu Vakarisito, e a sovaraka kina na Kalou na Nona yalo Tabu ki vei iratou na i apositolo mai Jeruisalemi me rawa kina ki vei iratou meratou kacivaka na kosipeli ena veivosa eratou vulagi kina ka me rawa talega ni ratou cakava na veicakacaaka mana eso (Cakacaka 2, 3). E a cakava talega ko Filipi na cakacaka veivakurabuitaki vaka-koya e Samaria (Cakacaka 8), Pita mai Jopa kei Sisaria (Cakacaka 9, 10), kei Paula ena nona cakacaaka ni kaulotu e loma i Esia lailai kei Urope (Cakacaka 13–28). Na vakilai ni kaukauwa ni cakacaka e sa vakadeitaka na itukutuku ni veivakabulai—na yavutaki ni matanitu ni Kalou, na veivakabulai mai na veivakarusai kei na veivakagalalataki mai na kaukauwa ni valavala ca (Iperiu 12:25–29).

Na Yalo Tabu e solia ki vei ira na Lotu Vakarisito taumada na veivutuni ni sa vosoti na nodra ivalavala ca; ena vuku ni ka oya, era sa sega ni qai rerevaka kina na veilewai, ka sa yaco kina mera doudou ka nuidei ena masu, ena nodra sa marautaka tiko na nodra bula vakalotu (Cakacaka 2:37–47). E veisereki talega na Yalo Tabu vei ira era vesuki tu ena kaukauwa ni valavala ca, ka sai vakadinadina levu ni kaukauwa ni Kalou, kei na kena sa laurai ni sa yavutaki na matanitu ni Kalou ena nodra bula.

`Na cava nai tukutuku ni nomu sa veivutuni? Gaunisala cava ko sa vakadeitaka kina na nomu vakabauti Jisu me sa nomui Vakabula ka nomu Kalou? Na cava na vuna e vinaka kina meda na dauvakananuma ena veigauna na gaunisala e cakacaka kina na Kalou ena noda bula me kauti keda ki Vua?`