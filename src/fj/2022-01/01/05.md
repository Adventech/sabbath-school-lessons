---
title:  Toso Vata
date:   29/12/2021
---

Na cava na nonai vakasala nai apositolo ki vei ira na tamata vakabauta mera na cakava ena ituvaki ni bula era lako curuma? Na cava na ka eda na rawa ni vulica mai vei ira na Iperiu me na rawa nida na vinaka kina? Meda dikeva mada na gaunisala e vukei Ilaija kina na Kalou me vueti koya tani mai ena nona yalolailai.

`Wilika na 1 Tui 19:5–18. Na cava e cakava na Kalou me vakasuka lesu mai na vakabauta nei Ilaija, na Nona dauveiqaravi?`

Nai talanoa ni Nona sotavi Ilaija tiko na Kalou ni oti mai Kameli e rui veivakauqeti baleta ni vakaraitaka na veikauwaitaki kei na vuku e cakacaka kina na Kalou ki vei ira era sotava tiko na rarawa kei ira era guta tiko mera taukena na vakabauta. E vica vata na ka e a cakava na Kalou ki vei Ilaija. Kenai matai, na Kalou e kauwaitaka na ka e gadreva na nona bula vakayago. Na Kalou e vakarautaka na kakana ka solia ki vua me vakacegu. Oti, ena loma ni qara sa qai vakaroti koya—“Na cava ko kitaka tiko eke, Ilaija?—qai vukei koya me kila na veika titobu ni Nona cakacaka kei na kena vakavotukanataki na Nonai naki. Na Kalou e sega ni tiko ena cagi, na uneune, se ena bukawaqa, ia ena domo lailai. Oti, na Kalou sa qai solia ki vei Ilaija na cakacaka me cakava ka vakadeitaki koya.

`Wilika na Iperiu 2:1, Iperiu 3:12–14, Iperiu 5:11–6:3, kei na Iperiu 10:19–25. Na cava na ka e vakatututaka tiko ko Paula ni dodonu mera cakava na tamata vakabauta?`

Enai vola vei ira na Iperiu, sa rawa nida na kunea kina e vica vata nai vakaro e solia tiko nai apositolo ki vei ira na tamata vakabauta me vukei ira ena kena vakasukai lesu tale mai na kaukauwa kei na vakabauta. E dua na tikina e vakabibitaka tiko ko Paula oya na kena qarauni na nodra gagadre na nodrai tokani vakabauta vata. E vakatututaka ni dodonu mera vakatovotovotaka na bula ni veikauwaitaki ka sikovi o'ira era tiko e vale ni veivesu. E vakasalataki ira na tamata vakabauta nai apositolo mera daulomasoli, ka mera na daunanuma tiko ni Kalou ena sega sara ni biuti ira (Iperiu 13:1-6). E veivakaroti ka vakayaloqaqataki ira talega ko Paula. E vakasalataki ira mera na kakua ni yali tani yani vakamalua (Iperiu 2:1) na me kakua ni tiko vei ira na “yalo sa ca ni tawa vakabauta (Iperiu 3:12), ka vakayaloqaqataki ira mera tubu ena nodra vakabauta (Iperiu 5:11–6:3). E tukuna talega na bibi ni dau tiko vakasoqoni vata (Iperiu 10:25). Kenai soqoni, e kaya tiko mera toso vata, veivakayaloqaqataki vakai ira, ka vakavurea na loloma kei na cakacaka vinaka, Ia o koya e laveti Jisu tale tikoga kei na Nona veiqaravi ena vale tabu mai lomalagi ena vukudra (Iperiu. 8:1, 2; Iperiu 12:1-4).