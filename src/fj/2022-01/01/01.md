---
title:  Nai Vola vei ira na Iperiu ki Veikeda Talega
date:   25/12/2021
---

### Wilika ena Macawa oqo
Iperiu 2:3, 4; 1 Pita 4:14, 16; Iperiu 13:1-9, 13; 1 Tui 19:1–18; Iperiu 3:12–14; T/Lekutu 13.

> <p>Wiligusu</p>
> “Ni sa yaga vei kemudou na vosota, mo dou cakava na ka sa lewa na Kalou, ka me nomudou kina na ka ka yalataki.” (Iperiu 10:36).

Ko sa bau raitayaloyalotaka mada se na vaka tu evei na nomu bula kevaka mo a rogoci Jisu, se dua vei iratou na tisaipeli ni vunau? Ena gauna oqo eda sa mai ciqoma wale tu ga na veitikina eso era volai kei na vakaleleka ga ni vica na nodrai vunau, ka vakaiyalayala ga na vakanananu era vakarautaka, mai na noda rogoci ira saraga ena matanavotu. Na Kalou e sa vakarautaka tu enai Vola Tabu e dua nai vunau taucoko me noda: oya e tiko enai vola nei Paula ki vei ira na Iperiu.

Ko Paula e volavola tiko ki vei ira na Iperiu, ka vakatoka na nonai vola ni “vosa ni veivakadreti” (Iperiu 13:22). E vakayagataki na vosa oqo me vakatakila nai vunau e vale ni lotu (Cakacaka 13:15) kei na nodra sokalou na Lotu Vakarisito (1 Timoci 4:13). Ena vuku ni ka oya, e sa dauvakatoka kina nai vola kivei ira na Iperiu ni vola ni dua nai vunau makawa sara e tiko voli veikeda. Nai vola ni Iperiu e volai tiko ki vei ira na tamata vakabauta era sa ciqomi Jisu ka ra qai lako curuma na dredre. Eso era vakamaduataki ena matalevu ka vakararawataki (Iperiu 10:32–34). Eso era sotava na leqa vakailavo (Iperiu 13:5, 6). E lewe vuqa era sa vuturi ka sa gogo mai na nodra vakabauta (Iperiu 3:12, 13). Eda na semati keda rawa kina vakacava ena gauna oqo?

Na veivakauqeti ni nonai vunau nai apositolo, e bolei ira kina me ra maroroya na nodra vakabauti Jisu ka mera vakaraici Jisu vagumatua, ka ni sa tiko ena gauna oqo ena vale tabu mai lomalagi.

_Vulica na lesoni ena macawa oqo me vakarautaki iko ena Siga Tabu, Janueri 1._