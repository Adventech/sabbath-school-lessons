---
title:  Enai Vakataotioti ni Gauna Oqo
date:   30/12/2021
---

`Wilika na Iperiu 1:2; Iperiu 9:26–28; Iperiu 10:25, 36–38; kei na Iperiu 12:25–28. Na cava na ka e vakabibitaka tiko eke ko Paula, vakauasivi me baleta na gauna?`

E tiko e dua na tikina bibi e vakabibitaka tiko nai apositolo ena nona veivakasalataki tiko: ki vei ira era sa bula tiko enai vakataotioti ni gauna (Iperiu 1:2) kei na kena sa vakarau me vakavotukanataki na vosa ni yalayala (Iperiu 10:36–38). E talei, ena noda na raica, ni vola ni tukutuku e vakatauvatanitaki ira tiko nai kumukumu e vosa tiko vei ira ko Paula kei ira nai tabatamata ena loma ni vanua liwa ena nodra sa mai tiko enai nai sauka ni vanua ko Kenani, vakarau mera sa curuma yani na vanua yalataki. Sa qai vakananumi ira ka kaya, “Ni na dede vakalailai, Ena qai lako mai ko Koya ena lako mai, ka na sega ni dede sara” (Iperiu 10:37). Oti sa qai vakayaloqaqataki ira: “Ia koi keda, eda sega ni vakataki ira sa suka tale yani ki na rusa; eda sa vakataki ira ga era sa vakabauta tiko me bula na yalo” (Iperiu 10:39). Nai otioti ni vakasala oqo sa veivakananumi ki veikeda me baleta na rerevaki ni veika era lako curuma na tamata ni Kalou ena veitabagauna ni voleka tiko ni vakavotukanataki na vosa ni yalayala ni Kalou.

Na Tiko Voli mai na Lekutu e vosa vakatabakidua sara tikoga ena ka oqo. Na kenai tukutuku enai Vola Tabu e kaya ni ra a vakadrukai vakarua na Isireli ni bera nira qai curuma yani na Vanua Yalataki,. Kenai matai, e volaitukutukutaki tiko ena T/Lekutu 13 kei na 14, me baleta na nodra laki vakatetea tiko eso vei ira na veiliutaki ena kedra maliwa nai vavakoso na vakatitiqa ka vakavuna me vakaleqai kina na nodra vakabauta na Isireli. Ena vuku ni ka oya, era sa nanuma kina na ivavakoso mera sa digitaka tale e dua na nodrai liuliu vou ka lesu tale ki ljipita, ena gauna saraga era sa vakarau curumi Kenani yani kina. Kenai karua, na nodra sa mai coriti tu na Isireli ena qaravi kalou lasu mai Pelami-piori (T/ Lekutu 24, 25). Ena nona sa sega ni qai vatonaki ira rawa na Isireli ko Pelami, sa qai temaki ira na Isireli ko Setani ena gaunisala ni veibutakoci me rawa ni rawai ira kina mera qaravi kalou lasu ka ivalavala ca, ka me kauta mai ki vei ira na cudru ni Kalou.

Ko Paula e vakasalataki ira tiko ena vuku ni ka rerevaki ruarua oya. Matai, ena nona vakaroti mera taura matua na vakatusai ni nodra vakabauta ka mera vakaraici Jisu vakamatua (Iperiu 4:14, Iperiu 10:23, Iperiu 12:1-4). Karua, e vakaroti ira tiko ena vuku ni veibutakoci kei na lomakocokoco (Iperiu 13:4–6). Kenai tinitini, ena nona vakaroti ira tiko mera talairawarawa ki vei ira na nodra iliuliu (Iperiu 13:7, 17).

`Vakananuma mada na noda kila na ka me baleta na mate—ena gauna ga eda sogota kina na matada ena gauna ni mate, na ka ga e tarava o koya eda kila oya na Lesu Vakarua mai—cava na vuna eda kaya kina ni da sa bula tiko enai vakataotioti ni gauna”?`