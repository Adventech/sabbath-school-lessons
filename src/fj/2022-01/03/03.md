---
title:  E Vosa ki Veikeda na Kalou Mai Vua na Luvena
date:   10/01/2022
---

`Wilika na Iperiu 1:1–4. Na cava na uto ni vakanananu ena veitikina oqo?`

Ena vosa va-Kiriki, na Iperiu 1:1-4 e dua tikoga na yatu vosa, ka tukuni ni oqo na tikina totoka duadua ena Veiyalayalati Vou taucoko ena vuku ni kena tuvanaki vakamatau na ile e veirawai tiko kina o koya e volavola. Na i tukutuku dina ni Nona vosa na Kalou ki veikeda mai Vua na Luvena ko Jisu.

Enai matai ni senitiuri era a sega ni rogoca tu kina na Jiu na Vosa ni Kalou ena dua na gauna balavu. Nai otioti ni tukutuku me cavuti mai na Vosa ni Kalou e lako mai vua na parofita ko Malakai kei na cakacaka ni veiqaravi nei Esera kei Niemaia ena loma ni va na senitiuri mai ki muri. Ia ena gauna oqo, ena vukui Jisu na Kalou e sa vosa tale kina ki vei ira.

Nai tukutuku ni Kalou ena vuku i Jisu, e uasivi mai na veitukutuku era vakadewataka tiko na parofita baleta ko Jisu nai balebale dina ni tukutuku. O Koya e Kalou vakataki Koya ka a buli lomalagi kei vuravura ka se tu ga e ligana na vakatulewa me baleta na univesi. Vei Paula, na Nonai tutu va-Kalou ko Karisito e sega ni qai loma tarotarotaki tale. Vei Paula talega na Veiyalayalati Makawa e vosa ni Kalou. Na Kalou vata ga ka a vosa ena veigauna sa oti e se vosa tikoga ena gauna oqo. Na Veiyalayalati Makawa e tukuna tiko e dua na itukutuku dina me baleta na loma ni Kalou. Ia ena rawa ni kilai na kenai balebale taucoko ni sa tadu mai na Luvena ki vuravura. Ena nona vakanananu o koya e volavola, nai tukutuku nei Tamana ka tiko Vua na Luvena e vakarautaka nai dola ni kena kilai na rabailevu ni vanua e teteva na Veiyalayalati Makawa, me vaka ga na kena gadrevi mera semasemati vata na veitiki ni yaloyalo kece me na qai kune se kilai na nodrai tutu dina. Ko Jisu e kauta mai e vuqa sara na ka ena Veiyalayalati Makawa ki na rarama.

Ena gauna oqo, e a lako mai ko Jisu me mai matataki keda ka me nodai Vakabula. E a taura na nodai tutu enai valu ka vakadruka kina na gata. Me vaka ga ena Iperiu, ko Jisu e tekivutaka, se liutaka ka me ivakaraitaki ni tamata vakabauta (Iperiu 2:10, Iperiu 6:20). E valu ena vukuda ka matataki keda. Sa kenai balebale ni veika ena cakava ki vei Jisu na Kalou, na noda Mata, ena via cakava ki veikeda ko Tamada. O KO a vakatikori Jisu ena ligana imatau, e vinakati keda talega meda na dabe vata kei Jisu ena Nona itikotiko vakaturaga (Vakatakila 3:21). Nai tukutuku ni Kalou ki veikeda ena vuku i Jisu e sega ni okati kina na ka e tukuna ga ko Jisu, ia na ka e cakava talega ko Tamana ena vukuna kei Koya talega, me yaga ena gauna oqo kei na gauna tawa mudu

`Vakasamataka mada nai balebale ni ko Jisu—na Kalou -e a lako mai ki na vuravura oqo. Na cava na vuna e dodonu kina me kauta mai ki veikeda nai nuinui levu na dina oqo?`