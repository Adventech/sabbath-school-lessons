---
title:  Ko Cei e Bulia na Vuravura Taucoko
date:   12/01/2022
---

Na Iperiu e vakadeitaka ni Kalou e a bulia na vuravura ena vukui Jisu ka sai Koya e tokona tu na vuravura ena kaukauwa ni Nona vosa.

`Wilika na Aisea 44:24, Aisea 45:18, kei na Niemaia 9:6. Baleta ena Veiyalayalati Makawa e vakadeitaka kina na Kalou ni a bulia taudua na vuravura ka sai Koya na Kalou duaduaga. Eda na vakaveiwekanitaki rau vakacava nai vakadei oqo kei nai vakadei ena Veiyalayalati Vou ni Kalou e bulia na vuravura ena vukui Jisu (Iperiu 1:2, 3)?`

Eso era nanuma ni ko Jisu e iyaragi walega ni Nona veibuli na Kalou. E sega ni dina oya. Kenai matai, vei Paula, ko Jisu na Kalou e a bulia na vuravura. O Koya e sega ni dua e a veivuke. Ena Iperiu 1:10 e kaya ni ko Jisu na Turaga a bulia na vuravura kei na lomalagi, ka vakayagataka talega ki Vua na ka e kaya na Same 102:25–27 me baleta na Kalou (Yahweh) ni o koya na Dauveibuli. Kenai karua, na Iperiu 2:10 e kaya ni a bulia na Kalou ko Tamana na vuravura. (Me vakataka saraga na vosa e vakayagataki ki vei Jisu ena Iperiu 1:2.) E veibuli ko Tamana ka veibuli ko Jisu (Iperiu 1:2, 10; Iperiu 2:10). E tiko e dua na duavata ena kedrau maliwa na Kalou ko Tamana kei na Kalou na Luvena enai naki kei nai tavi. Oqo e tiki tiko ni ka vuni me baleta na Lewe tolu va-Kalou (Trinity). Ko Jisu e veibuli kei na Kalou e veibuli, ia e dua ga na Dauveibuli, na Kalou—sa vakaraitaka ni ko Jisu e Kalou.

Na Iperiu 4: 13 e vakaraitaka ni ko Jisu e Turaga ni Lewa talega. Na Nona kaukauwa me liutaka ka vakatulewa e yavutaki mai na Nona a bulia na ka kecega na Kalou kei na Nona vakataudeitaka na vuravura (Aisea 44:24–28).

Na Iperiu 1:3 kei na Kolosa 1:17 e rau duavata ni ko Jisu a vakataudeitaka na vuravura. Na cakacaka ni veivakataudeitaki oqo e okati kina na vakanananu ni veitaqomaki se vakatulewa. Na kena vosa va-Kiriki - pheron (vakadeitaka, vakauta) e vakayagataki me vakamacalataka na kena soko e dua na waqa ena cagi (Cakacaka 27:15, 17) se na Nona liutaki ira na parofita na Kalou (2 Pita 1:21). Ena vuku ni ka oya, ko Jisu e sega walega ni buli keda ia e vakataudeitaki keda talega. Ena veicegu kece, tatuki ni uto, ena veitiki ni gauna ni noda bula e tu Vua, ko Jisu na yavu ni veibula kece e buli.

`Raica mada na Cakacaka 17:28. Na cava e tukuna ki veikeda me baleti Jisu kei na Nona kaukauwa? Qai vakananuma na ka ena cakava na mate nei Jisu vata ga oqo ena kauveilatai me baleta na nodai valavala ca. Na cava e vakatavulica ki veikeda na dina oqo me baleta na Nona sega ni nanumi Koya vakataki Koya na Turaga?`