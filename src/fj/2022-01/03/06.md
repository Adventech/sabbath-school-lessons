---
title:  Ni Kua Au sa Guilecavi Iko
date:   13/01/2022
---

Na Iperiu 1: 5 e vola itukutukutaka na Nona vosa na Kalou ko Tamana ki vei Jisu: “A Luvequ ko iko, au sa vakatuburi iko e na siga oqo.” Na cava na kenai balebale ni ko Jisu a “vakatubura” kei na gauna cava e a yaco kina na ka oqo? E sega beka ni vakaraitaka na tikina oqo ni ko Jisu e dua ga na ka buli, a buli Koya na Kalou ena dua na gauna, me vaka era sa nanuma tu e lewe vuqa?

`Wilika na Iperiu 1:5; 2 Samuela 7:12–14; Same 2:7; kei na Luke 1:31, 32. Na vosa ni yalayala cava a caka vei Tevita e vakayagataka tiko ko Paula vei Jisu?`

E vakatuburi ko Jisu ena vakanananu ni Nona a vakatikori se lumuti (installed) se susugi mai Vua na Kalou me vaka nai liuliu a yalataki, na luvei Tevita. Na vakanananu ni veisusugi vakalou e ivakarau ni bula ena vuravura e kaukauwa kina nai vakarau ni bula ni kai Roma, ko ira na kai Kiriki kei ira ena tokalau. E soli ki vei ira na veiliutaki na dodonu kei na kaukauwa ena vanua.

Na Kalou a yalataka ki vei Tevita, ni na yaco na luvena me iliuliu dina ni veimatanitu. Ena susuga me vaka na Luvena dina. Ena ituvatuva oqo e sa na yaco kina e dua mai na kawa i Tevita na tui me sa vakarautaki koya na Kalou vata kei na Nona kawa. Na veiyalayalati oqo e sa mai vakavotukanataki vei Jisu ni o Koya na Luvei Tevita. Na Kalou ena vakadruka na Nona meca ka solia vei Koya na veimatanitu kei na ka e taukena (Same 89:27; Same 2:7, 8).

Sa rawa nida wilika ena Roma 1:3, 4 kei na Cakacaka 13:32, 33, na Nona vakaraitaka raraba tiko ko Jisu ni o Koya na Luve ni Kalou. Ena gauna e papitaisotaki kina ko Jisu kei na gauna ni veivakamaliataki e kacivaka kina na Kalou ni ko Jisu na Luvena (Maciu 3:17, Maciu 17:5).

Ia me vaka e kaya na Veiyalayalati Vou, ni sa yaco ko Jisu me Luve ni Kalou vata kei na kaukauwa ena gauna a tucake tale kina ka laki vakatikori ena ligai matau ni Kalou. Oya na gauna e vakavotukanataki kina na vosa ni yalayala ni na yaco na Luvena me sa susugi me Luvena dina na Kalou ka na tauyavutaki na Nonai tikotiko vakaturaga me lewa na veimatanitu kecega e vuravura me tawa mudu (2 Samuela 7:12–14).

Na Sisa, (vakatakarakara kei Roma) e sega ni luve ni kalou dina, me na liutaka na veimatanitu. Ia ko Jisu Karisito vakataki Koya. Na vakatuburi nei Jisu e sai tekitekivu ni veiliutaki nei Jisu ena veimatanitu, ka sega ni tekitekivu ni Nona bula, baleta ko Jisu e bula tu ga. O Koya na Kalou vakataki Koya.

Na Iperiu e kaya ni ko Jisu e sega na Nona ivakatekivu ka sega talega na Nona icavacava ni bula” (cf. Iperiu 13:8) baleta ni o Koya e tawa mudu. Na vakanananu ni ko Jisu e “Luvena e duabauga a vakatubura” e sega ni baleta na bula va-Kalou nei Karisito ia e sa baleta tiko na Nonai tavi me baleta na gaunisala ni veivakabulai. Ena Nona a liatamata e vakavotukanataka kina ko Jisu na vosa ni yalayala ni veiyalayalati kece.