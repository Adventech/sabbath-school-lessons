---
title:  Enai Vakataotioti ni Gauna Oqo
date:   09/01/2022
---

Enai matai ga ni wasewase (paragraph) ni Iperiu e sa vakaraitaka na nona sa vakabauta tu ko Paula ni o koya sa bula tiko enai vakataotioti ni gauna. Nai Vola Tabu e vakayagataka tiko e rua nai vosavosa me baleta nai vakataotioti ka duidui na kedrau ibalebale. Na parofita e vakayagataka na vosa me vaka na “siga mai muri” se nai vakataotioti ni gauna me tukuna na veika sa bera mai (Vakarua 4:30, 31; Jer. 23:20). Ko Taniela na parofita e vakayagataka nai karua ni vosa oya na “gauna ni vakataotioti” ka vosa vakatabakidua me baleta nai vakataotioti ni bula ni vuravura oqo (Taniela 8:17, Taniela 12:4).

`Wilika na T/Lekutu 24:14–19 kei na Aisea 2:2, 3. Na cava na ka e a yalataka na Kalou ni na cakava ki vei ira na Nona tamata ena gauna mai muri”?`

Era lewe vica vata na parofita era sa kacivaka ni na vakatura cake na Kalou e dua na Tui ena gauna mai ki muri me na vakarusai ira na nodra meca na Nona tamata (T/Lekutu 24:14–19) ka na kauti ira mai na veimatanitu ki Isireli (Aisea 2:2, 3). Kaya kina ko Paula ni veivosa ni yalayala oqo era mai vakavotukanataki kece ki vei Jisu, ena Nona sa mai vakadrukai Setani, kei na kacivaki ni kosipeli, e sa vakaleleci ira mai na veimatanitu ki Vua (Kolosa 2:15, Joni 12:32). Oqo na vakanananu e sa mai tekivutaki kina nai vakataotioti ni gauna baleta ni sa mai vakavotukanataki kina ki vei Jisu na vosa ni yalayala ni Kalou.

Era mate tu ko ira na noda qase ena vakabauta. Era sa raica ka kidavaka tu mai vakayawa na vosa ni yalayala, ia era sega ga ni taukena. Ena dua tale na yasana, eda sa raica na kena vakavotukanataki ki vei Jisu.

Meda vakasamataka mada na vosa ni yalayala ni Kalou kei Jisu. Sa yalataka tu ko Tamada ni na vakaturi ira cake tale na luvena (1 Cesolonaika 4:15, 16). Nai tukutuku rogorogo vinaka ni o Koya e vakavuna na nodra tucake tale na luvena kei na Nona tucake tale ko Jisu (1 Koronica 15:20, Maciu 27:51–53). Sa yalataka oti tale tu ga ko Tamada e dua na veibuli vou (Aisea 65:17). E sa tekivu me vakavotukanataki na vosa ni yalayala oya ena Nona bulia vou tale na noda bula vakayalo (2 Koronica 5:17, Kalatia 6:15). E sa yalataka ni na tauyavutaka nai otioti ni Nona matanitu (Taniela 2:44). E tauyavutaka na matanitu oya ena Nona vakabulai keda mai na kaukauwa nei Setani ka lumuti Jisu me noda Turaga (Maciu 12:28–30, Luke 10:18–20). Sai koya walega oqo na kenai tekitekivu. Na ka e a tekivutaka ko Tamada enai matai ni gauna a lako mai kina ko Jisu, e sa na laki vakacavara ena ikarua ni Nona lesu mai.

`Raica mada na veivosa ni yalayala kece ni Kalou era sa vakavotukanataki oti: Ena vukei keda vakacava meda vakabauta kina na veivosa ni yalayala era sa bera ni vakavotukanataki?`