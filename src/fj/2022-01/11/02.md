---
title:  Na Yalododonu na Bula ena Vakabauta
date:   06/03/2022
---

`Wilika na Iperiu 10:35–39. Na cava e kaya tiko ki veikeda na Kalou ena veitikina oqo?`

Na gugumatua sai koya e dua nai vakarau ni nodra bula na tamata ni Kalou enai vakataotioti ni gauna, kevaka ena sega era na sega ni taukena rawa na veivosa ni yalayala (Vakatakila 13:10, Vakatakila 14:12). Me rawa na gumatua, ena dodonu ki vei ira na tamata vakabauta mera na taura matua tiko na nodra vakabauta (Iperiu 10:23, Iperiu 4:14). Ko Paula e vakaraitaka na vu ni nodra sega ni taukena na vosa ni yalayala ko ira na kawa tamata ena loma ni lekutu oya ena vuku ni lailai ni nodra vakabauta (Iperiu 3:19). Ko ira na Iperiu era vakatakarakarataki ira na tamata vakabauta me vaka talega enai tekitekivu ni kena vakavotukanataki na vosa ni yalayala (Iperiu 9:28; Iperiu 10:25, 36–38) kei na gagadre ni kena vakatovotovotaki na vakabauta kevaka era vinakata mera taukena na vosa ni yalayala (Iperiu 10:39).

E tekivutaka ko Paula na nona vakamacalataka na vakabauta ena dua nai tukutuku e tiko ena Apakuki 2:2–4. Ena nona tarogi Koya na Kalou ko Apakuki se cava na vuna e vakatarai ira tiko kina na tamata sega ni yalodina oqo mera vakavu leqa tiko vei ira na yalododonu (Apakuki 1:12–17). Sa sotava na parofita kei ira na nona tamata na veika rarawa; ena vuku ni ka oya, era sa vinakata kina na Kalou me sa cakava kina edua na ka. Sauma na Kalou ni tiko e dua na gauna sa lokuci me na qai vakavotukanataki kina na Nona vosa ni yalayaala, ka gadrevi mera na waraka (Apakuki 2:2–4). Ko Apakuki kei ira na nona tamata era a bula tu me vakataki keda, ena maliwa ni gauna ni vosa ni yalayala kei na gauna me na qai vakavotukanataki kina. Tomani na Nonai tukutuku na Kalou ena Iperiu ni kaya, “Ni na dede vakalailai, Ena qai lako mai ko Koya ena lako mai, ka na sega ni dede sara” (Iperiu 10:37; raica talega na Apakuki 2:3).

Nai tukutuku e sa baleti Jisu tiko. Ni sai koya na yalododonu, nai vakaraitaki ni vakabauta e vakamarautaka na Kalou ka solia na bula (Iperiu 10:5–10).

Na cava na vuna e berabera kina? E sa mai mate oti ena vukuda (Iperiu 9:15–26), ka na lako vakaidina tale mai ena gauna sa lokuci (Iperiu 9:27, 28; Iperiu 10:25). E kuria na vosa ni Kalou: “ena bula ko ira na yalododonu ena vakabauta” (Iperiu 10:38). Nai tukutuku vata ga koya e kaya ko Paula ena Roma 1:17 kei na Kalatia 3:11. Roma 1:16, 17 ka rui veivakararamataki baleta ni vakamacalataka ni Nona yalododonu na Kalou e sa vakatakilai ena vakabauta kina dua na vakabauta.” Na ka e vakaibalebaletaka ko Paula oya, na Nona yalodina na Kalou ki na Nona vosa ni yalayala e liu taumada kei na Nona yalodina e vakatubura na noda vakabauta se yalodina. Ena vuku ni Nona yalodina tikoga na Kalou ki na Nona vosa ni yalayala (2 Timoci 2:13), ko ira na yalododonu, era na yalodina tale tikoga, mei dole ni yalodina ni Kalou.

`Na cava sa rui bibi kina meda vakila ni noda vakabauta e vu mai ka vakani ena Nona yalodina na Kalou? Eda na vulica rawa vakacava meda dinata vakalevu na Nona yalodina ki veikeda kei na vosa ni yalayala e a cakava ki veikeda?`