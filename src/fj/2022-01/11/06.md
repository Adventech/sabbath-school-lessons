---
title:  Ko Jisu e Vakatekivuna ena Sauma Talega na Noda Vakabauta
date:   10/03/2022
---

`Wilika na Iperiu 12:1–3. Na cava e kaya na veitikina oqo meda cakava?`

Na vutuka cecere ni talanoa me baleta na vakabauta e mai sota ga ki vei Jisu ena Iperiu 12. E tekivutaka ga ko Paula nai vola vei Jisu “o koya ena lako mai, ka na sega ni dede sara (Iperiu 10:37), qai mai tinia vei Jisu ni na “sauma talega na noda vakabauta” (Iperiu 12:2). Ko Jisu ena vakatekivuna ka na sauma talega na noda vakabauta.” Sa kenai balebale ni ko Jisu e vakavuna na vakabauta ka sai vakaraitaki vinaka duadua ni dua e bulataka na vakabauta. Vei Jisu na vakabauta e sa na laki yacova sara tu ga kena vakaraitaki cecere duadua.

Ko Jisu e vakatekivuna na noda vakabauta ena tolu na kena vakanananu.

**Matai**, sai Koya duaduaga e sa vakacavara na cici cere ena kena vakanananu taucoko sara. Ko ira era talanoataki tiko ena wase ni vola sa oti era se bera tikoga ni yacova na kenai cavacava (Iperiu 11:39, 40). Ko Jisu, e sa curu ki nai vakavakacegu ni Kalou mai lomalagi ka sa tiko sobu ena liga imatau iTamana. Oi keda vata kei ira na kena vo, eda na qai tiko vata kei Jisu mai lomalagi (Vakatakila 20:4).

**Karua**, Na bula savasava nei Jisu sa rawa kina ki vei ira na kena vo mera ciciva tiko kina na nodra cere (Iperiu 10:5–14). Kevaka me a sega ni lako mai ko Jisu, ena sega ni yaga na cici cere ni tamata kecega.

**Kenai tinitini**, ko Jisu na vu ni noda vakabauta. Me vaka ni duavata kei na Kalou, o Koya sa mai vakatakila na taucoko ni Kalou ki veikeda. Na Kalou e sega ni gu ce ena Nona sasaga me vakabulai keda, ka sa ikoya oya na vuna eda na taura kina na icocovi ena gauna mai muri kevaka eda na sega ni gu ce. Ko Jisu e cici ena yalomalumalumu ka yalodina tikoga, e dina ga nida sa tawa vakabauta (2 Timoci 2:13). Na noda vakabauta sai dole walega ni Nona yalodina.

E muri, e sa na qai sauma ki veikeda ko Jisu na noda vakabauta baleta o Koya e sa mai matanataka sara vakavinaka na gaunisala e cicivi kina na cere ni vakabauta. E cici vakacava? Ena Nona biuta tani vakatikitiki na veicolacola ena Nona vakuwai Koya ena ka kecega ena vukuda (Filipai 2:5–8). E sega ni valavala ca. Ko Jisu e vakaraica dei tiko na isau, o koya sa virikotori tu e matana, ena Nona raica ni sa vakabulai na kawa tamata ena Nona loloma savu. E vosota na lecaika kei na veivakacacani. E raica sobu na madua kei na kauveilatai (Iperiu 12:2, 3).

Sai koya oqo na gauna meda ciciva kina na cere. E dina ga nida na sega ni cakava rawa ena noda kaukauwa na ka e sa cakava ko Jisu, e sa tiko veikeda na Nonai vakaraitaki uasivi duadua, ia ena noda vakabauti Koya, ka vakaraici Koya vagumatua (me vakataki ira era sa liu), meda toso tikoga ena vakabauta, vakabauta na Nona vosa ni yalayala me baleta na cecere ni kenai sau.