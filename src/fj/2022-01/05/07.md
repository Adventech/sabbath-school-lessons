---
title:  Kuri ni Vakasama
date:   28/01/2022
---

E rui ka bibi meda kila ni ko Paula enai vola ki vei ira na Iperiu e vakayagataka tiko na vakacegu ena Siga ni Vakacecegu ka sega ni Siga Sade mei vakatakarakara ni veivakabulai ena loloma o koya e solia tu na Kalou ki veikeda. Na vakayagataki ni vakacegu ena Siga ni Vakacecegu e sa vakaraitaka na kena vakamareqeti kei na kena maroroi na Siga ni Vakacecegu vei ira na tamata vakabauta. Me tekivu mai nai karua ni senitiuri ni sa sucu oti na Karisito ka lako mai, eda sa raica kina nai vakadinadina ni veiveisau lelevu e sa yaco ena loma ni lotu. Na maroroi ni Siga ni Vakacecegu e sa mai yali na kena dau okati tu me ivakatakarakara ni veivakabulai, ia oqo e sa mai okati mei vakatakarakara ni dina vakaoti ki nai vakavuvuli vaka-Jiu kei na veiyalayalati makawa, e koya e dodonu me levei. Na maroroi ni Siga ni Vakacecegu e sa tautauvata ga ni ko sa vakadadamuria tiko nai vakavuvuli vaka-Jiu.” Dua na kenai vakaraitaki, na nona a kaya ko Ignatius mai Enitioki (rauta tiko na A.D. 110): “Ko ira era bula tiko enai vakarau ni bula makawa era sa kunea nai nuinui vou. Era sa sega ni qai maroroya na Siga ni Vakacecegu ia na siga ni Turaga—na siga e a tucake kina na noda bula vata kei Karisito” —Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), p. 42. Me vaka ga na nona a vakaroti ira na nona tamata ko Marcion mera lolo ena Siga ni Vakacecegu mei vakaraitaki ni nodra sega ni duavata kei ira na Jiu kei na nodra Kalou, kei na nona sega ni via vakatakilai koya ko Victorinus ni maroroya tiko na nodra Siga ni Vakacecegu na Jiu” (Raica na Israel and the Church, pp. 41–45). Oya na kena sa yali ena loma ni Lotu Vakarisito nai balebale dina ni kena vakatabui na Siga ni Vakacecegu ni oya nai vakatakarakara ni noda vakabulai ena loloma.

“Na Siga ni Vakacecegu sai vakatakilakila ni kaukauwa nei Karisito me vakatabui keda kina. Ka sa soli ki vei ira kece e sa vakatabui ira ko Karisito. Me vaka ni oya nai vakaraitaki ni kaukauwa e tu Vua me veivakatabui, sa solia kina ki vei ira kece era na yaco mera tiki ni Isireli ni Kalou na Siga Tabu ena vuku i Karisito...

“Na Siga ni Vakacecegu e dusia ki vei ira na cakacaka ni Veibuli mei vakadinadina ni Nona kaukauwa ni veivakabulai. E dina ga ni veivakananumi tale tiko ki na vakasama me baleta na vakacegu sa yali mai Iteni, ia e sa tukuna tiko na vakacegu ena noda ena vuku ni Vakabula. Kei na veika buli kece era tokaruataka tikoga na Nona veisureti, “Dou lako mai vei Au koi kemudou vakayadua ga sa oca ka colata nai colacola bibi Au na vakacegui kemudou.' Maciu 11:28.”—Ellen G. White, The Desire of Ages, pp. 288, 289.

**Taro ni Veiwase**

`1. Na cava na veiwekani e tiko ena kedrau maliwa na maroroi ni Siga ni Vakacecegu kei na vakadonui ena vakabauta?`

`2. Na cava na duidui e tiko ena kedrau maliwa na kena vakatabui vakavinaka na Siga ni Vakacecegu kei na maroroi ni lawa ni kena maroroi na Siga ni Vakacecegu? Ena rawa vakacava meda kakua walega ni kila na duidui ia meda vakila na duidui ena noda vakatabuya na Siga ni Vakacecegu?`