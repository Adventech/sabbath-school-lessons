---
title:  Edaidai, Kevaka Ko Sa Rogoca na Domona
date:   25/01/2022
---

`Wilika na Iperiu 4:4-8. Na cava nai balebale ni curuma nai vakavakacegu "edaidai” me semati vata kei na kena marorori na Siga ni Vakacecegu?`

Na nodra tawa vakabauta na kawa tamata e na loma ni vanua dravuisiga e sa tarovi ira mai na nodra curuma nai vakavakacegu sa yalataka tu na Kalou. Ia era se uqeti tikoga mera curu ki na Nonai vakavakacegu ka kakua ni vakayalokaukauwataka tiko na lomadra. Ko Paula e dautukuna vakavuqa ni vosa ni yalayala ni Kalou e se dei tu ga (Iperiu 4:1, 6, 9). O koya e vakayagataka na vosa va-Kiriki na kataleipõ kei na apoleipā, ka vakabibitaki kina ni sa soli tu na vosa ni yalayala (ni Kalou) me da curu ki na nonai vakavakacegu” (Iperiu 4:1). Na veisureti ni curu ki nai vakavakacegu oqo e se tukuni tiko mai ena gauna nei Tevita (Iperiu 4:6, 7, dusi tiko kina Same 95) ka dusia ruarua tiko na vosa ni yalayala o koya se bera ni taukeni kei na kena e sa tiko rawa. Ko Paula e vakatututaka ni ka dina me baleta na ivakavakacegu dina me baleta na Siga ni Vakacecegu e se tiko sara mai ena gauna ni veibuli (Iperiu 4:3, 4).

Na Kalou e sa sureti keda tiko meda curu ki na Nonai vakavakacegu. “Edaidai” sai koya e dua na vakanananu bibi enai Vola Tabu taucoko. Ena gauna e sa vakavouia kina ko Mosese na nodra veiyalayalati na Isireli vata kei na Kalou enai sauka ni Vanua Yalataki e dua na ka e vakabibitaka oya na vosa “edaidai” (Vakarua 5:3, vata kei na Vakarua 4:8, Vakarua. 6:6). Oqo na gauna ni veivakananumi me ra vakila na Nona yalodina na Kalou (Vakarua 11:2–7) kei na gauna ni digidigi mera talairawaarawa ki Vua na Kalou (Vakarua 5:1–3). Tautauvata ga kei na nona a kacivi ira na tamata ko Josua ena nona gauna mera “digitaka edaidai ko cei mera na qarava” (Josua 24:15).

Sa vakatalega kina edaidai ena gauna ni noda digidigi, na gauna ni kalougata ka vakatalega kina ni oqo e dua na gauna rerevaki, me vaka ni sa dauvaka tiko oya me baleti ira na tamata ni Kalou (Raica 2 Koronica 6:2). Na vosa “Edaidai” e basika vakalima ena Iperiu 3 kei 4. E vakabibitaka tiko na bibi ni noda vakarogoca na domo ni Kalou (Iperiu 3:7, 15; 4:7) baleta na noda sega ni vakarogoca ka vakabauta na vosa ni Kalou ena kauti keda kina talaidredre kei na vakayalokaukauwataki ni lomada. Ena vakaberaberataka sara madaga na noda curu ki na Kenani vakalomalagi, me vaka ga na nodra tarovi na kawa tamata ena loma ni lekutu mai na nodra curu kina Kenani vakavuravura.

Ia ko Jisu e sa vakadruka oti na keda meca (Iperiu 2:14–16) ka sa yavutaka vou tale e dua na veiyalayalati vou (Iperiu 8–10). O koya sa rawa kina ki veikeda meda “curu doudou kina kinai tikotiko vakaturaga ni loloma” (Iperiu 4:14–16). Na veisureti “edaidai” e sa sureti keda tiko meda kila na Nona yalodina na Kalou ki veikeda ena Nona sa vakarautaka veikeda na vuna e dodonu meda ciqoma kina na Nona veisureti ka kakua na lokuyara.

`Na digidigi vakayalo cava e dodonu mo cakava edaidai ka kakua ni laivi tu kina dua tale na gauna? Na cava e dua na ka e yaco ki vei iko ena nomu lokuyarataka na nomu cakava na ka ko sa kila ni vinakata na Kalou mo a cakava ena gauna saraga oya?`