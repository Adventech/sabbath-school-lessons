---
title:  Ena Vuku ni Tawa Vakabauta
date:   24/01/2022
---

`Wilika na Iperiu 3:12–19. Na cava na vuna e dredre kina ki vei ira na Isireli mera curu ki nai vakavakacegu a yalataki?`

Nai talanoa vakaciriloloma oya ni ko ira era a sereki mai na veivakabobulataki mai Ijipita sai ira oqo era sega ni lako curuma na ivakavakacegu a yalataka ki vei ira na Kalou. Ena nodra sa yaco mai ki Ketesi-perana nai sauka ni Vanua Yalataki, sa mai yali na vakabauta e gadrevi ki vei ira. Na T/Lekutu 13 kei 14 erau vakamacalaki ira na yamata vuni ena nodra “tukuna vakaca, kivei ira na Isireli, na vanua eratou a laʼki raica” (T/Lekutul3: 32). Era vakadinadinataka ni vinaka na vanua ia era vakarota ni ko ira na lewena era tamata yagolelevu kei na kena veikoro era vakabai vinaka kece ka dredre kina mera na vkarusai. Erau duavata ko Josua kei Kelepi ni vanua vinaka vakaidina na vanua oya ka rau sega ni vakacala nira kawa ni tamata yagolevu ka viribaiti vinaka tu na nodra veikoro levu. Ia erau kaya ni Kalou a tiko vata voli kei ira ena kauti ira mera taukena na vanua (t/Lekutu 14:7–9). Ia ko ira na tamata era a raica na Nona a vakarusai ira na kai Ijipita na Kalou ena mate ca (L/Yani 7–12), vakaluvuci ira na mataivalu nei Fero ena Wasa Damudamu (L/Yani 14), vakarautaka na kedra madrai mai lomalagi (L/Yani 16) kei na medra wai mai na vatu (L/Yani 17), ka vaka kina na Nona tiko vata voli kei ira ena duru o (L/Yani 40:36–38)—era se sega tikoga ni vakabauti Koya ena gauna oqo. Sa dua dina nai talanoa vakaloloma ni kawa tamata era a raica sara tikoga e matadra na ivakaraitaki ni Nona kaukauwa na Kalou era sa yaco mera ivakatakarakara ni tawa vakabauta (Neimaia 9:15–17, Same 106:24–26, 1 Koronica 10:5–10).

Na Kalou e sa yalataka ki vei ira na Nona tamata nai solisoli e sega ni yacova rawa na nodra vakanananu. Sai koya oya na vuna era yavutaki kina ena loloma savu ka rawati walega ena vuku ni vakabauta. Na Iperiu 4:2 e vakamacalataka ni vosa ni yalayala era a ciqoma na Isireli, “sa sega ni yaga vei ira na vosa era sa rogoca, ni ra sa sega ni dua vata e na vakabauta kei ira era sa vakarogoca” (Iperiu 4:2).

Era a lako vakaikumukumu tamata na Isireli ki nai sauka ni Vanua Yalataki. Ena gauna era sa sotava kina na itukutuku e veivakacalai era duavata sara kei ira e lailai na nodra vakabauta. Vakabauta se lailai ni vakabauta e veitakavi se dewavi. Sai koya oya na vuna e veivakasalataki tiko kina na Iperiu ki vei ira na wilika mera “dui veivakayaloqaqataki vakai-ira” (Iperiu 3:13), “me da veivakananumi keda vakai keda me da veivakatakatai me dauloloma kai valavala vinaka” (Iperiu 10:24), “ka dou qarauni kemudou vinaka de bale e dua mai na loloma ni Kalou (Iperiu 12:15).

`Gaunisala cava ko na rawa ni bucina cake kina na nona vakabauta e dua? Ena rawa vakacava mo na kakua ni kaya e dua na ka me vakagogotaka na nona vakabauta e dua?`