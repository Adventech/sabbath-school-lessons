---
title:  Nai Yaloyalo ni Veibuli Vou
date:   27/01/2022
---

`Vakatauvatana na L/Yani 20:8-11, Vakarua 5:12–15, kei na Iperiu 4:8–11. Na duidui cava ko kunea rawa me baleta nai balebale ni vakacegu ni Siga ni Vakacecegu?`

Me vaka eda sa raica oti, na veitikina oqo ena Lako Yani kei na Vakarua e sa sureti keda meda raica na veigauna sa oti. Era sa uqeti keda meda vakacegu ena Siga ni Vakacecegu me rawa kina ki veikeda meda marautaka na ka e sa mai vakacavara na Kalou ena Veibuli kei na Veivakabulai. Na Iperiu 4:9–11, e sa sureti keda tiko meda rai ki liu. E sa vakatututaka e dua nai vakarau vou ni kena maroroi na Siga ni Vakacecegu. Na vakacegu ena Siga ni Vakacecegu e sega walega ni vakananumi ni Nona qaqa na Kalou ena veigauna sa oti ia e ivakananumi talega ni vosa ni yalayala ni Kalou me baleta na veigauna mai liu.

Na yasana bibi ni kena maroroi na Siga ni Vakacecegu e se tiko mai liu ia e sa dau sega tu ga ni kauwaitaki. Ni sa oti na bale, sa yaco me dusia na vosa ni yalayala ni dua na siga na Kalou ena vakavouia na veika buli ki na kenai tuvaki dina ena vukuna na Mesaia. E sa vakaroti keda na Kalou meda dauvakananuma na cakacaka ni Nona veivakabulai ena kena maroroi na Siga ni Vakacecegu baleta na Siga ni Vakacecegu e dusia tiko na icavacava ni veivakabulai ena veibuli vou. Na maroroi ni Siga ni Vakacecegu sai koya na nanamaki nei lomalagi ena vuravura sega vinaka oqo.

Na ka oqo e matata tu ena nodra ivakarau vakavanua na Jiu. Na Life of Adam and Eve, a volai ena maliwa ni 100 B.C. and A.D. 200 (in James H. Charlesworth, ed., The Old Testament Pseudepigrapha [New Haven, London: Yale University Press, 1985], vol. 2, p. 18}, e kaya: “Nai kavitu ni siga sai vakatakilakila ni tucake tale, na vakacegu ena veitabagauna mai liu.” E dua tale na dauvolaitukutuku makawa me baleti ira na Jiu e kaya: Na lako mai ni veitabagauna e sa vakatabakidua tiko ki nai vakavakacegu ni Siga ni Vakacecegu me tawa mudu.”—Jacob Neusner, The Mishnah, a New Translation (New Haven: Yale University Press, 1988), p. 873. The Othiot of Rabbi Akiba, e kaya: “Era kaya na Isireli ki Vua sa Cecere sara, Me kalougata o Koya, sa cecere sara e vuravura, kevaka keimami na maroroya nai vunau, na ka ni loloma cava eda na taukena? Sa qai kaya ki vei ira: “Na vuravura ena qai tadu mai.” Era sa qai kaya ki Vua: Vakatakila mai veikeimami na kenai rairai.” E sa qai vakatakila ki vei ira na Siga Tabu.” —Theodore Friedman, “The Sabbath Anticipation of Redemption,” Judaism: A Quarterly Journal, vol. 16, pp. 443, 444.

Na Siga ni Vakacecegu na siga ni marau, reki kei na vakavinavinaka. Ena gauna eda maroroya kina na Siga ni Vakacecegu, eda sa vakatakila tiko kina na noda vakabauta na vosa ni yalayala ni Kalou, na noda sa ciqoma na Nonai solisoli ni loloma savu (grace). Na Siga ni Vakacecegu sai koya na vakabauta e bula ka veivakayavalati. Vakabauti ni maroroi ni Siga ni Vakacecegu e sai vakaraitaki cecere duadua ni noda sa vakadinata na noda sa vakabulai ena loloma ena vuku ni noda sa vakabauti Koya

`Gaunisala cava ko na rawa ni vulica mai na nomu maroroi ni Siga ni Vakaceceguka vakatakila na noda kila na vakabulai ena vuku ni vakabauta, ka sega ena cakacaka ni vunau? E yaco vakacava na vakacecegu ena Siga Tabu mei vakaraitaki ni vakabulai ena loloma?`