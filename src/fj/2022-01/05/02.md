---
title:  Na Vanua sai Tikotiko ni Vakavakacegu
date:   23/01/2022
---

`Wilika na Vakatekivu 15:13–21. Na cava na ka e a yalataka na Kalou ki vei Eparaama?`

Ena gauna e sa vakabulai ira kina na Isireli na Kalou ena nodra a tiko vakabobula mai Ijipita, e a Nonai naki me a kauti ira ki na vanua ko Kenani, na vanua era na rawa ni laki so- kalou ka talairawarawa tiko kina ki vei Koya ena galala (Lako Yani 8:1; Same 105:43-45), okati kina na marautaki ni vakacecegu ena Siga ni Vakacecegu o koya e a vakatatabui ira tu kina ko Fero (Lako Yani 5:5). Na vanua ko Kenani sai koya na isolisoli e a yalataka tu na Kalou ki vua na nodra qase ko Eparaama ena vuku ni nona a vakarogoca na vosa ni Kalou ka biuta na nona vanua ka lako ki na Vanua Yalataki (Vaqkatekivu 11:31–12:4).

E sega walega ni Nona inaki na Kalou ena Nona solia na vanua ko Isireli mera mai vakaitikotiko kina. Na Kalou e kauti ira mai ki vei Koya (L/Yani 19:4). E vinakata na Kalou mera mai vakaitikotiko ena dua na vanua me rawa ni ra marautaka kina na nodra veiwekani vakaveivolekati sara vata kei Koya, ka sega na ka me na vakalatilatia, ka mera vakadinadinataka ki vuravura na Kalou dina kei na ka e sa cakava ki vei ira na Nona tamata. Me vaka ga na Siga ni Vakacecegu, na vanua ko Kenani e sa dua nai yaloyalo ni kena rawati na veiwekani e veivolekati sara vata kei na nodra i Vakabula kei na marautaki ni Nona vinaka.

Ena Vakarua 12:1-14, e kaya kina na Kalou ki vei ira na tamata ni ra na curuma nai vakavakacegu, sega ena vuku ni nodra sa curuma yani na vanua, ia ena gauna era sa na vakasavasavataka kina na vanua mai na qaravi kalou matakau. Ni oti oya, e sa na qai vakatakila na Kalou ki vei ira, na Digitaki, na vanua ena tiko kina kei ira ena kedra maliwa.

`Wilika na L/Yani 20:8–11 kei na Vakarua 5:12–15. Na cava e rua na ka e vakatakarakarataka na vakacegu ni Siga ni Vakacecegu, ka rau veiwekani vakacava?`

Na Kalou e semati rau vata na Siga Tabu ni veibuli kei na veivakabulai mai Ijipita. E sa vakaroti ira na Isireli mera maroroya na Siga ni Vakacecegu mei vakananumi ira me baleta na veibuli ka vaka-kina na veivakabulai mai Ijipita. Na veibuli kei na veivakabulai erau ologi ruarua tiko enai vakaro ni Siga ni Vakacecegu. Mevaka nida sega ni bulia rawa vakataki keda e dua na ka, e sega talega nida vakabulai keda rawa vakataki keda. Sai koya oya na cakacaka e rawa duaduaga ki Vua na Kalou me cakava, kei na noda vakacegu eda sa vakatakila tiko kina na noda vakararavi vakatabakidua tiko ki Vua, sega walega ni bula ia na bula tawa mudu. Na maroroi ni Siga ni Vakacecegu sai vakaraitaki kaukauwa ni veivakabulai ena vuku duaduaga ni vakabauta.

`E vukei keda vakacava na maroroi ni Siga Tabu meda kila ni taucoko ni vakararavi ki Vua na Kalou, e sega walega me baleta na noda bula ia sa baleta na bula tawa mudu talega?`