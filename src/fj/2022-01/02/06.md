---
title:  Ko Jisu na Dautataro ni Veiyalayalati e Vinaka Cake
date:   06/01/2022
---

Na Iperiu wase 8–10 e vakanamata vakatabakidua sara tikoga ki na cakacaka Vakadautataro nei Jisu me baleta na veiyalayalati vou. Na veiyalayalati makawa e sai yaloyalo ga ni ka dina ena qai yaco mai. Na cakacaka ni kena veiqaravi e vakaraitaka, se matanataka na cakacaka ena mai cakava ko Jisu ena gauna mai muri. Ena vuku ni ka oya, ko ira na bete era vakatakarakarataki Jisu, ia era tamata ivalavala ca. Era na sega ni solia rawa na vinaka sara (perfection) o koya e solia rawa ko Jisu. Ka ra veiqaravi tiko ena vale tabu ka “ivakatakarakara se iyaloyalo ni vale tabu mai lomalagi” (Iperiu 8:5).

Ko Jisu e sa veiqaravi tiko ena vale tabu dina mai lomalagi ka sa rawa kina meda veitaratara vakadodonu ki vei Koya na Kalou. Na vakacabori ni manumanu e sa vakatakarakarataka na mate nei Jisu mei soro ena vukuda, ia na nodra dra ena sega ni vakasavasavataka rawa na vakatulewa, Na dra nei Jisu e vakasavasavataka na noda vakatulewa, ia ena Vukuna, sa na rawa kina nida toro doudou ki Vua na Kalou ena noda vakabauti Koya ka ciqoma na Nona cakacaka vakadautataro ena vukuda (Iperiu 10:19–22).

`Wilika na Iperiu 8:8–12. Na cava e a yalataka na Kalou ki veikeda ena veiyalayalati vou?`

Ena Nona sa digitaki ko Jisu me noda BeteLevu, e sa cereka kina ko Tamana e dua na veiyalayalati vou o koya me sa na vakacavara na vanua e sa mai yaco kina na veiyalayalati makawa. Na veiyalayalati vou e mai solia na ka ena rawa walega ki Vua e dua e vinaka sara, tawa mudu, e bete tamata ka Kalou talega me na cakava. Na Bete Levu oqo e sega walega ni vakamacalataka na ivunau ni Kalou ia e teivaka sara talega ki na duilomada. Na Bete oqo e vakacabora talega e dua nai soro ena kauta mai na veivosoti. Na Bete oqo e vei vakasavasavataki ka vakavoui keda. E veisautaka na yalo vatu e tu veikeda ki na yalo vakalewe (Ezek. 36:26). E buli keda vou (2 Cor. 5:17). Na Bete oqo e vakalougatataki keda ena gauinisala e veivakurabuitaki, ena Nona vakarautaka ki veikeda na sala ki na Nona iserau na Kalou vakataki Koya.

E vakarautaka na veiyalayalati makawa na Kalou me dusia ki veikeda na cakacaka nei Jisu. E totoka na kena vakarautaki kei na kenai naki. Ia, eso era sa sega tikoga ni kila na kenai naki. Era se sega tikoga ni biuta rawa na ivakatakarakara, yaloyalo, ka kukuva matua na veidina eso e dusia tiko na veivakatakarakara, era calata na totoka ni veika yaga e vakarautaka tu na cakacaka ni veigaravi nei Jisu ki vei ira.

“Ko Karisito na yavu ka bula ni vale tabu. Na kena veiqaravi e vakatakarakarataka tiko na Nona sorovaki Koya na Luve ni Kalou. E tauyavutaki na cakacaka vakabete me vakatakarakarataka na cakacaka vakadautataro kei na cakacaka nei Karisito. Na naki ni vakacaboisoro oya me vakatakarakarataka na Nona mate nai Vakabula me vakabulai kina ko vuravura. E sa na sega na kena yaga na veisoro oqo ena gauna e sa cava kina na ka era dusia tiko mai ena veitabagauna sa oti.”—Ellen G. White, The Desire of Ages, p. 165.