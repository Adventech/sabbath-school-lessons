---
title:  Kuri ni Vakasama
date:   07/01/2022
---

E dina ga ni tiko na veika vinaka kei na kena nuitaki ni veika dina ena vola ni Iperiu, era tiko talega kina e vuqa na itukutuku ni veivakasalataki ka sa laki yacova sara tiko na kena cecere ena wase 10–12.

Na veiwasewase oqo e tiko kina e rua na ka bibi. Kenai matai, era vakatautauvatataki ko ira kece era bula ena vanua dravuisiga kei ira era na wilika nai vola ni Iperiu. Karua, era vakauqeti keda meda tamata vakabauta.

Ko ira na kawa tamata ena veivanua dravuisiga sai ira oqo era a raica na kaukauwa veivakurabuitaki ni Kalou ena kena tasereki na veivakatakilakila kei na veika e veivakurabuitaki ena nodra sereki mai Ijipita. Era a rogoca talega na domo ni Kalou, mai na ulunivanua ko Sainiai, ni cavuta na Vunau e Tini. Era raica na duru bukawaqa ena bogi kei na duru o e veimaroroi ena siga. Era kania na mana kei na madrai mai lomalagi. Era gunuva talega na wai e drodro mai na vatu ena veivanua kecega era cegu kina. Ia ena gauna era sa yacova mai kina nai sauka ni vanua yalataki, era sa sega ni qai dinata na Kalou. Sa lailai na nodra vakabauta, sai koya na uto ni ka e gadreva na Kalou. “Ia kevaka sa sega na vakabauta sa dredre sara meda vinakati” (Iperiu 11:6).

Ko Paula e kaya nida sa vakataki ira na gone ni vanua dravuisiga ka sa tiko voli talega enai sauka ni Vanua Yalataki (Iperiu 10:37–39). Na noda bula galala kei nai tavi e ka levu sara, ia eda sa sega ni qai rogoca na Kalou ni vosa mai na uluvanua ko Sainiai, ia eda sa raica enai Vola Tabu nai tukutuku ni Kalou o koya e uasivi cake sara mai na kena ena ulunivanua ko Saioni: Na Kalou ena bula vakatamata, sai Karisito (Iperiu 12:18–24). Na Taro, ena dodonu beka meda vakabauta? E vakayaloqaqataki keda tiko ko Paula meda vakadadamuri ira era volai tiko kina (Iperiu 11), ka mai cava vei Jisu vakataki Koya.

**Taro ni Veiwase**

`1. Eda sa vulica oti mai ni ko Jisu na noda qaqa o Koya a sa liu veikeda me valuta na tevoro. Ena rawa vakacava meda na valu vata, duavata, vakaisoqosoqo lotu ena yasana na noda Qaqa? Na cava eso na ka e vakataotaka tiko na duavata oqo me vakavotukanataki? Na cava eso na gaunisala e na rawa ni vakamalumnalumutaki keda kina vakaisoqosoqo lotu ko Setani? Na gaunisala cava e vakamalumalumutaki Isireli kina ko Setani ena gauna taumada?`

`2. Ni da tamata vakabauta, eda sa matabete vakaturaga ena Nona veiliutaki na Kalou. Ena gaunisala cava ena rawa ni sorovaka kina na nomui soqosoqo lotu nai soro ni vakavinavinaka kei na cakacaka e vinaka cake ki Vua na Kalou? Vakamatatataka ka cakava.`

`3. Na gaunisala cava e tautauvata kina na noda draki ni bula kei na nodra nodra draki ni bula na kawa tamata ena vanua dravuisiga ni bera ni qai curumi yani na Vanua Yalataki? Na lesoni cava eda na rawa ni vulica mai na tautauvata oya`