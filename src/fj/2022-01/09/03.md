---
title:  Na Veimataqali Soro
date:   21/02/2022
---

Na mate nei Karisito e vakarautaka na veivosoti, se vakabokoci ni noda ivalavala ca. Na vakabokoci ni noda ivalavala ca, e okati kina e vuqa sara na ka mai na kena vakadaroi ga nai totogi ni noda voroka na veiyalayalati. E okati kina na veiyavu bibi tale eso. Sai koya oya na vuna e lima tiko kina na mataqali soro era vakayagataka tiko na Isireli. Ko ira yadudua nai soro duidui oqo era dui tukuna tu na talei ni balebale ni kauveilataki nei Karisito.

`Wilika na Efeso 3:14–19. Na cava na gagadre ni masu nei Paula ena vukudra na tamata vakabauta?`

Nai soro kama (holocaust offering) ena gadrevi me na kama yavu vakadua sara na manumanu taucoko ena bukawaqa enai cabocabo ni soro (V/Soro 1). Nai soro oqo e vakatakarakarataki Jisu, o Koya a mai vakayalia na Nona bula ena vukuda. Na veivakadonui eke ena gadrevi me na Nona sorovaki Koya vakaoti ko Jisu. E dina ga ni tautauvata ga kei na Kalou, sa qai “vakadravudravuataki Koya ko Jisu, ka kauta ki Vua na yalo ni dauveiqaravi” (Filipai 2:5–8).

Nai soro madrai droka (grain offering) sai koya nai solisoli ni vakavinavinaka ena vuku ni Nona veivakarautaki na Kalou ki vei ira na Nona tamata (V/Soro 2). E vakatakarakarataki Jisu talega ni o Koya na “madrai ni bula” (Joni 6:35, 48), ena vukuna sa noda kina na bula tawa mudu.

Nai soro ni veivinakati (peace or fellowship offering) e vakatakila na kana vata vakaitokani kei na matavuvale ena kena marautaki na veivakarautaki ni Kalou (V/Soro 3). E vakatakarakarataki Jisu. Na Nonai soro e solia na vakacegu ki veikeda (Aisea 53:5, Roma 5:1, Efeso 2:14). E vakabibitaka talega na noda gadreva meda vakaitavi ena isoro nei Jisu ena noda kania na lewena ka gunuva na Nona dra (Joni 6:51–56).

Na isoro ni valavala ca se isoro ni veivakasavasavataki (sin or purification offering) me vakasavasavataka nai valavala ca (V/Soro 4:1–5:13). Nai soro oqo e vakabibitaki kina nai naki ni dra ni manumanu—o koya e vakatakarakarataka tiko na kena bula—me solia na veivakabulai mai na ivalavala ca (V/Soro 17:11) ka dusia tiko na dra nei Jisu o koya e vakabulai keda mai na noda ivalavala ca (Maciu 26:28, Roma 3:25, Iperiu 9:14).

Nai soro ni dua na tamata sa cala vakacalaka se veivosoti (guilt or reparation offering) (V/Soro 5:14–6:7) e veivakarautaki ki na veivosoti ena vanua e gadrevi me vakavinakataki. E tukuna ki veikeda ni veivosoti ni Kalou e sega ni vakagalalataki keda mai nai tavi ni kena vakarautaki na veivakameаutaki ena vanua e rawa, ki vei ira eda cala kina.

Nai soro ena vale ni soro e vakatavulici keda ni bulataki na bula tawa mudu e levu cake mai na noda ciqomi Jisu ga me kedai sosomi. Eda na gadreva talega meda na kana tiko mai Vua, wasea na kena yaga vei ira na tani, ka solia na veivakagalalataki ki vei ira eda cala ki vei ira.