---
title:  Na Kauveilatai kei na iSau ni Veivosoti
date:   23/02/2022
---

`Wilika na Iperiu 9:22–28. Na cava e kaya na tikina oqo me baleta na cakacaka nei Karisito ena vale tabu mai lomalagi?`

Na vakanananu ni kena gadrevi me vakasavasavataki na vale tabu mai lomalagi e vakaibalebale ena vakasama ni vale tabu ena Veiyalayalati Makawa. Na vale tabu nai vakatakarakara ni matanitu ni Kalou (1 Samuela 4:4, 2 Samuela 6:2), kei na gaunisala e walia tiko kina na Kalou na nodra ivalavala ca na Nona tamata o koya e tara na rai raraba me baleta na yalododonu ni Nona matanitu (Same 97:2). Me vaka o Koya nai Liuliu, na Kalou e nodra turaga ni lewa na Nona tamata, ka sa namaki me na vakatulewa vakadodonu, ena Nona vakagalalataki o koya e sega ni cala ka totogitaki o koya e cala. Ena gauna e vosoti kina na tamata ivalavala ca mai Vua na Kalou, o Koya e sa cakava sara tikoga nai tavi vakaturaga ni lewa. Na vale tabu o koya e vakatakarakarataka tiko nai tovo ni Kalou kei na veiqaravi e sa vakadukadukalitaki. Na ka oqo e sa vakamacalataka na vuna e colata kina na Kalou na noda ivalavala ca ena gauna e vosoti keda kina (L/Yani 34:7, T/Lekutu 14:17–19), nai balebale taumada ni veivosoti ena vosa vaka-Iperiu sai koya na “colata, tau vua.”

Na ivalavala ni vakacaboisoro ena nodra vale tabu na Isireli e vakatakarakarataka na tikina oqo. Ni gadreva e dua na veivosoti, o koya ena kauta mai e dua na manumanu me nonai soro, ena nona na vakatusa na nonai valavala ca ni tara tiko na ulu ni manumanu, qai vakamatea. Na dra ni manumanu oya e boroi ena ileu ni cabocabo ni soro se vakamiraki ki na ilati ka tawasea nai matai ni wasewase ni vale tabu oya na loqi tabu kei na loqitabu sara. Oya sa vakatakarakarataka ni sa vakadewataki na ivalavala ca ki na vale tabu. Na Kalou e sa taura nai valavala ca ni tamata ka colata vakataki Koya.

Na nodra ivalavala na Isireli, me baleta na veivakasavasavataki se veibuluti ni valavala ca e rua tiko na kenai wasewase. Ena loma ni yabaki na tamata ivalavala ca sa veivutuni ena kauta na nonai soro ki na vale tabu, ka sa laki vakasavasavataki kina mai na nodra ivalavala ca, ia e sa tokitaka na nonai valavala kina vale tabu, ki Vua na Kalou vakataki Koya. Ni sa cava na yabaki, ena Siga ni Veibuluti, sai koya na siga ni veilewai, na Kalou sa na vakasavasavataka kina na vale tabu, ena Nona tokitaka na ivalavala ca mai na vale tabu, ki na me nei Asesela o koya e vakatakarakarataki Setani (V/Soro 16:15–22).

Na rua nai wasewase oqo, ka vakatakarakarataki tiko ena rua nai wasewase ni vale tabu e vuravura, sai vakatakarakara ni vale tabu mai lomalagi (L/Yani 25:9, Iperiu 8:5), e sa vakatarai Koya na Kalou me vakaraitaka kina na Nona yalololoma kei na vakatulewa ena dua vata ga na gauna. Ko ira era sa vakatusa na nodra ivalavala ca ena loma ni yabaki era sa vakaraitaka na nodra yalo dina ki Vua na Kalou ena nodra doka na ivakavakacegu tabu ka vakamalumalumutaki ira ena Siga ni Veibuluti (V/Soro 16:29–31). Ko ira era sega ni vakaraitaka na nodra yalo dina ena tamusuki tani (V/Soro 23:27–32).

`Na cava ko na sotava kevaka ko sa na veilewaitaki ena vuku ni nomu ivalavala ca. Ena vukei iko vakacava na dina oya ni vakila na ka e sa cakava ki vei iko ko Karisito?`