---
title:  Veilewai kei nai Tovo ni Kalou
date:   24/02/2022
---

`Wilika na Roma 3:21–26; Roma 1:16, 17; kei Roma 5:8. Na cava e vakatakila na veivakabulai ena Kauveilatai me vosota na noda ivalavala, me baleta na Kalou?`

Na vosoti ni noda ivalavala ca e dusia tiko na rua nai wasewase ni cakacaka vakadautataro nei Jisu ena loma ni rua na iwasewase ena vale tabu mai lomalagi. Kenai matai, Na Nona vakagalalataka na noda ivalavala ca ko Jisu ka colata ena vukuda ki na kauveilatai me rawa kina ni ra vosoti ko ira kecega era sa vakabauti koya (Cakacaka 2:38, Cakacaka 5:31). Ena kauveilatai e sa mai rawata kina ko Jisu na dodonu me vosota kina e dua ga e vakabauti Koya ena vuku ni Nona sa colata na nodra ivalavala ca. E sa vakarautaka tale tu ga e dua na veiyalayalati vou, o koya e vakatara i Koya me biuta nai vunau ni Kalou ki na lomadra na tamata vakabauta ena cakacaka ni Yalo Tabu (Iperiu 8:10–12, Isikeli 36:25–27).

Karua ni wasewase ni veiqaravi nei Jisu e okati kina na veilewai, na veilewai vakatovolei o koya se tu mai liu mai na tikina e raica tiko na Iperiu (Iperiu 2:1-4; Iperiu 6:2; Iperiu 9:27, 28; Iperiu 10:25). Na veilewai oqo e tekivutaki vei ira na tamata ni Kalou ka vakamacalataki tiko ena Taniela 7:9–27, Maciu 22:1–14, kei na Vakatakila 14:7. Na kenai naki oya me vakatakila na yalododonu ni Kalou me vosoti ira na Nona tamata. Na veilewai oqo ena cereki kina na ivola tukutuku ni nodra bula me raica ko vuravura taucoko. Na Kalou ena vakaraitaka na ka e yaco tiko ena lomadra na tamata vakabauta kei na gaunisala era tauri Jisu tiko kina me nodra i Vakabula ka ciqoma na Nona Yalo Tabu ki na nodra bula.

Ko Ellen G. White e vola vakaoqo me baleta na veilewai: “Na tamata ena sega ni sotava rawa vakataki koya na veika e beitaki kina. Na nonai sulu sa vakadukadukalitaki tu enai valavala ca, e sa mai tucake tu ena mata ni Kalou, ka vakatusa na nona cala. Ia ko Jisu na noda Dautataro e sa qai solia e dua na vakamamasu kaukauwa ena vukudra kece era sa veivutuni ka vakabauta ena nodra sa sorovaka na nodra bula ki Vua. E viribaita na nodra sasaga ka vakamalumalumutaka na kedra meca ena itukutuku ni qaqa e veivakurabuitaki mai Kalivari. Na taucoko ni Nona talairawarawa kina ivunau ni Kaou, ka vaka-kina ena mate ena kauveilatai, e sa solia ki vua na kaukauwa kece mai lomalagi kei vurvaura, ka kerea na yalololoma nei Tamana kei na nodra vakaveivinakatitaki na tamata cala. ... Ia e dina ga ni dodonu meda vakila tiko na keda ituvaki ivalavala ca, ka meda vakararavitaka vakatabakidua ki vei Karisito na noda yalododonu, na noda bula vakatabui kei na noda vakabulai. Ena sega ni rawa meda na sotava na veibeitaki nei Setani yakataki keda. Ko Karisito duaduaga ena rawa ni vakamamasu ena vukuda. E rawa ki Vua me vagalui koya na dauveibeitaki enai le, sega ena ka vinaka e tu veikeda, ia ena Nona vinaka—Testimonies for the Church, vol. 5, pp. 471, 472.

`Na cava na vuna e vakatututaki kina ni kauveilatai kei na veiqaravi nei Jisu ena vukuda ena dodonu kina ki veikeda meda yalodei, ia ena yalomalumalumu kei na veivutuni, neda vakanamata ki na veilewai?`