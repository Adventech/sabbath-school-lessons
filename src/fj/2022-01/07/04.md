---
title:  Ni Sega nai Soro Sa na Sega Nai Valavala ca
date:   08/02/2022
---

Nai vakasala e tiko ena Iperiu 6:4–6 e via tautauvata ga kei nai vakasala e kune tiko ena Iperiu 10:26–29. E vakamacalataka tiko ko Paula na kena sa biligi tani nai soro nei Karisito, sa na sega tale ni dua na yavu me na dai vosoti kina nai valavala ca ni sa sega ko Jisu (Iperiu 10:1-14).

`Wilika na Iperiu 10:26–29. Na cava e tolu na gaunisala e vakamacalataka tiko ko Paula nai valavala ca ena sega ni qai vosoti rawa?`

E sega ni kaya o koya e vola na ivola ni sega nai buluti ni valavala ca e a vakayacori ni sa ciqomi oti na dina. Na Kalou e sa digitaki Jisu oti tu mei noda Dautataro (1 Joni 2:1). Ena vukuna sa bokoci kina na nodai valavala ca (1 Joni 1:9). Nai valavala ca o koya e sega na kenai soro se sega ni vosoti rawa oya na kena sa butuki na Luve ni Kalou, a sa vakawaletaka na dra ni veiyalayalati sa vakasavasavataki kina, kei na Nona sa beci na Yalo Tabu (Iperiu 10:29). Meda lesuva mada nai balebale ni tikina oqo.

Na kena kainaki “sa butuki na Luve ni Kalou e yavada” (Iperiu 10:29) e sa baleta tiko na kena sa sega ni gadrevi ko Jisu me veiliutaki ena noda bula. Na itutu ni Luve ni Kalou e vakananumi keda ni Kalou e sa lumuti Jisu ka biuta ena ligana imatau ka yalataka ni na biuti ira na kena meca mera itutu ni yavana (Iperiu 1:13; raica talega na Iperiu 1:5–12, 14). Na butuki sobu nei Jisu ena yava e sa vakatakila ni ko ira na sa vuki tani era sa okati Jisu me kedra meca. Enai yaloyalo ni nonai le nai apositolo (Iperiu 1:13), e kaya tiko, ena gauna ga ni vuki tani, ko Jisu e sa kautani mai nai tikotiko vakaturaga (ka sa tawani mai vua na daulawaki vakataki koya) ka biu me ibutubutu ni yava. Sai koya saraga oqo na ka a via vakayacora mai lomalagi ko Lusefa (Aisea 14:12–14) kei na ka ena tovolea na luve ni veivakarusai” me na cakava ena veigauna mai muri (2 Cesolonaika 2:3, 4).

Ni tukuni na kena sa “vakawaletaka na dra ni veiyalayalati” e sa baleta tiko na kena sa biligi tani vakatikitiki na soro nei Jisu (Iperiu 9:15–22). Ni sa sega ni tiko na kaukauwa ena dra nei Jisu me veivakasavasavataki.

Ni tukuni na kena sa “beci na Yalo ni loloma” oya e rui kaukauwa. Na vosa va-Kiriki na enybrisas (“beca, rarawataka”) ena okati kina na ivakaraitaki ni yalokaukauwa ka sa baleta tiko na sega ni veidokai se dokadoka. Na veivosa oqo era duidui saraga kei nai vakamacala ni Yalo Tabu ni Yalo ni loloma. E vakatakila na ka e sa cakava na vuki tani me vakalolovirataka kina na isolisoli ni loloma savu ni Kalou.

Na vuki tani e sa tiko ena kena lolovira duadua. E cati Jisu, na Nona isoro kei na Nona Yalo Tabu.