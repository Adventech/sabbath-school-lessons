---
title:  Ko Jisu nai Kelekele ni Yaloda
date:   10/02/2022
---

Emai vakacavara ko Paula na nona veivakasalataki me baleta na vuki tani, ka veivakayaloqaqataki ena vuku ni loloma kei na vakabauta e salavata kei na veivakadeitaki vei Karisito.

`Wilika na Iperiu 6:17–20. E vakadeitaka vakacava ki vei keda na Kalou na Nona yalayala?`

Na Kalou e vakadeitaka na Nona vosa ni yalayala ki veikeda ena vica na sala. Kenai matai, Na Kalou e vakadeitaka na Nona vosa ni yalayala ena dua na bubului (Iperiu 6:17). Me vaka e kaya na Vosa ni Kalou, ni a bubului na Kalou ki vei Eparaama kei Tevita ka sa yaco me yavu ni nuidei ni kena sega ni vakayavalati na vinaka ni Kalou ki vei ira na Isireli. Ena gauna a tovolea kina ko Mosese me vakadeitaka na veivosoti ni Kalou ki vei Isireli ni oti na nodra a vuki taki ka qarava na luve ni bulumakau koula, o koya e veivakananumi lesu tale ki na Nona a bubului na Kalou ki vei Eparaama (raica na L/Yani 32:11–14, Vakatekivu 22:16–18). E vakatakila na kaukauwa ni nona kerekere ni Nona bubului na Kalou e sega ni dauveisau (Roma 9:4; Roma 11:28, 29).

E tautauvata ga kei na nona veivakameаutaki na dau ni Same ki Vua na Kalou ena vukudra na Isireli, ena nona vakatakila tiko na Nona a bubului na Kalou ki vei Tevita. E kaya kina na Kalou: “Au na sega ni vakacacana na noqu veiyalayalati, Se vakatanitaka na vosa sa cavuta na tebenigusuqu. Au sa bubului vakadua e na noqu yalododonu Me’u kakua ni lasu vei Tevita. Ena sega sara ni mudu na nona kawa, Ena vaka na mata-ni-siga e mataqu na nonai tikotiko vakaturaga. Ena vakataudeitaki me vaka na vula ka me sega ni mudu, Ka vaka nai vakadinadina levu mai lomalagi” (Same 89:34–37). Ena Veiyalayalati Vou, erau sa mai vakavotukanataki na bubului ruarua oqo vei Jisu, na coke mai vei Eparaama, a lako cake ki lomalagi ka sa tiko enai tikotiko vakaturaga nei Tevita (Kalatia 3:13–16; Luke 1:31–33, 54, 55).

Karua, Na Nona vakadeitaka na Kalou na Nona vosa ni yalayala ki veikeda ena Nona sa laki vakatikori sara ko Jisu ena liga imatau i Tamana. E tiko na i naki ni kena vakaduavatataki na vosa ni yalayala e a caka ki vei ira na tamata vakabauta baleta na lako cake nei Jisu. Na Kalou e sa vakadeitaka na Nona vosa ni yalayala ki veikeda na tamata vakabauta ena Nona vakadaberi Jisu ena ligana imatau. Nai naki ni lako cake nei Jisu oya me “ivakatakarakarataka (forerunner) na ka ena yaco ki veikeda (Iperiu 6:20). Na lako cake e vakatakila ki veikeda na dina ni veivakabulai na Kalou ena vukuda. Na Kalou e liutaki Jisu ki na lagilagi ena vuku ni rarawa ena Nona a mate ena vukuda taucoko,” me na qai rawa kina ki Vua me kauti ira e lewe “vuqa na luvena kina bula vakaiukuuku” (Iperiu 2:9, 10). Na Nona sa tiko ko Jisu ena iserau nei Tamana e sa “ikelekele ni yaloda” (Iperiu 6:19), ka sa vakadeitaki tu enai tikotiko vakaturaga ni Kalou. Na rokovi ni vunau ni Kalou e sa saumi ena kena vakavotukanataki ki veikeda na vosa ni yalayala ena vuku i Jisu. ki veikeda meda vakadadamuria na Nonai tovo.

`Nai vakadei cava tale eda gadreva? Na cava ena yaci ki vei iko ni ko vakasamataka ni sa cakava na Kalou e dua na bubului ki vei iko? Na cava na vuna e dodonu me vukei iko kina na vakasama oya ena kena vakadeitaki na nomu vakabulai, dina ga ni ko vakila na nomu tawa yaga?`