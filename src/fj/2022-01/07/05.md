---
title:  Na Veika e Vinaka Cake
date:   09/02/2022
---

Ni oti na kena cavuti na ivakasala vinaka, dodonu ka kaukauwa ena Iperiu 6:4–8, e sa nuidei tu ko Paula ni veika e a cauraka e sa na yaco kina vei ira era na rogoca mera na kakua ni vuki tani kina mai Vua na Luve ni Kalou, se ena dua na gauna mai muri. E vakabauta ni ko ira era vakarogoci koya tiko era na rogoca nai vakasala ka ra vuataka na vuana dodonu. Era sa vaka na qele, e vakarautaka na Kalou ka vuataka na vuana e a namaka. Ko ira na tamata oqo era na taukena na veivakalougatataki mai Vua na Kalou (Iperiu 6:7), sai koya na bula tawa mudu” (Iperiu 6:9).

`Wilika na Iperiu 6:9–12. Vola na veika vinaka era sa cakava na tamata ka ra sa tomana tikoga ka vakamacalataka na cava na kedrai balebale.`

Ko ira na tamata vakabauta era na vakatakila na nodra lomana na yaca ni Kalou, oya ki Vua na Kalou vakataki Koya ena vuku ni nodra veiqaravi ki vei ira na yalosavasava. E sega ni o koya oqo na itovo e a vakayacori ga ena veigauna sa oti, ia na veitovo sa tiki tu ga ni bula ka sa tete mai ki na gauna oqo. Na veivalavala e vinaka e sega ni dau vakatakila na itovo dina ni dua na tamata. Nai vakadinadina uasivi duadua ni loloma ki Vua na Kalou e sega ni valavala ni bula vakalotu, ia nai vakarau ni loloma ki vei ira na tani, vakauasivi ki vei ira era vakaleqai tu (Maciu 10:42, Maciu 25:31-46). Sai koya oya na vuna e vakasalataki ira tiko kina na tamata vakabauta ko Paula mera kakua ni guilecava mera caka vinaka (Iperiu 13:2, 16).

Raica mada na Iperiu 6:12. Ni veivakasalataki tiko me baleta na nodra na yaco mera vucesa se gogo, ka vakatakarakarataki ira tiko era sa sega ni matua ka sa tu enai dua nai tutu rerevaki ni vuki tani (Iperiu 5:11, Iperiu 6:12). Sa sega ni bula tiko nai nuinui ena vakanananu e vakaukauwataki tu ena vakabauta, ia na vakabauta e vakatakilai ena cakacaka ni loloma (Roma 13:8-10).

E vinakati ira na tamata vakabauta ko Paula mera vakadadamuri ira era sa taukena na vosa ni yalayala ena vuku ni nodra vakabauta kei na yalomalua. O koya sa vakatakilai ira oti na tabatamata mai na loma ni lekutu ni ra sega ni ivakaraitaki vinaka ena vuku ni lailai ni nodra vakabauta kei na yalodina era sa sega ni qai taukena kina na vanua yalataki. Oti e sa qai vakatakilai Eparaama (Iperiu 6:13–15) mai nai vakaraitaki ni lewe dua, ena vuku ni vakabauta kei na yalomalua e sa taukena kina na veivosa ni yalayala. Na kedra ivola tukutuku na tamata vakabauta dina e volai koto ena Iperiu 11, ka mai cava na kena cecere duadua vei Jisu ena Iperiu 12, nai vakaraitaki uasivi duadua ni vakabauta kei na yalomalua (Iperiu 12:1-4). Ena Vakatakila 14:12, na vakabauta, yalomalua kei na kena maroroi nai vunau e nodra itovo na yalododonu enai vakataotioti ni gauna.

`Ena so na gauna ena gadrevi meda solia kina nai vakasala ki vei ira na tamata eda lomana. Na cava na ka eda na rawa ni vulica mai vua nai apositolo me baleta na veivakasalataki kei na veivakayaloqaqataki ki vei ira na tani?`