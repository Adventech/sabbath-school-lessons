---
title:  Vakatovolea na Vinaka ni Vosa
date:   06/02/2022
---

`Wilika na Iperiu 6:4, 5. Na cava na ka e soli ki vei ira na vakabauta ena vuku i Karisito na ena nodra yalodina tiko ki Vua?`

Nai balebale ni vosa ‘vakararamataki’oya na kena sa vakilai na veisau (Iperiu 10:32). E sa baleti ira tiko era sa sereki mai na butobuto ni nona veivakabobulataki kaukauwa ko Setani ki na rarama ni Kalou Cakacaka 26:17, 18). E dusia tiko na veisereki mai nai valavala ca (Efeso 5:11) kei na vakalecalecava (1 Cesolonaika 5:4, 5). Na veivakararamataki oqo e Nona cakacaka na Kalou ka rawati ena vukui Jisu, “o koya sa cila kina na nona serau” (Iperiu 1:3).

Ni ko “tovolea nai solisoli vakalomalagit” kei na “rawata na Yalo Tabu” e tautauvata ga na ka erau tukuna tiko. Nai solisoli ni Kalou ena rawa ni baleta tiko na Nona loloma savu (Roma 5:15) se na Yalo Tabu, o koya e vakayagataka na Kalou me vakatakila kina na loloma savu oya” (Cakacaka 2:38). Ko ira era sa tovolea na Yalo Tabu (Joni 7:37–39, 1 Koronica 12:13) era sa vakila na loloma ni Kalou ka okati kina na kaukauwa me vakayacori kina na lomana (Kalatia 5:22, 23).

Mo “tovolea na vinaka ni vosa ni Kalou” (Iperiu 6:5) oya na kena vakilai ki veikeda yadudua na dina ni kosipeli (1 Pita 2:2, 3). “Na kaukauwa ni veitabagauna” e sa baleta tiko na cakacaka mana ena vakayacora na Kalou ki vei ira na tamata vakabauta ena gauna mai muri: ena tucake tale mai na mate (Joni 5:28, 29), veisautaki ni yagoda, kei na bula tawa mudu. Ko ira na tamata vakabauta, era sa tekivu tovolea tiko ena gauna oqo. Era sa vakila na tucake tale vakayalo (Kolosa 2:12, 13), na vakavoui ni vakanananu (Roma 12:2), kei na bula tawa mudu ena vukui Karisito (Joni 5:24).

De rairai tiko ena vakasama nei Paula ko ira nai kumukumu ena loma ni veikau, o ira era sa vakila na loloma ni Kalou kei na Nona veivakabulai. Ko ira na tabatamata ena loma ni veikau era a vakararamataki ena duru bukawaqa (Niemaia 9:12, 19; Same 105:39), era marautaka na kena soli mai na mana mai lomalagi (L/Yani 16:15), era vakila na Yalo Tabu (Niemaia 9:20), tovolea na vosa vinaka ni Kalou” (Josua 21:45), kei na kaukauwa ni veitabagauna sa tu mai liu ena “ka e veivakidacalataki kei nai vakatakilakila a caka ena nodra vakabulai mai Ijipita (Cakacaka 7:36). Ko Paula e kaya me vaka ga na nodra sa vuki tani mai Vua na Kalou na tabatamata ena loma ni veikau (T/Lekutu 14:1–35), ena rawa ni yaco na ka vata talega oya ki vei ira na Iperiu, dina ga era sa marautaka oti tiko mai nai vakadinadina ni Nona vinaka na Kalou.

`Na cava ko vakila vei iko mai na veika e kaya tiko oqo na Iperiu? Me vaka oqo, ko vakila vakacava na veivakararamataki e vosa tiko kina na tikina oqo?`