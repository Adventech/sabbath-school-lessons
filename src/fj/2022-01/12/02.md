---
title:  Ko sa Lako mai ki na Ulunivanua ko Saioni
date:   13/03/2022
---

`Wilika na Iperiu 12:22–24. Na cava e vakamacalataka eke ko Paula?`

Na Iperiu e vakadeitaka nida sa lako tiko ki na ulunivanua ko Saioni ka laki vakaitavi ena soqo ni solevu. “Dou sa lako mai ki na ulu-ni-vanua ko Saioni ga, kei na koro ni Kalou bula, ki Jerusalemi vakalomalagi, kei na nodra i soqosoqo na agilose e sega ni wili rawa” (Iperiu 12:22). Eda sa lako mai ena vuku ni vakabauti Jisu, o Koya e matataki keda tiko. Ena solevu oqo eda na kunei ira kina na agilosi era sega ni wili rawa, na Kalou vaka-taki Koya, kei Jisu, o koya e vu ni solevu. Eda lako mai nida tiki ni “nodra i soqosoqo na ulumatua, sa volai mai lomalagi” (Iperiu 12:23). Na yacada sa volai tu ena veivola mai lomalagi, na vanua e volai tu kina na yacadra na tamata yalodina ni Kalou (L/Yani. 32:32, Same 56:8, Taniela 12:1, Malakai 3:16, Luke 10:20, Vakatakila 13:8, Vakatakila 17:8).

Eda sa ulumatua baleta nida sa vakaivotavota ena veika e sa taukena o Koya na Ulumatua e uasivi duadua oya ko Jisu (Iperiu 1:6). Ena vuku ni ka oya eda sa sega ni qai lako mai vakavulagi, ia vakaitaukei (Filimoni 3:20). Eda sa vakatokai talega meda sa “yalodra na tamata yalododonu kecega” (Iperiu 12:23). Nai vosavosa oqo e vosa vakaibalebale me baleta na vanua e tu kina nai vakarau ni bula ni tamata taucoko. E tautauvata ga kei nai vosavosa na “Tama ni yaloda” ena Iperiu 12: 9, o koya e vakaibalebaletaki tiko ki Vua na Kalou na Tamada kece, na kawa tamata era sa bula vakayalo..

Na soqo ni solevu e marautaki kina na Nona sa vakatikori ko Jisu enai tutu ni vakatulewa vakatui, veiqaravi vakabete kei na kena sa vakadeitaki na veiyalayalati vou. Na Iperiu e vakaraitaka ni veika kece e yaco tiko oqo ena Ulunivanua ko Saioni. E tolu na Same ena Iperiu 1:5–14 e vakamacalataka na vakatikori ni Luvena kei na kena a vakayacori mai na Ulunivanua ko Saioni (Same 2:6, 7; Same 110:1, 2; Same 102:21–27).

Na Ulunivanua talega ko Saioni a lumuti kina na Luvena me bete me tawa mudu (Iperiu 5:6). Me vaka na ka e kaya na Same 110, na Nona vakatikori na Luvena me Bete Levu e vakayacori tale tikoga ena Ulunivanua ko Saioni (Same 110:2). Otioti, na Iperiu e kaya tiko ni Nona lumuti ko Jisu ki na cakacaka vakabete e sa vakatakila talega na kena sa vakadeitaki na veiyalayalati vou (Iperiu 7:11–22). Na Ulunivanua talega ko Saioni na vanua e a mai vakadonui kina na veiyalayalati vou. Na Iperiu 12:22–24 e vakamacalataka ni soqo ni solevu a yaco mai lomalagi ena gauna sa lako cake kina ko Jisu.

`Ena rawa vakacava ni da marautaka ena noda bula na ka dina nei Jisu, Nona cakacaka vakabete kei na veiyalayalati vou, ena gauna ni noda so-kalou? Na cava na vuna e yaco kina na kena marautaki ni dina levu oqo mei vakadei ni vakabauta?`