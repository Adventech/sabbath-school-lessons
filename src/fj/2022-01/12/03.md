---
title:  Ko sa Lako mai ki Vua na Kalou, Na Turaga ni Lewa ni Veika Kece
date:   14/03/2022
---

`Wilika na Iperiu 12:23. Sai koya beka oqo na solevu, na cava na vuna e vakatokai kina na Kalou me Turaga ni lewa? Ena rawa vakacava ni tiki ni solevu ni marau e dua na turaga ni lewa se na vuna e yaco kina na solevu? Wilika na Taniela 7:9, 10, 13–22.`

Na solevu e vakamacalataki tiko ena Iperiu 12:22–24 e sa baleta tiko na veilewai ena gauna mai muri. Na Kalou, na Turaga ni lewa, sa dabe, ka sa dolavi nai vola kei na macala ni vakatulewa ena gauna mai muri ena vakatautaki mai na veika sa volai enai vola, oya na nodra sa taukena na matanitu na tamata ni Kalou (Iperiu 12:28). Nai yaloyalo oqo e veivakananumi ki na Veilewai Vakatovolei levu ka vakamacalataki tiko ena Taniela 7, ni vakaraitaka tiko nai yaloyalo ni veilewai o koya sa tiko kina na Kalou, “sa dede sara na Nona gauna” (Taniela 7:9), sa dabe tiko enai tikotiko vakaturaga sa lako mai kina na yameyame ni bukawaqa ka vakavolivolita ko ira na agilosi era tini na udolu ka vakatini na udolu” (Taniela 7:10). Sa dolavi nai vola (Taniela. 7:10), ka sa digitaka na mataveilewai me sa totaki ira na “yalododonu nei koya sa cecere sara, ko ira mera na taukena na matanitu.” (Taniela 7:22).

Me vaka ga, na nona vakamacalataka na Iperiu 12:22–29 nai rairai ni veilewai ena Ulunivanua ko Saioni, na Jeruisalemi vakalomalagi, na vanua e tiko kina na Kalou, na Turaga ni Lewa ni veika kecega, ka ra vakavolivoliti Koya e udolu vakaudolu na agilosi. E yameyame ni bukawaqa talega (Iperiu 12:29). E okati kina nai vola eso baleta ni ra volai tiko kina na yacadra na yalosavasava (Iperiu 12:23), o koya e vakatututaka na vakatulewa dodonu ena vukudra na yalododonu.

Ko Jisu e uto tiko ni yaloyalo oqo (Iperiu 12:24). E tukuni ni o Koya na Luve ni Tamata ena Iperiu 2, o Koya e vakaisalataki enai ukuuku kei na vakarokoroko, ni sa tovolea oti na mate ena vukuda (Iperiu 2:9). Me vaka na ka e kaya na Iperiu 2:10, na “luve ni tamata” (raica na Iperiu 2:6) e sotava na rarawa me na rawa kina ni kauti ira mai e vuqa na luvena ki nai ukuuku; oya, me rawa kina vei ira na tamata vakabauta mera vakaisalataki talega enai ukuuku kei na vakarokoroko. Na Luvena, e sa kauti ira na tamata vakabauta ki Saioni, na Jeruisalemi vakalomalagi, ena vuku ni yaga ni veiyalayalati vou (Iperiu 12:22–24), na vanua a yalataki ki vei ira mera na taukena kina na matanitu (Iperiu 12:28).

Na vakatulewa oqo, e itukutuku vinaka dina vei ira na tamata vakabauta baleta ni veilewai e vakatauci ni totaki ira. E vakatakilai ira. Na vakatulewa e vakadrukai koya na kedra meca, na gata levu, o koya e vakawaqawaqataki koya tiko mai vua na manumanu rerevaki ka a vakararawataki ira na tamata vakabauta ena veigauna sa oti (Taniela 7) ka na cakava vaka-talega kina ena gauna mai muri (Vakatakila 13).

`E na vukei keda vakacava na ka eda vulica ni kua meda kila ni veilewai ni Kalou ena itukutuku ni agilosi e tolu e tukutuku vinaka ena gauna oqo (Vakatakila 14:6, 7; vakatauvatana kei na Vakarua 32:36; 1 V/Gauna 16:33–35)?`