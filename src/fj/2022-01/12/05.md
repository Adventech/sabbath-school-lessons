---
title:  Na Matanitu e Sega ni Vakayavalati Rawa
date:   16/03/2022
---

Sa vakatakila oti na Kalou ni na vakayavalati lomalagi kei vuravura, oya na Nona na vakarusa na veimatanitu era veisaqasaqa. E tiko e so na ka era na sega ni vakayavalati, era na sega ni vakacacani.

`Vakatauvatana na Same 15:5, Same 16:8, Same 21:7, Same 62:2, Same 112:6, kei na Iperiu 12:27. Na cava na veika era na sega ni vakayavalati?`

E levu nai vakadewa ni Iperiu 12:27 ena gauna oqo era kaya ni balebale ni vakayavalati ni lomalagi kei vuravura oya ni ra sa na kautani vakadua. E rui matata nai Vola Tabu, ni na bulia na lomalagi vou kei na vuravura vou na Kalou (Aisea 65:17, Vakatakila 21:1– 4), eda na qai vakaturi caketaki kei na dua na yago vou (1 Cesolonaika 4:13–17, Filipai 3:20) ena vuravura oqo. Na veivakayavalati e sa baleta tiko na veivakasavasavataki kei na veivakavoui ni veibuli, sega ni kena sa na kautani vakadua. Na ka sa tu oqo ena buli vou tale ka sai koya na vanua era na tiko kina na vakabulai.

E tiko eso na ka, era na sega ni vakayavalati. Era okati kina na yalododonu. Era na sega ni vakayavalati baleta nira vakabauta na Kalou. Na Dauveibuli ena maroroi ira na vakadeitaka na nodra vakabulai. Ena Iperiu, na tawa mudu kei na tudei e veitokani vata kei Jisu. Na Iperiu 1:10–12 e tukunikataki Jisu: “Ia, Oi kemuni Turaga, ko ni a tauyavutaki vuravura e nai vakatekivu; Ia na cakacaka ni ligamuni ko lomalagi: Ena rusa oqori; ia koi kemuni ena tiko ga: Ia ena madra mai oqori kecega me vaka nai sulu: O ni na lobia talega me vaka nai tutuvi, ka na vakaisosomitaki: Ia koi kemuni sai kemuni tikoga, la ena sega ni bau mudu na nomuni veiyabaki.” Na Iperiu e kaya talega ni cakacaka vakabete nei Jisu e tawa mudu (Iperiu 7:3, 24) ka vaka talega kina na veika era taukena na vakabulai (Iperiu 10:34). Enai otioti ni veilewai, ko ira era tudei vei Jisu era na sega ni vakayavalati (Same 46:5).

Na Iperiu 12:28 e kaya talega nida na taukena na “matanitu ena sega ni vakayavalati rawa.” Nai tukutuku oqo e kau mai na Taniela 17:18, ka kaya tiko ni ko ira na yalosavasava era na taukena na matanitu me tawa mudu.” Sai koya oqo na matanitu ena sega ni vakadua ni vakarusai, e cavuti tiko ena Taniela 2:44. Na matanitu e Nona na Luvena, ia ena wasea vata kei keda. Na Vakatakila 20:4 e kaya nida na lewa vata kei Koya na ka me baleti ira na veikaukauwa ca era a vakararawataki keda (1 Koronica 6:3).

`E vakacava sara mada na vinaka ni ka ko sa cakava tiko ena gauna oqo, ena vuku ni vakanananu me baleta na vakayavalati? Kevaka e sega ni vinaka, na digidigi cava ko na rawa ni cakava me na rawa kina ni ko vukei ena tikina bibi oqo? (raica Efeso 4:14.)`