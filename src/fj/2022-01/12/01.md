---
title:  Taukeni ni Matanitu e Sega ni Yavalati Rawa
date:   12/03/2022
---

### Wilika ena Macawa oqo
Iperiu 12:18–29; L/Yani. 32:32; Taniela 7:9, 10, 13–22; Akeai 20–22; Same 15:5; Same 16:8; Iperiu 13:15, 16.

> <p>Wiligusu</p>
> “Ia ni da sa rawata na matanitu sa sega ni vakayavalati rawa, me da taura matua na loloma sa soli, eda sa qarava vinaka kina na Kalou e na yalomatua kei na rere” (Iperiu 12:28).

Na Iperiu 12:18–29, sai koya na tikina eda na raica tiko ena macawa oqo, ka sai koya talega na vutuka cecere ni vola, sa vakasoqona vata na veitikina bibi ena nona tokaruataka tiko na veivakanananu e a tekivu kina: Na Kalou sa vosa ki veikeda mai Vua na Luvena, ka gadrevi meda vakarorogo sara vakavinaka (Iperiu 1:1, 2; Iperiu 12:25) ki Vua. Nai vakamacala kei Jisu ena Iperiu 12:22–24 e vakatakarakarataka na ivola e tukunikataki Koya tiko: ni ko Jisu na Dautataro ni veiyalayalati vou, kei na Nona dra e vakarautaka na bula tawa mudu ki vei ira era vakabauta. Na Nona cakacaka vakabete kei na cakacaka vakatui ena vukuda e vakavuna na nodra marau na lewei lomalagi. Kenai otioti, na Iperiu 12:25–29 e tiko kina nai otioti ni veivakasalataki: na Nona veilewai na Kalou e sa lako tiko mai. Ena kauta mai na veivakarusai ki vei ira na meca, ia na veivakadonui kei na matanitu ki vei ira na Nona tamata (Iperiu 12:28, 29).

Nai cavacava e vakadeitaka na bibi ni ka e sa mai vakacavara ko Jisu ena kauveilatai ka qai vagolei ira na tamata vakabauta ki na icavacava ni qaqa nei Jisu ena Lesu Vakarua mai. Ko Paula e vakayagataka nai yaloyalo ena Taniela me vakananumi ira era na wilika ni ko Jisu e sa taura oti na matanitu mai Vua na Kalou, na Turaga ni lewa (Taniela 7:9–14), ka na wasea talega na Nona matanitu ki vei ira na tamata vakabauta, ko ira na yalosavasava nei Koya sa cecere sara,” ka me ra na taukena me tawa mudu (Taniela 7:18).

_Vulica na lesoni ni macawa oqo mena vakarautaki iko ena Siga Tabu, Maji 19._