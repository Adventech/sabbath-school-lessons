---
title:  Vakayavalati ko Lomalagi kei na Vuravura
date:   15/03/2022
---

Ni oti na kena vakamacalataki na soqo ni solevu mai lomalagi, sa qai veivakasalataki ko Paula mera vakatudaliga sara vakavinaka ki na domo ni Kalou baleta na Kalou ena vakayavalataki vuravura ....vakadua tale, ka’u na sega ni vakayavalataki vuravura ga, ko lomalagi talega (Iperiu 12:26). Ko Paula e kaya tiko e dina ga ni vakatikori ko Jisu mai lomalagi, na nona vakabulai e se bera tiko ni taucoko. Ena gadrevi meda vakatudaliga baleta e dua na ka bibi sa vakarau yaco.

`Vakatauvatana na Akeai 2:6–9, 20–22; Same 96:9, 10; Same 99:1; kei na Iperiu 12:26, 27. Na cava nai naki ni Nona vakayavalati lomalagi kei vuravura na Kalou? Na cava na kenai balebale?`

Ena Veiyalayalati Makawa, na vakayavalati ni vuravura e sa dua nai yaloyalo e sa matau ki Vua na Kalou, sa vakatakilai Koya me sereki ira na Nona tamata. Ena gauna erau sa veivala kina vei Sisira ko Tepora kei Peraki, sa qai valu mai lomalagi na Kalou ena vukudra (Dauveilewai 5:20). E tukuni ni oqo na uneune kaukauwa, na vakayavalati ni vuravura kei na ulunivanua ena vuku ni Nona sa tiko na Kalou (Dauveilewai 5:4, 5). Eda raica nai yaloyalo vata ga oqo ena loma ni Veiyalayalati Makawa ena gauna sa tucake kina na Kalou me vakabulai ira era loma bibi (Same 68:7, 8; Same 60:2; Same 77:17, 18). Ena vuku ni ka oya, na yavavala e sa sikinalataka na vakatulewa ni Kalou ena Nona vakadeitaka tiko na Nona lewa me baleti ira na tamata e vuravura. O koya era kaya na parofita ni na yaco vaka-kina ena Siga ni Turaga (Aisea 13:13, Aisea 24:18–23).

Vei ira na Iperiu, na vakayavalati ni lomalagi kei na vuravura e sa baleta tiko na nodra vakarusai na meca ni Kalou. Sai koya oqo na ka a yalataka na Kalou ena Nona a vakatikori vakaturaga ko Jisu. E kaya na Kalou ki Vua: “Mo tiko e na ligaqu i matau, Ka me’u qisi ira oti mada na nomu meca mei tutu-ni-yavamu (Iperiu 1:13). Ena vuku ni ka oya, sa vakadruka kina na meca ko Jisu (Iperiu 2:14–16) ka sa vakatikori vakaturaga (Iperiu 1:5–14), ia e sa bera tikoga ni vakarusai na meca (Iperiu 10:11-14, 1 Koronica 15:23–25).

Na Kalou ena qai vakarusai ira na meca ena gauna mai muri, ena gauna sa na vakayavalati lomalagi kei vuravura kina. Nai balebale ni kena vakayavalati ko lomalagi kei vuravurana kena vakarusa ni veikaukauwa ca (Setani kei ira na nona agilosi) o ira era vakawaqawaqataki ira tu vei ira na veiliutaki e vuravura ka vakatulewataki ira tiko.

`Na cava na vuna e vosa ni yalayalataki kina ni dua na siga ena tau kina vakatulewa, era na qai vakarusai kina ko ira nai valavala ca era vakayaco lomadra tiko ena noda vuravura, vakauasivi o ira era sotava na veika rarawa ena ligadra nai valavala ca?`