---
title:  Na Bete e Mana Vakalevu na Nona Cakacaka
date:   01/02/2022
---

“Ia kevaka sa rawa me ra vinaka sara e na vuku ni cakacaka ni bete vaka-Livai, (ni sa tukuni vata kaya na vunau vei ira na tamata,) ena yaga vakacava me tubu e dua tale na bete me vaka nai valavala i Melikiseteki, ka me sega ni vakatokai me vaka nai valavala i Eroni? (Iperiu 7:11).

Ko ira na bete era dautataro ena maliwa ni Kalou kei na kawa tamata. Na Iperiu e kaya, ni nodra cakacaka vaka-bete na Livai e sega ni solia na yalo e dei me veitaratara kina ki Vua na Kalou ena yalo doudou baleta ni ra sega ni vakarautaka rawa e dua me vinaka sara (perfection) (Iperiu 7:11, 18, 19). Oti, ko ira sara madaga vakataki ira era sega ni vinaka taucoko sara (perfect); ena vuku ni ka oya, ena rawa vakacava vei ira mera solia na vinaka e taucoko sara ki vei ira na tani?

Nai soro manumanu ena sega ni vakasavasavataka rawa na vakatulewa ni tamata ivalavala ca. Na kenai naki ga oya me dusia na cakacaka ni veiqaravi nei Jisu kei na Nona isoro, ni oya duaduaga na ka ena veivakasavasavataki mai nai valavala ca (Iperiu 9:14; Iperiu 10:1-3, 10–14). Na nodra cakacaka vakabete na Livai kei na nodra isoro e ivakatakarakara walega. Ena nodra cakacaka ni veiqaravi, na Kalou e gadreva me liutaki ira na tamata ka me vakanamata na nodra vakabauta ki na veiqaravi nei Jisu sa tu mai liu, “Na lami ni Kalou ko Koya sa kauta tani na nodra ivalavala ca na kai vuravura” (Joni 1:29).

`Wilika na Iperiu 7:11-16. Na cava na vuna e gadrevi me veisau kina nai vunau?`

Na Iperiu 7:12 e vakamacalataka ni veisautaki ni cakacaka vakabete e laki yaco kina me yaga nai vunau. Na cava na vuna? Baleta ni tiko e dua na lawa e tarovi koya na tamata ka sega ni kawa vaka-Livai mai vei Eroni me cakava na cakacaka vakabete (T/Lekutu 3:10; T/ Lekutu 16:39, 40). Na Iperiu 7:13, 14 e vakamacalataka ni ko Jisu e lako mai na kawa vaka- Juta, ka sai koya oya na vuna e sega ni vakatarai Koya kina nai vunau oqo me yaco me bete baleta ni sega kawa vaka Livai. Sai koya oya na vuna e tokona tiko kina ko Paula na lesi nei Jisu me bete baleta ni sa veisautaka na lawa ni cakacaka vakabete.

Na Nona lako mai ko Jisu e sa mai vakatututaka talega na veisau ena lawa ni vakacaboisoro. Ena gadrevi ki vua na tamata ivalavala ca me na kauta mai na veisoro e duidui me na rawa ni ciqomi se buluti kina na nona ivalavala ca (Leviticus 1–7), ia ko Jisu e sa mai vakacabora nai soro e uasivi vakaoti, sa biu tani talega kina vakatikitiki na lawa ni vakacabori ni manumanu (Iperiu 10:17, 18) ka ni sa mai vakavotukanataki kina na veiyalayalati vou kei na taucoko ni tukutuku ni gaunisala ni bula tawa mudu.

`Vakasamataka mada na levu ni manumanu e vakacabori ena vuku ni talaidredre, era dusi tikoga ki vei Jisu, ia e sega ga ni dua vei ira e sauma rawa na nodai valavala ca. Na cava na vuna e sauma rawa ga kina na mate nei Jisu?`