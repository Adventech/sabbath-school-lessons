---
title:  Ko Jisu na Bete Yalodina
date:   29/01/2022
---

### Wilika ena Macawa oqo
Iperiu 5:1-10; Vakatekivu 14:18–20; 1 Pita 2:9; Iperiu 7:1-3; Iperiu 7:11–16, 22, 26.

> <p>Wiligusu</p>
> "Ni sa dodonu me noda e dua na bete sa vakaoqo, sa yalosavasava, sa yalovinaka, sa tawa ca, sa tawase tani maivei ira na tamatai valavala ca, a sa caka me uasivi cake kei lomalagi e na nona cecere” (Iperiu 7:26).

Nai valavala ca e sa vakavuna na kena tiko e dua na tadrua ena keda maliwa na tamata kei na Kalou. Sa dai ca vakalevu sara baleta nai valavala ca e sa laki vakacacana talega nai tuvaki ni yagoda. Na Kalou e savasava, ka na sega ni bula rawa vata kei Koya nai valavala ca, sai koya oya na vuna na noda bula ivalavala ca e sa tawasei keda tani kina mai Vua na Kalou, me vaka ga e rua na makeneta e veicalati tiko na vanua e rau duidre kina baleta ni cala na vanua e rau dui vakanamata kina. Kenai kuri, na leqa ni noda bula vakayago e sa dredre kina ki vua na tamata me talairawarawa ki na Nonai vunau na Kalou. Nai valavala ca talega e vakavuna na lecaika (misunderstanding). Sa sega ni raica rawa kina na tamata na loloma kei na yalololoma ni Kalou, ka sa laki raici Koya ni o Koya e cudrucudru ka dauveivakasaurarataki.

Ena macawa oqo eda na vulica tiko kina na cakacaka e veivakurabuitaki e rau cakava na Kalou ko Tamana kei na Luvena ena kena semati vata tale na qakilo oya. Na Iperiu 5–7 e volai sara kina vakamatata nai tukutuku ni cakacaka vakabete nei Jisu. E vakadikeva sara vakamatau o koya e volavola na Nonai tekitekivu kei nai naki (Iperiu 5:1–10) ka qai uqeti ira era na wilika mera na kakua ni biuta tani (Iperiu 5:11–6:8) ia mera kukuva matua na ivakadei ni nuinui e sa vakarautaka (Iperiu 6:9-20). E vakamacalataka tale tikoga nai vakarau ni Nona cakacaka vakabete (Iperiu 7:1-10) kei na ka ena cakava ena vuku ni veiwekani ni Kalou ki na tamata vakabauta (Iperiu 7:11–28). Macawa oqo eda na vakanamata vakatabakidua tiko ena Iperiu 5:1–10 kei na Iperiu 7:1–28.

_Vulica na lesoni ena macawa oqo me vakarautaki iko ena Siga Tabu, Fepurueri 5._