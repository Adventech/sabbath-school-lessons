---
title:  Na Bete ena Vukudra na Kawa Tamata
date:   30/01/2022
---

`Wilika na Iperiu 5:1–10. Na cava nai tavi ni bete ka vakavotukanataka rawa vakacava ni Jisu nai tavi oya?`

Nai naki levu ni nodra cakacaka vakabete na Livai oya me ra na dautataro ena kedrau maliwa na tamata kei na Kalou. Ko ira na bete era digitaki mai Vua na Kalou me rawa nira veiqaravi ena vukudra na tamata; Ena vuku ni ka oya, ena gadrevi mera yalololoma ka kila na nodra malumalumu na kawa tamata.

Ena Iperiu 5:5–10, e vakaraitaka kina ko Paula ni ko Jisu e sotava vakavinaka nai naki oya: Na Kalou e digitaki Koya (Iperiu 5:5, 6), ka kilai keda vakavinaka talega baleta ni a sotava talega o Koya na rarawa (Iperiu 5:7, 8). E tiko e vica na tikina bibi e duidui kina, oya ni ko Jisu e sega ni digitaki mai vei ira na tamata (Iperiu 5:1). Ia, e ciqoma ko Jisu na dagodago yago vakatamata me na rawa kina Vua, me veiqaravi vakabete ena vukuda. Ko Jisu e sega ni vakacabora nai soro ena vuku ni Nonai valavala ca (Iperiu 5:3) ia ena vuku ni noda ivalavala ca, baleta o Koya e sega na Nona cala (Iperiu 4:15, Iperiu 7:26–28).

Na Iperiu e kaya ni ko Jisu e masu “ki vua sa rawata me vakabulai koya mai na mate, a sa rogoci” (Iperiu 5:7). E vosa tiko eke na Iperiu me baleta nai karua ni mate, o koya e vakabulai Jisu mai kina na Kalou ena gauna a vakaturi Koya kina mai na mate (Iperiu 13:20). E kaya talega na Iperiu ni ko Jisu e “vulica nai valavala ni talairawarawa, ni sa vosota tiko na ka rarawa” (Iperiu 5:8). E ka vou vei Jisu na talairawarawa, sega ena vuku ni Nona talaidredre ia e baleta ni o Koya e Kalou. Me vaka ni o Koya e cecere duadua e vuravura, ko Jisu e sega ni dodonu me na qai talairawarawa ki vua e dua; ia, na ka kecega me talairawarawa ki Vua.

Na rarawa kei na mate nei Jisu ena kauveilatai e dua tiko na tikina bibi ni Nona veidaravi vakabete. Na rarawa e sega ni vakataucokotaki Jisu ena vakanananu me vinaka kina, vakasama kei nai tovo. Na veika rarawa e sega ni yaco kina ki Vua me yalololoma, se me ikoya oya na vuna me sorovaka kina na noda i valavala ca na tamata (Iperiu 2:17). Na ka e vakaibalebaletaka tiko eke na Iperiu oya ena vuku ni veika rarawa e lako curuma e basika se vakatakilai mai kina na loloma dina vakaveitacini nei Jisu, na ka dina ni Nona daramaka tiko na dagodago yago vakatamata, kei na titobu ni Nona sorovaki Koya me matataka tiko na kawa tamata ki na veika e gadreva na Tamana. O Koya e vinaka sara ena vakanananu ni Nona lako curuma na veika rarawa e yaco kina ki Vua me noda Bete Levu. Na Nona bula ni talairawarawa vakaoti, kei na Nona mate ena kauveilatai, o koya e sa okati mei isoro, e a vakacabora ko Jisu ki vei Tamana me vaka na noda bete.

`1 Pita 2:9 e kaya ni oikeda na “matabete vakaturaga.”Na cava e kaya ki veikeda na bula nei Jisu me baleta na noda veiwekani kei ira na tani ena vuku ni tavi tabu eda vakaitavitaki tiko kina?`