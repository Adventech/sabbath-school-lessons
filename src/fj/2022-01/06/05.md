---
title:  Na Bete e Tawa Mudu
date:   02/02/2022
---

`Wilika na Iperiu 7:16. Na yavu cava e yaco kina me bete ko Jisu?`

E taura ko Jisu na cakacaka vakabete ena yavu ni bula e sega ni mate rawa kei na Nona taura tu na itavi ni veiqaravi e tawa mudu. Na ka e cakava na veidina oqo e rui veivakurabuitaki. A kenai balebale oya ni cakacaka ni veiqaravi nei Jisu ena sega vakadua ni dua e uasivita se cecere cake kina. Ko Jisu e taucoko na Nona veivakabulai, me yacova na kenai cavacava” tawa mudu (Iperiu 7:25). E tara na veika titobu ni bula ni tamata (Iperiu. 4:12, Iperiu. 9:14, Iperiu. 10:1–4). Na veisorovaki nei Jisu ki Vua na Kalou e okati kina na veika taucoko e yaga ka ra vauci tu ena veiyalayalati vou.

E okati kina e vuqa sara na ka mai na vosoti talega ni valavala ca. E vakatakila na kena teivaki nai vunau e lomada, yaco kina meda tamata vou ena Vukuna, ka veiliutaki ki na kena vakatetei na kosipeli ki vuravura (Iperiu 8:10–12). Me vaka ni o Koya e duavata kei na Kalou ka vaka-kina na tamata, o Koya e matataki keda tiko ki vei Tamana. Me vaka ni a cabora na Nona bula mei soro, e sega ni vakayavalata na Nona veitokoni na Kalou ki vei Jisu.

`Wilika na Iperiu 7:22. Ko cei ko Jisu ena vuku ni veiyalayala vou?`

Ko Jisu nai vakadei ni veiyalayalati vou baleta na Kalou e sa bubuluitaka oti tu ni na yaco ko Jisu me bete ka tawa mudu (Iperiu 7:21). Sa daurawarawa meda dauguilecava na bibi ni vosa ni bubului oqo. Ko Paula e sa vosa oti me baleta na bubului e a cakava na Kalou ki vei ira na tabatamata ena vanua dravuisiga ka vaka-kina vei Eparaama (Iperiu 3:7–11, Iperiu 6:13–15). Na duidui e tiko me baleta na bubului e rua oya ni caka tiko ki na tamata e vakaiyalayala ga na nona bula. Ena tu dei tikoga na vosa ni bubului ena gauna ga e se bula tiko kina o koya e cavuti kina na vosa ni bubului. Na vosa ni bubului a cakava na Kalou ki vei ira na kawa tamata ena vanua dravuisiga ka vaka kina vei Eparaama ena veivauci tikoga ena gauna e se tiko voli ga kina ko ira na kena kawa (raica na Kalatia 3:29).

Ia me baleta na Luvena, o Koya e sega ni vakacacani rawa na Nona bula, na vosa ni bubului e cakava ki Vua na Kalou ena tudei tu ga me tawa mudu. Na tamata e tu me ivakadei vua e dua tale, e okati kina na mate. Ia ko Tamada e ciqomi Jisu me nodai vakadei baleta o Koya ena sega ni vakacacana na Nona vosa ni yalayala. Sai koya oya na vuna meda vakadeitaka kina na noda bula tawa mudu e sa soli ki veikeda ena vuku i Jisu.