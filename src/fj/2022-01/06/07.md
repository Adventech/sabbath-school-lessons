---
title:  Kuri ni Vakasama
date:   04/02/2022
---

“Ko Karisito e rai tiko. E kila na nodai colacola kece, veika eda rerevaka, kei na veika dredre eda lako curuma; ka vakasinaiti ena vosa ena Nona tutaki keda tiko. E veiganiti vakavinaka nai le e tutaka tiko kei na gagadre dina ni dui lomada, me vaka a cakava vei Pita. ... Na noda Dauveitokoni e vakasinaita na gusuna ena vosa me vakatavulici ira era vakatovolei Koya tiko, ko ira era temaki mera qaqa kina mai na veitemaki nei Setani. E vakatakila tiko na nona sasaga kece na meca. E vakamaravutaka na veika kece e yaco.”—Ellen G. White, The SDA Bible Commentary, vol. 7, p. 931 (Letter 90, 1906).

“Na nonai naki ko Setani me kauta mai na veitawasei e tawa mudu ena kedrau maliwa na Kalou kei na tamata; ia ena vuku i Karisito sa yaco meda sema vakaveivolekati sara ki Vua na Kalou, me vaka eda a sega ni bale. Ena Nona sa ciqoma na dagodago yago vakatamata, e sa vauci Koya kina nai Vakabula ki na tamata enai vesu o koya ena sega ni tamusuki rawa. . Sai koya oqo na yalayala e vakavotukanataka kina na Nona vosa na Kalou. ‘Ni sa sucu mai e dua na gone me noda, sa soli mai vei keda e dua na gonetagane: ena vakatau kivei koya na lewa;' Na Kalou sa solia na dagodago yago vakatamata ki Vua na Luvena, ka sa kauta vata tiko kei koya na yago vata ga oya ki lomalagi. Sai Koya na Luve ni tamata e vakaivotavota ena itikotiko vakaturaga e vuravura. Sai Koya na Luve ni tamata ‘ena vakatokai na yacana ko Veivakurabuitaki, nai Vakavuvuli, na Kalou kaukauwa, na Tama ni gauna tawa mudu, na Tui ni Sautu'( Aisea 9:0). Na Koi Au (I AM) sai koya na Dauveivakameаutaki ena kedrau maliwa na Kalou kei na tamata, O Koya e ‘yalosavasava, sa yalovinaka, sa tawa ca, sa tawase tani maivei ira na tamatai valavala ca, sa sega ni madua ko koya me vakatokai ira me ra tacina” (Iperiu 7:26; 2:11). Ena vuku i Karisito era sa duvata kina na matavuvale e vuravura kei na matavuvale mai lomalagi. O Koya na Karisito a vakacaucautaki e tuakada. E maroroi tu ko lomalagi vei ira na tamata, kei ira na tamata era viribaiti tu ena loloma levu nei Koya sa Cecere sara.”—Ellen G. White, The Desire of Ages, pp. 25, 26.

**Taro ni Veiwase**

`1. Na cava nai balebale ni vosa e lavetaki mai oqo vei iko, “E vakasinaita na gusuna (Jisu) ena vosa me totaki keda tiko.” Vakasamataka na ka e vakatavulici keda kina na tikina oqo me baleta na loloma ni Kalou ki veikeda. Na cava na vuna e veivakayaloqaqataki kina na vakanananu oqo? Na cava na vuna eda gadreva kina e dua me vala tiko ena vukuda?`

`2. Kenai karua ni vosa e lavetaki mai e kaya, “ena vukui Karisito sa yaco meda semati vakaveivolekati sara ki Vua na Kalou me vaka ni da a sega ni bale.” Cava na kenai balebale? Eda na vakila vakacaava na veivolekati oya, kei na vakacegu cava ko na rawa ni taura mai na ka ko lako curuma oya? Ena nomu kalasi, vakamacalataka nai balebale ni veivolekati oqo ka na vakacava na kenai tuvaki nida lako curuma. Ena vukei keda vakacava na Nona vosa oqo; “vala ena vukuda”?`