---
title:  Kuri ni Vakasama
date:   25/03/2022
---

“Ni oti na Nona lako mai na Yalo Tabu, ... Era reki ko ira na tamata vakabauta ena kamikamica ni veitauraki vata kei ira na yalosavasava. Era veilomani, veinanumi, guilecavi ira vakataki ira, era yalo rawarawa mera sorovaka na cava ga e rawa ena vuku ni dina. Ena nodra veitauraki vaka-ira ena veisiga, era sa vakaraitaka tiko kina na loloma e vauci ira vata kina ko Karisito. Ena vosa kei nai valavala e sega ni nanumi koya ga vakataki koya era guta mera vakacilava na loloma oqo ki na vei yalo tale eso. ...

“Ia sa yaco mai vakamalua na veisau. Sa tekivu mera raica ko ira na tamata vakabauta na nodra dui leqa na tani. Ena nodra raica vakagumatua tikoga na cala, era sa dolavi ira sara tikoga ki na vakalelewa sa yali kina nai Vakabula kei na Nona loloma. Sa yaco mera vakadei ena veisoqoni e rairailevu vakauasivi na ka me baleta na yavu ka sega ni kena bulataki na vakabauta. Ena nodra guta mera vakacacani ira na tani, era sega tiko madaga ni raica rawa na nodra dui leqa. Era sa vakayalia na nodra veilomani vakaveitacini e a vauci ira vata kina ko Karisito, ia na ka e rarawataki vakalevu, oya ni ra sega tiko ni kila ni ra sa yali tiko. Era sa sega ni vakila ni marau kei na reki e sa yali tani tiko mai na nodra bula, kei na nodra sa sogota tiko ma loloma ni Kalou ena lomadra, ena dua ga na gauna lekaleka oqo era sa na lako ena butobuto.

“Ni sa vakila ko Joni ni sa seavu tiko yani na veilomani vakaveitacini ena loma ni lotu, ka sa uqeti ira na tamata vakabauta na kena gadrevi tu ga e veigauna na loloma. Era vakasinaiti tu ena nonai vola na vakanananu oqo. “Kemuni sa lomani, meda veilomani vakaikeda,’e vola; ‘ni sa loloma na Kalou; kei ira kece era sa loloma sa vakasucumi koya na Kalou, ka kilai Koya na Kalou. Ko ira era sa sega ni loloma era sa sega ni kila na Kalou; ni sa loloma na Kalou. Ia ena ka oqo sa vakatakilai kina na loloma ni Kalou ki veikeda, ena vuku ni Nona sa tala mai na Luvena e duabauga a vakatubura ki vuravura, me rawa kina nida bula ena vukuna. ni sai koya oqo na loloma, sega nida lomani Koya, ia ena vuku ni sa lomani keda, sa tala kina na luvena mei sau ni noda ivalavala ca. Daulomani, kevaka sa lomani keda na Kalou, ena dodonu talega ki veikeda meda veilomani.””—Ellen G. White, The Acts of the Apostles, pp. 547, 548.

**Taro ni Veiwase**

`1. Na bula ni Lotu Vakarisito e sa daunanumi tu ni duadua, na bula ga ni veiwekani ni tamata vakabauta kei Jisu. Oqo e dua walega na tiki ni bula ni Lotu Vakarisito. Na cava na vuna e sa rui ka bibi kina na noda vakananuma ni Kalou e liutaka keda tiko vakaikumukumu? Na cava na noqui tavi ki nai kumukumu? Na cava meu namaka mai nai kumukumu?`

`2. Na cava nai vakaraitaki vinaka ni sa kaukauwa tiko na loloma vakaveitacini vei ira nai vavakoso? Tu vakarau mo vakarautaka e dua nai tuvatuva ena nomu kalasi ni Wilivola vakasigatabu.`

`3. Na cava na veilomani dina vakaveitacini? Na cava na kenai vakaraitaki, na vuna, kei na vuana? Ko na vakaduiduitaka vakacava mai na loloma vakaveitacini lasu?`