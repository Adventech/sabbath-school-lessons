---
title:  Lako ki vei Jisu ki na Taudaku ni Koro
date:   24/03/2022
---

`Vakatauvatana na Iperiu 13:10–14, Marika 8:34, Maciu 10:38, Luke 14:27, Kei na Kalatia 2:20. Na cava na kenai balebale ni lako ki vei Jisu ki nai bili ni koro?`

Nai tikotiko ena taudaku ni matamata ni koro, oqo e dua na vanua dukadukali. Na yago ni manumanu era dauvakacabori mei soro era dau laki vakamai e kea (V/Soro 4:12). Ko ira na vukavuka era sa dauvakatikitikitaki mai na itikotiko (V/Soro 13:46) kei ira na dauvosavakacaca kei ira na daubasu lawa era mai vakamatei ekea (V/Soro 24:10–16, 23; 1 Tui 21:13; Cakacaka 7:58). Na veilawa oqo e tauri vakabibi ena vuku ni sa tiko na Kalou ena loma ni vanua ni keba. Na veika kece e sega ni savasava ena vakatikitikitaki ki tautuba ni tikotiko baleta na Kalou e sega ni raica rawa e dua na ka e sega ni savasava se dua na ka e vakasisila ni tiko kina. (T/ Lekutu 5:3, Vakarua 23:14).

Ko Jisu a rube ena kauveilatai ena taudaku kei Jeruisalemi (Joni 19:17–20). Oqo e vakabibitaka na ivalavala e veivakamaduataki e a vakatauci ki Vua (Iperiu 12:2). E a vakacacani me vaka e dua e vosa vakacacataka na Yacana” ka sa yaco me sega ni ciqomi vei ira na Isireli ka laki vakamatei ena taudaku ni bai ni koro (Marika 14:63, 64; raica na V/ Soro 24:11, 16). Ko Jisu a biutani mai na itikotiko mevaka e dua na ka e veivakamaduataki, tawasavasava, se dua rui lolovira na nona bula (Iperiu 12:2). Ia ko Paula e vakasalataki ira tiko na tamata vakabauta mera muri Jisu kin a taudaku ni matamata, vosota na veivakamaduataki e vosota (Iperiu 12:2; rica na Iperiu 13:13). Sai koya talega oqo na gaunisala e a muria ko Mosese, ena nona sa digitaka me vakalialiai ena vukui Karisito ka sega ni yau mai Ijipita (Iperiu 11:26).

E veivakurabuitaki na nodra kaya tiko na Iperiu ni Kalou e sa tiko ena taudaku ni tikotiko. Na ibalebale ni muri Jisu ena taudaku ni tikotiko e sega walega ni kena colati na vakacacani se madua ia e sa baleta tale tikoga na noda lako kivei Koya” (Iperiu 13:13) mevaka saraga na nodra vakasaqara na Kalou na Isireli ena nodra lako ki nai bili ni koro kina vanua dravuisiga ena gauna a tokitaka kina ko Mosese na vale ni soro ki nai bili ni koro ena vuku ni nodra sa qarava na luve ni bulumakau koula (Lako Yani 33:7). Nai tukutuku oqo e vakatututaka ni nodra sa biuti Jisu tani na tamata vakabauta e sa kaya tale tikoga nan a cati ni Kalou, mevaka ga na nodra a cakava na Isireli ena vuku ni qaravi luve ni bulumakau koula (L/Yani 32, 33). Na sala ni rarawa kei na madua e Nona sala talega na Kalou

Sa veisureti tiko ko Paula meda muri Jisu, ni o koya ena vakatekivuna ka na sauma talega na noda vakabauta (Iperiu 12:2), ka sureti ira talega mera vakananuma na nodra rarawa ena gauna oqo ni dua na veivakarautaki lekaleka walega e muri “e sa na qai vuataka na vua ni yalododonu” (Iperiu 12:11). Era sa biuta tu mai na koro se tikotiko e sa vakaleqai ka vakasaqara e dua na koro ena se tikotiko ena muri mai sa tara na Kalou (Iperiu 13:14; Iperiu 11:10, 16).

`Na cava na kenai balebale vei iko mo muri Jisu ena ibili ni koro? Na cava eso na tiki ni bula ni vakabauti Jisu ena rawa ni kauta main a veivakalialiai se madua mai vei ira era vakavolivoliti keda?`