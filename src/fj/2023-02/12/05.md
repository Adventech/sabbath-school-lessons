---
title:  Nai Vakatakilakila ni Manumanu
date:   14/06/2023
---

`Wilika na Vakatakila 14:9 ka vakatauvatana vata kei na Vakatakila 14:12. Na vanua cava e vakatakilakilataki enai vakatakilakila ni manumanu? (Raica na Vakarua 6:8, Vakarua 11:18.) Nai vakarau ni bula e rua cava era duidui kina na tamata ni Kalou mei vei ira era na vakatakilakilataki ena ivakatakilakila ni manumanu?`

E dua nai kumukumu era na vakarokoroko tiko ki na manumanu kei na dua era na maroroya tiko na ivunau ni Kalou (okati tiko kina nai ka va ni vunau, nai vunau duaduaga e vinakata na manumanu me veisautaka) ka taura tikoga nai tukutuku kei Jisu. Oya na duidui. Ena nona cakacaka na tevoro mai vei rau na manumanu e lako cake mai wasawasa kei na manumanu e lako mai vanua mamaca, ena tovolea vagumatua me vakagogotaka na vakatulewa ni Kalou ena nona coqa sara tikoga na uto ni sokalou oya na Siga ni Vakacecegu. Nai vakatakilakila ni manumanu ena biu ena yadredra se ena ligadra. Na yadre sai vakatakarakara ni vakasama se mona na vanua e caka tiko mai kina na vakatulewa; na liga sai vakatakarakara ni ka ena caka.

Sa roro tiko mai na siga ka vakabauti ni na vakasauri sara mai na ka eda nanuma, e sa na solia kina nai vakaro o koya ena sogolatia na galala ni so-kalou. Ko ira kece era talairawarawa vakaoti tiko kina na Vosa ni Kalou ka maroroya tiko na Siga ni Vakacecegu ni Turaga era na okati nira sa coqa tiko na duavata kei na tiko vinaka vakaitikotiko.

"Ko ira era rokova na Siga Tabu vakaivolatabu era sa na vakatokai nira meca ni lawa kei na tiko vinaka, me vaka ni sa vorolaki sobu na duavata ni bula vakaitikotiko, sa vakavuna kina na tiko yavavala kei na veilawakitaki, ka sa kaciva tiko na vakatulewa ni Kalou me baleta na vuravura oqo. Na nodra yavu makawa ena okati ni sega ni vakaibalebale, ka sega ni dokai ira era vakatulewa. Era na beitaki ni koira era sa meca kina matanitu."-Ellen G. White, The Great Controversy, p. 592.

Na lotu vaka-Roma e kaya ni Siga Sade e ivakatakilakila ni kaukauwa vakalotu e tu vua. "Io, na Lotu Katolika e kaya ni veisau e nona cakacaka. . . . Kei na ka e cakava oya sai vakatakilakila ni nona kaukauwa na lotu kei na vakatulewa ena veika vakalotu.”—The American Catholic Quarterly Review, January 1883.

Na Vakatakila e kaya, ena gauna mai muri, ena gauna ni bula leqaleqa kei vuravura, ena sotava tiko kina na noda vuravura na mataqali veiveisau ni matanitu, veimaliwai, vakalotu kei na veisau ni bula, o koya ena vakasaurarataka na so-kalou ena Siga Sade ka sa laki yaco mei vakatakilakila ni manumanu. Na cava na vuna eda sega ni vakananumi tiko kina ena ka oqo. Na Vosa ni Kalou e vakarabailevutaka tu ga mai, ia e sa vakatakila ki veikeda ni veivaluvaluti levu ena laki tara na ka me baleta na vakarokoroko ki na manumanu se ki Vua na Dauveibuli ka na uto tiko ni veivaluvaluti oqo ena Siga ni Vakacecegu.

`Ena sala cava e sa dauyaco me tawasea na tamata ena nona tiko ena yasa ni Kalou se na yasa nei Setani? Na cava e sega kina na tu e loma? Ena rawa vakacava meda kila na yasana cava eda sa tiko kina?`