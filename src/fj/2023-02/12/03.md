---
title:  Na Vuki Tani
date:   12/06/2023
---

`Wilika na 2 Cesolonaika 2:3, 4, 9-12. Na cava e tukuna ko Paula me baleta na ivakataotioti ni gauna? Nai vakatakilakila cava e solia ki vua na manumanu, na kaukauwa ni karisito vakailasu?`

Sa veivakasalataki tiko ko Paula nai apositolo ki na Lotu Vakarisito ena vuku ni vuki tani mai na dina ni Vosa ni Kalou. E kauwaitaka vakalevu na kena sa teivaki tiko na sore ni vuki tani enai soqosoqo lotu ena Veiyalayalati Vou o koya ena rawa ni buroro ena veitabagauna sa tu mai liu, ni bera ni lesu tale mai ko Karisito. Sa na basika mai ki na loma ni lotu na ivakatakarakara ni kosipeli (counterfeit gospel), o koya ena veisautaka na Vosa ni Kalou.

Ko Setani e tiko mai ena daku ni vuki tani. Sai koya dina na tamata ni valavala ca, ka gadreva me vakalevulevui koya me uasivi cake e na ka kecega sa vakatokai me Kalou ka dabe tiko ena vale ni Kalou" (2 Cesolonaika 2:4). Ia o koya na dauveitemaki ena cakacaka mai vei na tamata me vakacavari kina na nonai naki. Nai vakaraitaki ni nona bula ena Taniela kei na Vakatakila e kaya ni leu lailai ena Taniela 7, na manumanu ena Vakatakila 13 kei na 14, kei na vu ni ca ena 2 Cesolonaika 2 e tukuna e dua vata tikoga na kaukauwa.

Na SDA Bible Commentary e tukuna vakaoqo: “Ni vakatauvatani na parofisai nei Taniela me baleta na kaukauwa e dauvosa vakacaca o koya e sa laveti cake na nonai tutu ena matanitu ko Roma. . ., kei na ka e tukuna ko Joni me baleta na manumanu e vaka na lepati. e vakatautauvatani kei na vuqa sara na kena vakaraitaki ena i vakamacala me baleta [nai leu lailai, na kaukauwa ni manumanu, kei na vu ni ca]. Na kaukauwa vata ga oqo eratou vosa tiko kina ko Taniela, Paula kei Joni-Volume 7, p. 271.

Sa rui ka bibi meda kila ni parofisai enai Vola Tabu e vakamacalataka tiko nai valavala ni lotu o koya e veiwakitaka vata tiko ka vakacala na Vosa ni Kalou, na i vakavuvuli vakatamata mei sosomi ni kosipeli kei na kena e kuitaki tani mai na dina vakaivolatabu. Na veiparofisai oqo e solia mai na Kalou ena vuku ni Nona loloma levu me vakarautaka na tamata ki na lesu tale mai nei Jisu. Sai koya oqo na veivatonaki ki na veisoqosoqo lotu lasu era sa lako tani mai na dina ni Vosa ni Kalou, sega ni okati kina o ira na lewe ni veiaoqoaoqolotu oqo (raica na Vakatakila 18:4). Na noda itukutuku e sa baleta tiko nai valavala ni so-kalou (system) o koya era sa rawai tu kina e milioni vakamilioni na tamata. Dina ga nira sa rawai tu, ia ko Karisito e lomani ira na tamata oqo. Sa dodonu meda lomani ira vakatalega kina.

`"O koya, na ka vakayaduaga dou sa vinakata me ra kitaka vei kemudou na tamata, dou kitaka vaka talega kina vei ira; ni sa vakaoqo na vunau kei ira na parofita” (Maciu 7:12). E vakacava na levu ni noda vakayagataka na yavu oqo nida sotava tiko na vakanananu me baleta na kaukauwa ni manumanu ena Vakatakila 13 kei 14?`