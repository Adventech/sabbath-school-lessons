---
title:  Na Veivakatovolei me Baleta na Siga ni Vakacecegu
date:   15/06/2023
---

Ena gauna sara madaga oqo, nai tuvatuva ni kena na vakayacori na veivakararawataki oqo e sa vakarautaki oti tu. Ena June 6, 2012, e sa vakaraitaka kina ko Pope Benedict XVI na nonai vakaro ki vei ira era sivita tiko e 15,000 na tamata era soqoni vata tiko ena St. Peter's Square mai Roma ni Siga Sade e dodonu me siga ni vakacegu vei ira kece na tamata; me siga mera galala kina na tamata me rawa nira tiko vata kei ira na nodra duimatavuvale vata kei na Kalou. "Ni dua e maroroi na Siga Sade, e sa maroroya tiko na galala ni tamata." Oqo e sega ni o koya na siga vata ga me vaka e gadrevi ki vei ira na tani mera vakatabuya, me vaka ni veisaqasaqa vata kei na Siga Tabu vakaivolatabu, ia e sa vakatakila na vakanananu ni Siga Sade ni sa siga ni vakacegu, sai koya na ka e gadrevi. Ena dua na gauna walega oqo e sa na vakalawataki kina, kei ira kece era muria tiko ena yalodina na Vosa ni Kalou ka maroroya na Siga Tabú dina era sa na okati ni ra saqata na ka era vinakata na lewe ni vanua.

Ena gauna ni veivakararawataki oqo, ena vuku ni Nona loloma savu kei na Nona kaukauwa, ko ira na tamata yalodina ni Kalou era tudei tu ena nodra vakabauta me muri Koya. Era na sega ni rawai ena veivakasaurarataki.

Na veibasai ga ni vakatakilakila ni manumanu, era na taukena na drega ni Kalou. Na drega e dauvakayagataki ena veigauna makawa me vakadeitaka na dina ni dua nai vola. Eda na namaka meda na raica na drega ni Kalou ni teivaki koto ena Nonai vunau. Na drega ena veigauna makawa e vakatakilai koya e nona na drega. Ko Aisea na parofita e kaya, "Mo viviga nai vola ni tukutuku, dregata na vunau me nodra na noqu tisaipeli" (Aisea 8:16).

`Wilika na Lako Yani 20:8-11. Na cava na ka bibi ko na kunea ena ivakaro ni Siga ni Vakacecegu me baleta na drega vakaivolatabu? Na cava e duidui kina na Siga ni Vakacecegu mai vei ira na kena vo ni vunau?`

Nai ka va ni vunau e tiko kina e tolu na ka bibi me baleta e dua na drega. Kenai matai, na yacana o koya e nona na drega: "Ko Jiova na Kalou" (L/Yani 20:10). Karua, na nonai tutu o koya e non ana drega: ko Jiova na Dauveibuli (L/Yani 20:11). Kei na kenai katolu, na vanua e yaco kina na nona vakatulewa: “lomalagi kei vuravura, wasawasa kei na ka kecega sa tu kina" (L/Yani 20:11). Me vaka na ka e kaya na Vakatakila 7:1, 2, na drega ni Kalou me na e yadreda, nai vakatakarakara ni vakatulewa. Ko Jisu e rokova na noda dui digidigi. E sa sureti keda tiko meda vakatara na Nona Yalo Tabu me vakavouia na noda vakasama me na rawa kina ki veikeda meda na tudei ena noda vakabauta na Vosa ni Kalou (Efeso 4:30). Eda sa kila ni ko ira na yalodina sai ira era maroroya tiko nai vunau ni Kalou ka taura tikoga nai tukutuku kei Jisu" (Vakatakila 14:12), ka dua tiko vei ira nai vunau oya na ika va, nai vunau duaduaga e a veisautaka na kaukauwa ni manumanu.

`Nai yaloyalo cava ko sa raica ni sa bucini cake tiko ena gauna oqo ena rawa ni kauta tani na noda galala ni so-kalou? Na cava tale ena rawa ni vakatatao ?`