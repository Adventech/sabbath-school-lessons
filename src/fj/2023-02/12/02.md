---
title:  Na Vue me Mate Kina
date:   11/06/2023
---

Me vaka eda sa vulica oti, na kaukauwa ni manumanu ena Vakatakila 13 kei na 14 e vakatakarakarataka tiko na ivakarau ni so-kalou lasu o koya sa roboti vuravura tu oqo. Kei na vuqa sara talega na ka.

`Wilika na Vakatakila 13:5; Vakatakila 12:6, 14; kei Taniela 7:25. E a vakacava na dede ni gauna e a liutaka tiko kina na lotu na kaukauwa oqo ena veisenitiuri sa oti?`

Na manumanu ena tomana tiko na nona gauna ena dua na tabagauna. Na gauna vakaparofisai, na dua na siga e tautauvata kei na dua na yabaki dina. Ena T/Lekutu 14:34 eda na wilika kina ni kaya: "ena dua na yabaki me ka ni siga yadua”—e vakayagataki kina na yavu vakaivolatabu ni kena wilika na dua na siga e dua na yabaki. Vakadua tale na Kalou e kaya, "ka'u sa lesia vei iko e dua na bogi me kenai sosomi ni dua na yabaki” (Isikeli 4:6). Na yavu oqo e sa vakadinadinataki vakalevu na kena dodonu ni vakadewataki na gauna vakaparofisai enai Vola Tabu, me vaka na 70 na wiki ena Taniela 9:24-27. Na cakacakataki ni gauna o koya e cavuti tiko ena Vakatakila 13:5 oya na 42 na vula, vakalevutaka ena 30 na siga ena dua na vula, eda na yacova mai na 1260 na siga vakaparofisai se 1260 yabaki. Na ivola ni vula ena gauna e liu e tiko kina e 360 na siga ena dua na yabaki.

Enai kava ni senitiuri, e sa qai vakalawataka kina ko na i liuliu ni matanitu o Roma ko Constantine na Lotu Vakarisito ena loma ni matanitu taucoko ko Roma. Ena gauna sa tokitaka kina na koro turaga ni nona matanitu ena A.D. 330 ki Byzantium me rawa ni vakaduavatataki rau kina na vanua ena tokalau vata kei na muaira ni nona matanitu, sa mani vakalalataka kina nai tutu vakaveiliutaki mai Roma. Na vanua e lala oya sa qai vakatawana na Tui Tabú. Sa mani yaco kina me iliuliu, sega walega ni liuliu vakalotu, ia me dua talega nai liuliu kaukauwa vakamatanitu rogo e Urope. Ena AD538, e sa qai mai vakadeitaka kina vakalawa ko Justinian, na i liuliu ni matanitu o Roma dauqaravi kalou matakau, nai tavi ni kena maroroi na vakabauta oya. Mani vakayagataka kina na nona kaukauwa ena A.D. 538 me yacova na A.D. 1798, me veivakararawataki kina. Ena A.D 1798 sa qai mai vesuka kina na Tui Tabu ko General Berthier, ena gauna dodonu e vakavotukanataki kina na parofisai.

E a vesuki Pope Pius VI ko Berthier kei na nona mataivalu ka vagalalataki koya tani mai na nonai dabedabe vakatui tabú. Na ka e yaco ki vua na Tui Tabu e rui bibi, ia me vaka na ka e kaya na Vakatakila 13:12, ena yaco na gauna e sa na bula tale kina mai na nona vue, era sa na qai vakarorogo vakalevu tale ki vua na kaukauwa oqo ko vuravura.

`Vakasamataka mada na veivakurabuitaki ni parofisai vakaivolatabu, kei na gaunisala e vakatakilai kina ki veikeda na veika ena yaco mai muri. Na cava na ka e vakatavulici keda kina kei na vuna e dodonu meda na vakararavi kina ki na vosa ni yalayala ni Turaga, kei koya sara madaga eda se bera ni raica me vakavotukanataki?`