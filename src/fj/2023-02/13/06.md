---
title:  Na Lami, Na Lami sa Vakamatei
date:   22/06/2023
---

E vuqa sara nai vakatakarakara era tiko ena Vakatakila, na ivakatakarakara yaga vakaivolatabu; me vaka, na gatalevu mai lomalagi (Vakatakila 12:3, 4, 7), agilosi e vuka tiko ena maliwa kei lomalagi (Vakatakila 14:6), Na yalewa e vodo tiko ena manumanu kulakula (Vakatakila 17:3), kei na vuqa tale. Era Vosa ni Kalou; ena veivakauqeti ni Yalo Tabu ki vei Joni me vola, ka tiko na nodrai tavi bibi ena kena cereki na dina ki vei ira era na wilika na veivosa ni vola oqo, ka cakava, me vaka e tukuni ena tikina oqo, “Sa kalougata ko ira era sa wilika kei ira era sa rogoca na vosa ni parofisai oqo, ka vakabauta na veika sa volai kina, ni sa voleka na gauna” (Vakatakila 1:3).

Ena veigauna sa daubasika kina e dua tani tale nai vakatakarakara ena loma ni vola ni Vakatakila. Na cava nai vakatakarakara, ka cava na ka e vakatakarakarataka?

`Wilika na Vakatakila 5:6, 8, 12; Vakatakila 7:17; Vakatakila 14:1; Vakatakila 15:3; Vakatakila 19:7; Vakatakila 21:22, 23; kei na Vakatakila 22:1, 3. Na cava e vakatakarakarataka na lami, ka cava na vuna e basika kina vakalevu ena Vakatakila?`

Io, me vaka e kaya nai dola ni vola, ni oqo nai vakatakila nei Jisu Karisito. Ka sega walega ni Lami, ia na Lami a vakamatei” (Vakatakila 5:6, 12; Vakatakila 13:8). Oya ko Jisu Karisito a lauvako. Sai koya oqo na uto, sega walega ni ka e baleta nai Vola Tabu taucoko, ia me baleta nai vola ni Vakatakila kei na itukutuku ni agilosi e lewe tolu. Ena sega ni rawa meda yalodina ki na noda kacivi, ena sega ni rawa meda na cakava na cakacaka e vakabasikata kina na lotu oqo me na cakava, vakavo ni tiko vata kei keda na Lami, na Lami a vakamatei, ko Jisu a lauvako, nai soro ni nodai valavala ca me vaka e vakanamata tiko kina na nodai tukutuku.

"Sa dodonu meda na biuti Koya na Lami sa qai vakamatei me uto ni nodai vakavuvuli kei na cakacaka ka me uto ni vunau kece eda vunautaka, veivola kece eda vola, masu kece eda cakava, veisere kece eda lagata, veivulivolatabu kece eda vakayacora kei na veika kece eda vakayacora. Laiva na loloma e a vakatakila na Lami ena kauveilatai me veisautaka na sala eda sotavi ira kina na tani ka me vakayavalati keda meda na maroroya vakatalega kina na vuravura.”—Ángel Manuel Rodriguez, "The Closing of the Cosmic Conflict: Role of the Three Angels' Messages," p. 70.

Ena loma ni kenai yaloyalo vakarerevaki na manumanu, ni gatalevu e veivala, ni mate ca, veivakararawataki, kei nai vakatakilakila ni manumanu, e tiko kina na Lami, na Lami sa qai vakamatei. Ka sai Koya duaduaga, kei na ka sa cakava ena vukuda, e cakava tiko ena gauna oqo ka na cakava tikotikoga ni bera ni qai oti vakadua—Nai tukutuku ni agilosi e lewe tolu e sa baleti Koya vakatabakidua tiko na Lami, ia na Lami sa qai vakamatei.

`Na cava na vuna e sa rui ka bibi kina na noda biuta tiko na Lami sa qai vakamatei me uto ni noda itukutuku sega walega ni nodra tuberi mai na tani, ia me baleta na noda bula vakayalo talega?`