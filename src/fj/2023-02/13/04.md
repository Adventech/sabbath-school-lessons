---
title:  Na Veivakavoui ena Toso Tikoga
date:   20/06/2023
---

Na Kalou e na susuga cake e dua nai kumukumu tamata enai vakataotioti me na tucake ka colata nai tavi nei Koya na Dauveivakavoui levu ni veigauna sa oti (Reformers) ena nodra taura nai Vola Tabu me nodra yavu ni nodrai vakavuvuli, ko Karisito duaduaga nai vurevure ni nodra bula tawa mudu, na Yalo Tabu nai vurevure ni nodra kaukauwa, kei na lesu tale mai ni noda Turaga sa nodra inuinui. Na balavu ni kena tabonaki tu na dina mai na butobuto ni lasu kei nai valavala ni so-kalou, okati kina na Siga Tabu dina, ena kacivaki ki vuravura taucoko ni bera ni lesu mai na noda Turaga.

Nai tukutuku ni agilosi e lewe tolu e vakasucuma nai otioti ni kumukumu me na vakaotia na veivakavoui ka me vakaitavi vata kei Karisito ena kena vakacavari na Nonai cakacaka e vuravura. Na veiparofisai lelevu enai otioti ni vola enai Vola Tabu e sa tukuna tiko e dua nai kumukumu ena tubu cake mai ena gauna ni rarawa levu me kacivaka nai otioti ni Nonai tukutuku na Kalou. Na Vakatakila 14 e vakamacalataka tiko e dua nai soqosoqo lotu e sa roboti vuravura na nona sa kacivaka tiko nai tukutuku vinaka e sega ni oti rawa.

Ko iratou na agilosi e lewe tolu ena Vakatakila 14 eratou sa mai duavata kei na ikava ni agilosi ena Vakatakila 18. Na agilosi oqo e solia na kaukauwa ena kena kacivaki na nodratoui tukutuku na lewe tolu na agilosi me rawa ni vakaserautaki ko vuravura enai serau ni Kalou" (Vakatakila 18:1). Na wase 18 e wanonova vakatabakidua tiko na veika lelevu o koya ena laki tara sara yani nai vakataotioti ni bula ni tamata e vuravura, vakauasivi na qaqa ni tukutuku vinaka.

`Wilika na Vakatakila 18:1. Na cava e tolu na ka e kaya tiko ki veikeda ko Joni me baleta na agilosi oqo? (Raica talega na Apakuki 2:14.)`

O koya na agilosi e a lako sobu mai na iserau ni Kalou ena Nonai tikotiko vakaturaga ena vale ni soro, e sa vakaroti me kacivaka nai otioti ni Nonai tukutuku ni loloma na Kalou ka vakasalataki ira era sa tiko e vuravura ena veika sa lako tiko mai ki vuravura.

Na tikina oqo e kaya ni sala vata tiko mai kei na agilosi oqo e dua na kaukauwa levu. Na vosa va-Kiriki ena Veiyalayalati Vou, na vosa “kaukauwa” sai koya na exousia. Ko Jisu e vakayagataka na vosa oqo ena Kosipeli nei Maciu ni duavata kei na nodratou a talai yani na Nona tisaipeli. Ena Maciu 10:1, e solia kina ko Jisu ki vei iratou na Nona tisaipeli na kaukauwa me rawa ni ratou vakasevi ira kina na yalo velavela. E talai ira yani ena kaukauwa va-Kalou mera qaqa enai valu ni Vinaka kei na ca. Ena Maciu 28:18, 19, e sa veitalaki talega ena gauna oqo ena kaukauwa kecega mai lomalagi kei vuravura mera lako ka veivakatisaipelitaki ena veimatanitu kecega.

`Vakauasivi, na vakatulewa nei cei eda muria tiko? Nona na Kalou, na noda, na kaukauwa ni manumanu, se dua tale? Na vakatulewa nei cei ko sa muria tiko ena gauna oqo?`