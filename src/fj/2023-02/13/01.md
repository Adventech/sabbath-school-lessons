---
title:  Vakamai enai Serau ni Kalou
date:   17/06/2023
---

### Wilika ena Macawa oqo
1 Cesolonaika 5:1-6; Joni 8:32; Vakatakila 18:1; Vakatakila 4:11; Lako Yani 33:18, 19; Vakatakila 5:6, 12; Vakatakila 13:8.

> <p>Wiligusu</p>
> "Sa oti na veika oqo, ka’u a raica e dua tani tale na agilose sa lako sobu mai lomalagi, sa levu na nona kaukauwa; a sa rarama ko vuravura e na nonai ukuuku" (Vakatakila 18:1).

Ena dua ga na gauna, totolo se berabera, e sa na kacabote kina na veika ena yaco enai vakataotioti ni gauna. Ena gauna cava sara mada? ka na yaco vakacava?—Ia e sa tukuni tiko vakalailai ki veikeda. Eso na mataqali lawa ena buli me na vakasaurarataka na kena maroroi na Siga Sade, o koya e veibasai vata kei na kena maroroi nai ka va ni vunau, ena vakayacori dina na ka oya. Nai vola ni Vakatakila e sa vakaraitaka tu ki veikeda na kena sa vakarau me vakayacori na tikina bibi oqo, o cei ena vakaitavi kina, kei na kena na tatara vakararaba, e sa tukuna ki veikeda na ka ena yaco, o koya e veibasai ena Nona vakarokorokotaki “O Koya a buli lomalagi kei vuravura, na wasawasa kei nai vurevure ni wai" (Vakatakila 14:7), tamatataucoko "ko ira sa volai na yacadra enai Vola ni Bula ni Lami a sa vakamatei mai na itekivu kei vuravura" (Vakatakila 13:8) ena vakarokoroko ki na manumanu kei na nona matakau. Dua tale na kena itukutukuni, ko ira kece era sa digitaka mera muri Jisu Karisito ka muria na Nonai vunau-ena tiko ga na yacadra enai vola ni bula. Se na vakacava na kena talei ni volai tiko na yacamu ena Nonai vola na Kalou, mai na kena e vola na tamata.

Sa vakaduria na Kalou na Lotu ni Kavitu ni Lesu Vakarua mai me vunautaka nai tukutuku oqo ki vuravura. Ena vuku ni ka oya, eda na gadreva kina, koi keda, meda veisau ki na dina me vaka ni tiko vei Jisu, ka vakavoui enai tukutuku vinaka e sega ni oti rawa ena Vakatakila 14, o koya e uto tiko ni Nona mai mate ko Karisito ena vukuda, nai vakadei ni noda na vakabulai mai Vua.

_*Vulica na lesoni ni macawa oqo me na vakarautaki iko ena Siga Tabu, June 24._