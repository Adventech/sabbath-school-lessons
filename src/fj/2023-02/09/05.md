---
title:  Na Kaci ni Sorosorovaki
date:   24/05/2023
---

Na vola ni Vakatakila e veikacivi tiko vakabibi ki na bula ni sorosorovaki (commitment), o koya e tukuni vakalekaleka ena ivakatakarakara ni rua na yalewa ena Vakatakila. E dina ga ena so na gauna ena rairai nira sa vakadrukai na tamata ni Kalou ena veivaluvaluti ena kedrau maliwa na vinaka kei na ca. Ia sa yalataka oti tu na Kalou ni na qaqa na Nona lotu enai vakataotioti ni gauna.

`Veidutuitaka vata nada na Maciu 16:18 kei na Vakatakila 17:14. Na vosa ni yalayala cava e a solia ko Jisu ki vei iratou na Nona tisaipeli me baleta na Nona lotu?`

Ko Karisito na yavu kaukauwa e tara koto kina na Nona lotu. Na Nona lotu e yavutaki enai vakavuvuli ni Nona Vosa ka liutaki mai Vua na Nona Yalo Tabu. Na kena veibasai, ko Papiloni, me vaka eda sa raica oti, ni yavutaki tu ena ivakavuvuli vakatamata kei na kenai valavala. Ke dua nai liuliu ni lotu e vakaisosomitaka tiko ena vakanananu ga vakatamata se enai valavala ni bula na loma ni Kalou o koya e vakatakilai tu ena Vosa ni Kalou, e sa susuga tiko na bula veilecayaki se sese vaka-Papiloni.

Ena gauna nei Papiloni taumada e rau a duavata tu kina na lotu kei na matanitu. Ena gauna e dabe tiko kina ko tui Nepukanesa ena loma ni nona vale ni soro, ena nonai tikotiko vakaturaga, e nanumi ni a vosa tiko ki vei ira na nona kalou. Ena dua na yasana, oya nai vakaraitaki ni talaidredre ki Vua na Kalou dina, a solia kina na tui mai Papiloni e dua nai vakaro ni kena vakasaurarataki na so-kalou ki vei ira kece na tamata mera cuva ki na nona lawa, ka sai vakaraita kaukauwa ni ka era na sota kaya na tamata yalodina ni Kalou enai vakataotioti ni gauna, kevaka era sega ni vakarokoroko ki na ivakatakarakara ni kalou lasu (Raica na Taniela 3.)

Enai vakataotioti ni bula kei vuravura, na lotu kei na matanitu erau na bula tale mai, na Papiloni vakayalo, ka na tiko na kenai liuliu vakayalo ka kainaki ni sa vosa me vakataki Koya na Kalou. Na nona vosa ena tukuni ni sa ikoya saraga oya na vosa ni Kalou kei na nonai vakaro e sa ivakaro ni Kalou. Ena veitabagauna sa oti era tusanaka kina ko ira na bete ni lotu nira sai sosomi ni Kalou e vuravura. Ena nonai vola e a volai ena June 20, 1894, e kaya kina ko Pope Leo XIII, "Ni sa taura tiko ena vuravura oqo nai tutu ni Kalou" E tomana na Ferraris Ecclesiastical Dictionary, “Na Popi (liuliu ni lotu vaka-Roma) e sa rui dokai ka rui cecere e sa sega kina ni qai tamata wale, ia e sa vaka na Kalou, nai sosomi ni Kalou" E tomana ko Paula ena nona vakatakilai koya tiko na kaukauwa oya ka kaya, “o koya sa dauvorata, a sa vakalevui koya me uasivi cake e na ka kecega sa vakatokai me kalou, se dauqaravi; a sa tiko kina ko koya e na vale ni Kalou, a sa vakaraitaki koya me kalou" (2 Cesolonaika 2: 4).

`Baleta na noda sa raica nira tiko na tamata yalodina ni Kalou mai Papiloni, na cava na vuna ena dodonu kina meda na qaqarauni kina ena noda veitalanoataka, kei na noda vakalewai ira na vakatamata yadua, o koya e veisaqasaqa kei na ivakarau (system) ?`