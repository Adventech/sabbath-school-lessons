---
title:  Na Waini ni Cudru
date:   22/05/2023
---

`Wilika na Vakatakila 17:1, 2, 15 kei na Vakatakila 18:1–4. E vakacava sara mada na rabailevu ni veirawai nei Papiloni?`

Nai valavala (system) ni lotu vuki tani e sa tarai vuravura ka sa rawai ira kece na tamata na nona veivakacalai. Ka dua na ka e cudruvaka vakalevu ko Setani oya na kena kacivaki na kosipeli ki na veimatanitu, yavusa, duivosavosa kei na tamata, “ena kacivaki taumada nai tukutuku vinaka ki vuravura taucoko" sa qai vakayagataka na veilawaki kece sara e rawata me vakaosoosotaka tu kina na nodra vakasama na lewei vuravura. (Vakatakila 14:6, Maciu 24:14, Vakatakila 17:2).

Tomana na nonai vakamacala na Vakatakila 17: 2 ena veika vuni me baleti Papiloni na ka levu ena nona kaya ni veibutakoci vata kei ira na tui kei vuravura. Na cava na veibutakoci? Na veitokani e sega ni dodonu. Na nomu sa biuta na watimu dina ka lai solía tale tiko na nomu dina ki vua e dua tale. Na lotu sa laki duavata kei na matanitu. Na lotu dina e veitokani vata kei Jisu Karisito. Na lotu vuki tani, e vakararavi ki na matanitu me vakaukauwataka na kena lawa. Ka sega ni kauta mai vei Jisu na nona kaukauwa ka ni o Koya nai liuliu dina, sa qai rai ki na matanitu ena vuku ni veitokoni.

Kuria na Vakatakila 17:2 na nonai tukutuku ka kaya; “a ra sa vakamatenitaki ko ira na kai vuravura e na waini ni nona dautagane” Nai vakatakarakara ni kena sa vakayagataki na waini vou ena Veiyalayalati Vou taucoko me vakatakarakarataka na dra savasava nei Karisito a liviraki ena kauveilatai meda vakabulai kina (Maciu 26:27-29). Ena Luke 22:20 e kaya kina ko Jisu, "Na bilo oqo na veiyalayalati vou ni Noqu dra". Ena gauna sa vakacacani kina na waini vou ka sa vakaisosomitaki na Vosa ni Kalou enai vakavuvuli vakatamata, sa yaco me waini ni Papiloni” (Raica na Maciu 15:9.)

Na Kalou sa kacivi ira tiko na Nona tamata mera lako tani mai Papiloni. Se mani vakacava na leqa kei na ca ni valavala ni lotu, na vanua e sa yacova e rui rabailevu e sa laki umani vata kina, ena dua na gauna, ko ira na Noqu tamata yalodina (Vakatakila 18: 4) mevaka e vakatokai ira kina. Ia sa yaco mai na gauna ena kacivi ira kina na Kalou mera lako tani mai na leqa kei na ca ni valavala ni lotu, o koya sa vakarau me vakabalei ena vuku ni kena ca, nai tikotiko ni tevoro oqo kei na qara ni yalo velavela kei na manumanu vuka kecega sa tawa savasava (V/takila 18:2).

`Nai tavi cava e nodra ko ira era kacivaka tiko nai tukutuku ni agilosi e lewe tolu ena Nona vakayagataki ira tiko na Kalou mera kacivi ira na tamata, na Nona tamata mera lako tani mai Papiloni?`