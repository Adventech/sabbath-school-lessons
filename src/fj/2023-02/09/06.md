---
title:  'Papiloni: Na Vanua ni Qaravi Kalou Matakau'
date:   25/05/2023
---

Oqo e dua tale na ivakatakilakila matata ni kena vakatakila na ka vuni nei Papiloni na ka levu, oya na qaravi kalou matakau e uto tiko ni sokalou mai Papiloni.

`Wilika na Jeremaia 50:33-38 kei Jeremaia 51:17, 47. Na cava ko raica rawa ena veitikina oqo me baleti Papiloni taumada ena nodra qaravi matakau keina ka e qai cakava na Kalou"?`

Na Jeremaia 50 kei na 51 e rau parofisaitaka tiko mai na kena na vakarusai ko Papiloni mai vei Metia kei Peresia. Ka dua tiko na vuna e vakarusai kina ko Papiloni, oya ena nodra qaravi matakau, kei na nodra sa okata na veimatakau oqo me sa nodra kalou. Ena yasayasa vaka-Papiloni, nai valavala ni nodra maroroya kei na nodra vakarokorokotaka na ivakatakarakara ni kalou oqo era sa okata me dua na ka e tabu; Ni vakarusai na matakau, era vakabauta ni ra sa na vakayalia kina na veitokani vakalou, ena gauna vaka-Papiloni, e a drotaka kina ko Marduk-apla-iddina II nai vakatakarakara ni kalou mai Papiloni ki na ceva kei Mesapotamia me maroroi kina mai na mataivalu nei Senikaripu mai Asiria. (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] pp. 35–43).

Ko ira na parofita enai Vola Tabu era veidutaitaka na duidui ni vakarokoroko se sokalou ki na veimatakau oqo kei Koya na Kalou na Dauveibuli, e bula ka solía na bula (Jeremaia 51:15,16,19).

`Wilika na Lako Yani 20:4-6 kei na Same 115:4-8. Na cava era vakatavuvulitaka me baleta na qaravi kalou matakau?`

E dina ga ni qaravi matakau ena Papiloni vakayalo e titobu sara mai na cuva wale tikoga ki na kau se vatu, ko Papiloni vakayalo e tautauvata vakavinaka kei Papiloni makawa ena kena vakayagataki na veivakatakarakara eso ena veisoqoni vakalotu. Na kena vakayagataki na veivakatakarakara eso ena so-kalou e sa vakacacana tiko nai karua ni vunau baleta ni yalana na kaukauwa ni Yalo Tabu me uqeta na noda vakanananu na veika tawa mudu ka muduka tani na Nona vakalagilagi tiko na Kalou ena dua na matakau e sega ni bula. Na veivakatakarakara oqo era kau mai ki na Lotu Vakarisito enai ka va ni senitiuri me rawarawa kina na ciqomi ni Lotu Vakarisito ki vei ira nai kumukumu lotu vaka-pekani. Ka ni rarawa, na veivakatakarakara oqo era sa dau vakatabui ka vakarokorokotaki ena kenai vakarau e dodonu me vakayacori duaduaga ni ki Vua na Kalou, sa laki yaco kina na ka kecega me lolovira na kena vakayalo.