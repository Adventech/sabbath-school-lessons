---
title:  Na Ka Vuni me Baleti, Papiloni na Ka Levu
date:   23/05/2023
---

`Wilika na V/takila 17:4–6. Na cava na ka era vakatavulica ki veikeda na veitikina oqo me baleta na ivakarau ni valavala dukadukali oqo?`

Na Vakatakila 17 e vakamacalataka tiko nai valavala ni lotu e sa kau mai ki na loma ni Lotu Vakarisito ka vuqa era kau mai nai vakavuvuli vaka-Papiloni ena Veiyalayalati Makawa.

"Me rawa ni kilai nai valavala ni bula nei Papiloni, ena gadrevi meda raica lesu nai matai ni kenai vola tukutuku vakaivolatabu, ena Vakatekivu. E tekivutaki ena bucabuca ni vanua ko Saina, ena ceva kei Mesapotamia, ena gauna oqo, na ceva kei Iraki, ko Papiloni. Oya na vanua a tarai cake kina na Vale cecere ko Pepeli, nai vakatakarakara ni nona sa nanumi koya ga vakataki koya na tamata (human self-sufficiency), taqomaki koya vakataki koya (self-preservation), ka sa rawa ni bula ga vakaikoya (independence from God) (Vakatekivu 11:1-4)."—Ángel Manuel Rodríguez, paper entitled "The Closing of the Cosmic Conflict: Role of the Three Angels'Messages," p. 43.

Na tara ni Vale cecere mai Pepeli, ena vanua ko Papiloni taumada, e sa ivakaraitaki ni talaidredre ki na Vosa ni Kalou. Ko ira era tara na vale oqo mai Pepeli era tara mera rogo kina, mani vakasesea kina na Kalou na nodra vosa. Na Vakatekivu e vola vakaoqo, “O koya sa vakatokai kina me yacana ko Pepeli, ni sa vakasesea mai kea na vosa ni vuravura taucoko na Kalou" (Vakatekivu 11:9).

Na kena sa rui ca na nodrai valavala sa laki yaco kina mera "sa mateni e na kedra dra na tamata yalododonu, kei na kedra dra na tamata era sa mate e na vuku i Jisu" (V/takila. 17:6)—oqo nai yaloyalo vakadomobula ni cakacaka vakailawaki nei Papiloni (raica talega na Aisea 49:26).

Na ka dina oya, ko Papiloni vakayalo e vakatakarakarataka na lotu e tarai cake ena vakavuvuli vakatamata, yavutaki ena vakanananu vakatamata, ka tokoni ena ivakarau ni bula vakavanua ni tamata. Nai vakarau ni lotu e tauyavutaka ga na tamata, ka rairai ena nodra vakasama vakavuku na iliuliu ni lotu, ia e veisaqasaqa vata kei na kaukauwa ni kosipeli kei na lotu e tauyavutaka ko Jisu, na lotu e tarai cake ena loloma.

Na vola ni Vakatakila e vakamacalataka nai ivalavala ni lotu ruarua oqo. Nai matai e vakatakila na nona vakararavi vakaoti ki vei Jisu kei na Nona Vosa. Nai karua e vakatakila na nona vakararavi ki na lewa ni liuliu vakatamata ni lotu. E dua e vakaliuci Karisito ena vakabauta ka vakararavi vakatabakidua ena loloma savu nei Karisito, soro, kei na isau ni bula tawa mudu. Ka dua tale,sai koya na gaunisala vakatamata e yavutaki kina na vakabauta mei sosomi ni vakararavi vakatabakidua vei Karisito ena vuku ni valavala ni lotu.

`Ena rawa vakacava nida maroroi keda mai na veirawai lawakica nei Papiloni, me vaka e vakalakala, nida vakararavi ki veikeda ka sega ki Vua na Kalou?`