---
title:  Na Korolevu e Vakatokai ko Veivakasesei
date:   20/05/2023
---

### Wilika ena Macawa oqo
Vakatakila 17:1, 2, 15; Vakatakila 18:1–4; Vakatakila 17:4-6; Maciu 16:18; Jeremaia 50:33-38; Same 115:4-8.

> <p>Wiligusu</p>
> "O iratou oqo eratou na veivala kei na Lami, ia sa na rawai iratou na Lami: ni sa Turaga vei ira na turaga ko koya, kei na nodra Tui na tui: ia ena gumatua talega ko ira sa tiko vata kaya, era sa kacivi, ka digitaki, ka lomadina” (Vakatakila 17:14).

Na ulutaga ni veivaluvaluti levu e tukuni tiko ena Vakatakila e sa mai vakatakarakarataki ena rua na yalewa: e dua e vakaisulu ena matanisiga, ka tiko ena Vakatakila 12, ka dua e vakaisulu ena sulu lokaloka ka tiko ena Vakatakila 17.

Nai vakatakarakara ni yalewa e vakaisulu ena matanisiga, ena yalododonu nei Karisito e kune tiko ena Vakatakila 12. O koya e yalodina vakaoti ki vua na nona daulomani, ko Jisu. O koya e sega ni vakacacani ena veirawai ni vakavuvuli lasu. Enai Vola Tabu taucoko, na yalewa savasava e vakatakarakarataka ni o koya na wati Jisu; se na lotu dina. Ena Jeremaia 6:2, na parofita e kaya, “Au sa vakatauvatani koya na goneyalewa ni Saioni kei na dua na yalewa matavinaka ka tabusiga” Na parofita e vakayagataka na vosa “goneyalewa ni Saioni" se yalewa yalodina me vakamacalataki ira na tamata ni Kalou (Raica talega na Efeso 5:25-32 kei na Osea 2:20.)

Ena yasana kadua, nai Vola Tabu e vakatautauvatataka na lotu vuki tani, kei na yalewa dauveibutakoci se dautagane (Jemesa 4:4). Ni vosataka tiko na talaidredre kei na sega ni yalodina nei Isireli, e kaya kina vakaoqo ko Isikeli, “me vakataki koya ga na yalewa dauveibutakoci sa vakabauta na kai tani mei sosomi ni watina” (Isikeli 16:32).

Na lesoni ni macawa oqo, eda na vulici rau tiko kina na yalewa ena Vakatakila ka vakelia vakatitobu na veivaluvaluti levu me baleta na dina kei na lasu.

_*Vulica na lesoni ni macawa oqo me na vakarautaki iko ena Siga Tabu, Me 27._