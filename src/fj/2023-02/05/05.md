---
title:  Nai Yaloyalo kei Lomalagi
date:   26/04/2023
---

Ena Vakatakila 4 e raica kina ko Joni ni dola tu na katuba mai lomalagi ka sa tukuni sara ki vua "Lako cake mai ki ke, au na vakatakila vei iko na ka ena yaco e na gauna maimuri” (Vakatakila 4:1). E a sureta nai apositolo ko Jisu me raica na katuba ni vale ni soro me raica nai cavacava ni nodrau veivaluvaluti na vinaka kei na ca. Sa rawa talega ki veikeda meda rai curuma na katuba vata kei Joni ka raica nai yaloyalo ni gaunisala ni bula tawa mudu. Eda sai vakadinadina ni veika e sa vakaturi tiko enai tikotiko ni veilewai tabu vakalomalagi. Na veika bibi ena veivaluvaluti levu ni vinaka kei na ca e sa yaco tiko e matada.

`Wilika na Vakatakila 4:2-4. Na tautauvata cava ko na rawa ni raica eke vata kei nai yaloyalo ni veilewai ena Taniela 7?`

Sai koya oqo nai yaloyalo ni tikotiko vakaturaga. Dabe tiko kina na Kalou ko Tamada, ka ra vakavolivoliti Koya tu na veika bula mai lomalagi. E kurukuru na vanua ka tibi na livaliva sa vakatakarakarataka na Nona mataveilewai na Kalou. Eda raica talega ena Vakatakila 4: 4 ni ratou tiko vakavolivolita tale tikoga nai tikotiko vakaturaga ko iratou na qase e 24.

Ko cei ko iratou na qase 24 oqo? Vei ira na Isireli taumada e tiko kina e 24 nai wasewase vakabete vei ira na Livai. Ko ira na bete oqo era matataki ira tiko na tamata ena mata ni Kalou. Ena 1 Pita 2:9, e kaya nai apositolo ni ko ira na tamata vakabauta ena Veiyalayalati Vou era sa matanitu digitaki, na matabete vakaturaga. Ko iratou na qase e 24, sa na rawa niratou matataki ira kece na tamata vakabulai, ni dua na siga era na mai marau vakavolivolita nai tikotiko vakaturaga ni Kalou; se, rairai era matataki ira tiko era sa tucake vata kei Karisito ena gauna a tucake tale kina mai na mate kara sa lako vata cake kei Koya ki lomalagi (Maciu 27:52, Efeso 4:7, 8).

Na yasana cava ga, oqo nai tukutuku vinaka. Era sa tiko vakavolivolita nai tikotiko vakaturaga ni Kalou eso era sa vakabulai mai vuravura. Era a sotava na veitemaki me vakataki keda. Ena vuku ni loloma savu nei Karisito kei na kaukauwa ni Yalo Tabu, era sa qaqa kina. Era sa vakaisulu enai sulu vulavula, sa vakatakarakarataka na yalododonu nei Karisito o koya sa mai ubia ka vakasavasavataka na nodrai valavala ca. Sa toka e uludra nai sala koula vakaturaga ka sa vakaraitaka na nodra sa qaqa ena valuti ni ca ka ra sa tiki ni matavuvale vakatui mai lomalagi.

Eda sa raica nai tikotiko vakaturaga mai lomalagi ka sa dabe tiko kina na Kalou. Era tiko vakavolivolita na veika bula mai lomalagi, ka ra sa vakarau lagata tiko na sere ni vakavinavinaka ena domo levu: “Kemuni na neitou Turaga kei na neitou Kalou, sa dodonu me ia vei kemuni na vakarokoroko kei na veidokadokai, kei na kaukauwa: ni sai kemuni ka bulia na ka kecega, era sa buli ga ka tu dei talega e na nomuni lewa" (Vakatakila 4:11).