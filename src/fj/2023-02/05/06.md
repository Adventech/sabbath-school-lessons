---
title:  Ko Jisu e Dodonu
date:   27/04/2023
---

Ena Vakatakila 5:1–3, eda raica tale kina nai tikotiko vakaturaga. E dua nai vola vivigi ka volai na yasana ruarua. E dregati tu ena drega ni Kalou ka sega e dua mai lomalagi se e vuravura ena rawa ni dolava nai vola vivigi. Era sautaninini na veika bula mai lomalagi. Ni sega sara ni dua na agilosi ena rawa ni matataka na kawa tamata ena ivakataotioti ni gauna ni veilewai. E a tagi ko Joni ni sega e dua me na dolava rawa nai vola vivigi. Sa qai vosa e dua vei ira na qase, e dua vei ira na vakabulai mai vuravura, sa qai vosataka na vosa ni veivakayaloqaqataki ki vei Joni ni sa tiko edua. Ko Jisu na Lami ni Kalou e tu Vua na dodonu me dolava nai vola vivigi.

Sa qai raica ko Joni nai sau dodonu ni leqa ni valavala ca ena Vakatakila 5: 5. E sa qai raica na parofita qase oqo na gaunisala duadua ga ena rawa ni lako curuma kina e dua na tamata na ivakataotioti ni veilewai enai tikotiko vakaturaga ni Kalou. “Sa qai kaya vei au e dua na qase, Mo kakua ni tagi: raica, sa gumatua na Laioni ni yavusa i Juta, na Waka i Tevita, me tevuka nai vola me cecega talega na kena drega e vitu. Au a qai raica....e dua na Lami sa vaka sa qai vakamatei” (Vakatakila 5:5, 6).

`Wilika na Vakatakila 5:8-12. Na cava e cakava ko lomalagi taucoko enai tukutuku ni sa yaga ki vei Jisu me dolava nai vola ni veilewai ka vakabulai keda?`

Ko Jisu, na Lami ni Kalou e a cabora na Nona bula ena vuku ni nodra bula tawa mudu na kawa tamata, e a taura nai vola vivigi ni veilewai ka dolava. E kacabote ko lomalagi taucoko ena vakavinavinaka. Na Nona qaqa ena veitemaki nei Setani, na Nona mate ena kauveilatai mai Kalivari, na Nona tucake tale, na Nona cakacaka vakabete, e sa vakarautaka na bula tawa mudu ki vei ira kece era sa ciqoma ena vakabauta na Nona loloma savu. Na veilewai sai tukutuku vinaka dina ki vei ira na tamata ni Kalou. Ni tukuna tiko na itinitini ni veiliutaki ni valavala ca kei na nodra sereki na tamata ni Kalou.

Ena rawa beka ni dua na ka ena veivakayaloqaqataki vakalevu? Ko Jisu e sa mai tu ena vukuda ena gauna ni veilewai. Na Nona bula savasava e sa ubi keda. Na Nona cakacaka savasava e lomada sa vakavoui keda. Na Nona loloma savu e sa vosoti keda, e sa veisautaki keda, ka sa vakaukauwataki keda meda bula ena bula e vakatabui.

Meda kakua ni rere, ko Jisu e sa matataki keda ena veilewai ka sa vakadrukai na kaukauwa ni vu ni ca. Sa tau na lewa ni veilewai ena nodra ciqomi na tamata ni Kalou (Taniela 7:22). Nai naki ni veilewai oya me vakatakila na Nona sa rui vinaka na Kalou ka sega ni kena vakasaqarai na noda sa rui tamata ca.

`Vakadei toka enai nuinui levu ena noda ena veilewai: ko Jisu e kedai sosomi. Na cava na vuna e noda inuinui walega kina oya?`