---
title:  Nai Yaloyalo Totoka
date:   25/04/2023
---

Na Taniela kei na Vakatakila e rua nai vola ni parofisai ka rau veisemati vakavinaka ena nodrau dusia tiko ki veikeda na veika sa yaco tiko enai vakataotioti ni gauna kei vuravura. Na vola ni Vakatakila e kacivaka na kena na vakayacori na veilewai. Na vola nei Taniela e vakatakila na gauna ena tekivu kina na veilewai.

Ena Taniela 7, na Kalou e vakatakila kina ki vua na parofita nai tosotoso ni bula kei vuravura. Na duri kei na bale ni veimatanitu. Na basika ni dua na kaukauwa ena mai vakacacani ira na tamata ni Kalou. Ni oti ga na kena vakamacalataki ko Papiloni, Metia kei Peresia, Kirisi, Roma, na tatawasewase ni matanitu ko Roma, kei na veivakacacani ni lotu ena loma ni 1260 na yabaki (Taniela 7:25; see also Rev. 12:14), sa vagolea sara na Kalou na vakanananu nei Taniela ki na dua na ka ena vakadodonutaka na veika kecega. Na vakanananu ni parofita e sa vakanamata ki na kena vakaduri kei na bale ni veimatanitu kei na veikaukauwa e dauveivakacacani e vuravura ki nai tikotiko vakaturaga ena univesi kei na iotioti ni veilewai na Kalou, ena gauna ena vakadodonutaka kina na cala kecega ka tauyavutaka na iotioti ni Nona matanitu ni yalododonu na Kalou.

E sa qai vakauti Taniela na Kalou ena dua na raivotu vakaparofisai mai na lolovira kei na veileqaleqati ni vuravura oqo ki na lagilagi ni vale tabu mai lomalagi kei na kena sa dabe na mataveilewai levu ni vuravura, na vanua ena ciqoma kina ko Karisito, na turaga ni lewa dodonu, mai vei Tamana na Nona matanitu dodonu.

`Wilika na Taniela 7:9, 10, 13 ka vakamacalataka na ka e raica ko Taniela ena veitikina oqo. Na cava nai cavacava ni veilewai oqo? Raica na Taniela 7:14, 26, 27.`

Nai tinitini ni tamata taucoko e vakatulewataki tiko mai enai tikotiko ni veilewai mai lomalagi. Ena vakatakilai kina na ka dodonu. Ena qaqa kina na dina. Ena cecebuya kina na vakatulewa dodonu. Sai koya oqo e dua na iyaloyalo e rui veivakurabuitaki, e rui lagilagi enai Vola Tabu taucoko. Kei nai tukutuku vinaka oya ni laki cava vakavinaka vei ira na tamata yalodina ni Kalou, ko ira era sa vakasulumi tu ena yalododonu nei Karisito.

E a lako ko Jisu ki vei Tamana e matadra na univesi taucoko. Ko ira na lewei lomalagi kece sara era mai tiko vakavolivolita nai tikotiko vakaturaga ni Kalou. Ko ira na veika bula ivalavala ca e vuravura taucoko era sa mai duri tu ena taqaya ena mataveilewai oqo. Na veiraravui balavu o koya e caka tiko mai ena loma ni udolu na yabaki sa na vakarau me oti. Nai valu me baleta nai tikotiko ni veiliutaki e vuravura e sa macala oti ko cei e nona.

`E dina ko Taniela me baleti ira na veimatanitu era na tubu mai kara na bale yani, me vaka ga e sa tukuni oti. Na cava na vuna, e na dodonu kina meda vakabauta na Vosa ni Kalou ena ka e kaya me baleta na matanitu ena tudei ka na sega ni na takali yani"?`