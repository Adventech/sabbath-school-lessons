---
title:  Kuri ni Vakasama
date:   28/04/2023
---

Meda raica mada na vakasama kaukauwa e solia ki veikeda na Yalo ni Parofisai me baleta na kedra ituvaki na tamata ni Kalou enai vakataotioti ni gauna, ena gauna ni veilewai kei nai vakataotioti kei vuravura.

"Na nodra inuinui walega e tiko ena yalololoma ni Kalou; ena nodra isasabai walega na masu. Me vaka ga na nona a vakatakekere tiko ko Josua ki vua na agilosi, sa vaka-kina na lotu kena vo, ena yalo e raramusumusu kei na vakabauta dina, era na cikeva kina na veivosoti kei na veisereki ena vukui Jisu na nodra Dautataro. Era sa kila vakavinaka tu na nodra bula ivalavala ca, era sa raica na nodra dui malumalumu kei na tawayaga. Sa vakarau tu o koya na dauveitemaki me beitaki ira, me vaka na nona tu me vukei Josua. E na dusia ki vei ira na nodra isulu qeleqelewa, na leqa ni nodra itovo. Ena vakatakila na nodra malumalumu kei na nodra lialia, na nodra ivalavala ca ni sega ni dauvakavinavinaka, na nodra sega ni ucui Karisito, o koya e kauta mai na tawa veidokai ki Vua na nodrai vakabula. . . . ena veiyasana era cala kina na tamata ni Kalou. Ko Setani e kila vakavinaka tu nai valavala ca e a temaki ira kina mera cakava, ka qai curumaka vei ira e dua na rarama e vinaka cake, ka kaya: "Ena cemuri au beka kei ira na noqu agilosi na Kalou mai matana, ka lomani ira era beitaki ena ivalavala ca vata ga? Ena sega ni rawa ni vakaoqo, Oikemuni na Kalou dauvakatulewa dodonu. Na nomuni tikotiko vakaturaga e sega ni tu ena yalododonu kei na veilewai. Na vakatulewa dodonu ena gadrevi me vakatauci ki vei ira.' E dina ga nira valavala ca ko ira era tu vata kei Karisito, ia era sega ni soli ira me vakatulewataki ira na ca. Era sa biuta tani na nodra ivalavala ca ka vakasaqara na Turaga ena yalomalumalumu kei na yaloraramusumusu, sa qai dau tucake na Dautataro me vakamamasu ena vukudra. O koya e vakacacani vakalevu ena vuku ni nodra sega ni vakavinavinaka, e kila na nodra ivalavala ca, kei na nodra veivutuni, e kaya: ‘Na Kalou e sa vatonaki iko Setani. Au a solia na noqu bula ena vukudra oqo. Era sa toqai tu ena qeteqete ni ligaqu”—Ellen G. White, Testimonies for the Church, vol. 5, pp. 473, 474.

**Taro ni Veiwasei**:

`Ena laki tara vakacava na noda bula ena veisiga na vakanananu ni noda sa "tiko ena gauna ni veilewai? Kevaka e vuqa ki veikeda eda dina tiko, ena rawa beka nida kaya ni sega, se vakaevei? Ena rawa vakacava nida veisau?`

`Na cava na vuna e tukutuku vinaka kina na veilewai ka sega ni tukutuku ca? Dou veivosakitaka ena kalasi nai tavi nei Jisu ena veilewai me baleti keda. Ena uqeti keda rawa vakacava meda yalodina vakaoti ki Vua, nida kila, ena vuku walega ni ka e sa cakava ki veikeda sa na rawa ni noda kina nai nuinui ni bula tawa mudu?`

`Vakadei toka vakalevu ena vakanananu ni veilewai, na kena vakatakilai ki vuravura taucoko na Nonai tovo na Kalou. E sota vakacava na vakanananu oqo vata kei na iyaloyalo ni veivaluvaluti levu?`