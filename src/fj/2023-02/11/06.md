---
title:  'Jisu: Na Noda Dautataro Duaduaga'
date:   08/06/2023
---

`Wilika na Vakatakila 13:4, 5. Nai vakatakilakila cava ni kaukauwa ni manumanu eda raica rawa ena veitikina oqo?`

Na manumanu ena Vakatakila sai koya na lotu vuki tani e basika cake mai Roma vakamatanitu ka sa tubu me ivakarau ni lotu e vuravura taucoko. Me vaka e kaya na Vakatakila 13:5, ni kaukauwa e dauvosavakacaca. Ena Veiyalayalati Vou, na vosa vakacaca e vakatauvatani kei na dua na tamata e sa okati koya ni sa kalou, ka sa rawa ni cakava na ka e cakava duaduaga na Kalou.

`Wilika na Luke 5:18-26 kei na Joni 10:33. Na mataqali vosa vakacaca cava erau dui vakaraitaka na veitikina oqo?`

E a beitaki ko Jisu mai vei ira nai liuliu ni vosa vakacaca. Na veibeitaki e caka vei Jisu e sega ni dodonu baleta ni tu Vua na kaukauwa kece kei na dodonu va-Kalou—okati kina na dodonu me bokoca na nodai valavala ca. Baleta ni ko Jisu e Kalou. Se me vaka na ka e cauraka: "Sa kaya vua ko Jisu, Niu sa tiko dede vakaoqo kei kemudou, ko sa sega li ni kilai au, Filipi? ko koya sa raici au, sa raici Tamaqu: ia ko sa kaya vakacava, Vakatakilai Tamamu vei keitou?" (Joni 14:9).

Na 1 Timoci 2:5 e kaya ni sa duabauga na dautataro ena maliwa ni Kalou kei na tamata, ia na tamata ko Jisu Karisito. Ena yasana ka dua, na Lotu Vakaroma era vakatavuvulitaka ni ko ira na bete era dautataro ena maliwa ni Kalou kei ira na tamata ivalavala ca. Ena vuku nira tamata ivalavala ca talega ko ira na bete, era na sega ni rawa ni noda dautataro baleta nira gadreva talega e dua na dautataro. Nai balebale talega ni vosa vakacaca oya ni dua sa kaya tiko ni sa Kalou, se isosomi ni Kalou. Oqo e rua walega nai tukutuku mai na Lotu Vakaroma:

"Ena nona sa rui dokai vakalevu na Tui Tabu kei na nona sa rui cecere e sa sega kina ni qai dua na tamata wale . . . o koya sa Kalou e vuravura.”—Lucius Ferraris, “Papa,” article 2 in his Prompta Bibliotheca (1763), vol. 6, pp. 25-29.

Ko Pope Leo XIII e kaya: "Keimami [na Tui Tabu] sa taura tiko nai tutu ni Kalou cecere ena vuravura oqo.”—The Great Encyclical Letters of Pope Leo XIII (New York: Benziger, 1903), p. 193.

Na veitukutuku kece oqo e sa yaco me yaga vakalevu sara nida vakasamataka na vosa oqo na "anti-," (saqata se besetaka) me vaka ena anti-Christ, e sega ni kenai balebale tu ga ena veigauna na saqata, ia ena rawa talega ni kenai balebale oya mo taura na nona i tutu dua tani tale. Ena vuku ni ka oya na anti-Christ e kenai balebale talega “enai tutu nei Karisito." E vosa tiko me baleta na vosavakacaca.