---
title:  'Na Drega ni Kalou kei na Vakatakilakila ni Manumanu: Part 1'
date:   03/06/2023
---

### Wilika ena Macawa oqo
Vakatakila 14:12, Efeso 2:8-10, Maciu 27:45–50, Vakatakila 13:15-17, Vakatakila 14:4, Luke 5:18-26.

> <p>Wiligusu</p>
> "Ia ka’u a raica e dua tani tale na agilose sa lako mai na tu-i-cake, a sa tu vua na vatu ni drega nei koya na Kalou bula; a sa kaci e na domo levu ko koya vei iratou na agilose e le va, o iratou sa soli kina me ratou vakacacani vuravura kei na wasawasa, ka kaya, Tei kakua mada ni vakacacani vuravura, se na wasawasa, se na kau, ka malua me keitou vola mada na yadredra na tamata ni noda Kalou” (Vakatakila 7:2, 3).

Ni da vulica tiko na veika ena yaco enai vakataotioti ni gauna me baleta nai vakatakilakila ni manumanu, e dua tiko na tikina bibi ena basika mai oya na duidui e tiko ena gaunisala e cakacaka kina na Kalou kei na sala e cakacaka kina na meca ni yalo. Me vaka eda sa vulica oti tiko mai, ni uto ni veivaluvaluti ena kedrau maliwa ko Karisito kei Setani e tara vakatabakidua tiko se ko cei eda na yalodina kina, na noda vakatulewa kei na vakarokoroko se sokalou. Na parofisai o koya e vakamacalataka tiko na manumanu ena Vakatakila 13, nai leu lailai ena Taniela 7, kei na luve ni veivakarusai ena 2 Cesolonaika 2 era vosa kece tikoga me baleta e dua na kaukauwa ena suguta na vakatulewa ni Kalou, vakatulewataka na noda yalodina, ka tekivutaka nai vakarau ni so-kalou lasu. Ka ra cakava oya ena veigaunisala kaukauwa, veivakasaurarataki, ka so na gauna era cakacaka vakailawaki ka veisaumitaki ira e caka kece tiko oya me vakasaurarataka na vakarokoroko.

Na duidui oya, na loloma sai koya na ka e veivakayavalati vakalevu duadua ena matanitu ni Kalou. Ena nodra sega ni vakarokoroko ki na manumanu, era sa kunea kina na tamata ni Kalou na reki kei na marau ena nodra vakarokoroko tiki ki Vua na Kalou. Era sa vakaogai ira ki Vua, ena vuku ni nodra sa vakila na Nona vakaogai Koya tu vakalevu vei ira. E dua walega na ka ena taqomaki keda mai na noda na vakatakilakilataki enai vakatakilakila ni manumanu enai vakataotioti ni gauna-na loloma titobu vei Jisu o koya ena sega tale ni dua na ka me na tawasea rawa na noda veiwekani kei Koya. Ena macawa oqo eda na vakadikeva tiko kina na ulutaga oqo.

_*Vulica na lesoni ni macawa oqo me na vakarautaki iko ena Siga Tabu, June 10._