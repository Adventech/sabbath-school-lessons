---
title:  Kuri ni Vakasama
date:   09/06/2023
---

“Mai na itekitekivu saraga ni veivaluvaluti levu mai lomalagi sa nonai naki tu mai ko Setani me vakamalumalumutaka na ivunau ni Kalou. Me vakavotukana na ka oqo e a qai vakaduiduile kina ki Vua na Dauveibuli, ka dina ga ni sa kautani mai lomalagi e se tomana tikoga na ivalu vata ga oya e vuravura. Me temaki ira na tamata mera talaidredre ki na ivunau ni Kalou, ni sai koya na ka e sasagataka tiko vakaukauwa. Ena kena biu tani vakadua nai vunau se na kena buturaki e dua na kenai vakavuvuli, ena tautauvata ga na ka e cakava. . . ena kena tovolei me vakacacani na lawa va-kalou. E sa vagolea tani tiko ko Setani nai vakavuvuli vakaivolatabu, ka sa waki vata na lasu ena nodra vakabauta e udolu vakaudolu era kaya tiko nira vakabauta na iVola Tabu. Nai otioti ni veivaluvaluti levu ni dina kei na lasu sai otioti ni sasaga e vakayacori balavu tiko mai me baleta nai Vunau ni Kalou. Ena ivalu eda sa lako curuma tiko oqo-nai valu ena maliwa ni lawa ni tamata kei nai vakavuvuli nei Jiova, ena maliwa ni lotu vakaivolatabu kei na lotu ni itukuni se talanoa makawa kei na ivakarau ni bula”—Ellen G. White, The Great Controversy, p. 582.

Ena ivola ni Vakatakila taucoko, na so-kalou kei na veibuli e sega ni rau tawasei rawa. Na uto ni veivaluvaluti ni Vinaka kei na ca, kei na veika me baleta na ivakatakilakila ni manumanu, e vakavolivolita tikoga na vakanananu se dodonu me vakarokorokotaki na Kalou.

Me vaka eda sa raica oti, na ivakavuvuli me baleti Karisito ni o Koya na Dauveibuli e uto tiko ni so-kalou ena Siga ni Vakacecegu. Ko Jisu e dauvakabibitaka ena veigauna na bibi ni siga e vakatoka ni o Koya na kena Turaga (Maciu 12:8, Marika 2:28, Luke 6:5). Na Siga Tabú sai vakananumi tawa mudu ni ka eda kilai tani kina. E vakananumi keda se ko cei koi keda na tamata. E vakaqaqacotaka ena veigauna na vakanananu ni oikeda na ka buli, ka dodonu me vakarokorokotaki na noda Dauveibuli ena yalodina. Sai koya oqo na vuna e cata kina vakalevu ko Setani na Siga Tabu. Sai koya oqo nai sema koula e semati keda vata tiko na tamata kei Koya na noda Dauveibuli, kei na cava na vuna ena laki vakayacora kina e dua na itavi bibi ena gauna ni veivakararawataki enai vakataotioti ni gauna.

**Taro ni Veiwasei**:

`Na cava eso na yavu e salamuria tiko na manumanu mai wasawasa ena nona kaya tiko ni sa tu vua na dodonu? Na gaunisala cava ena rawa kina ni vakadeitaki kina e lomada na mataqali tovo ni bula vaka-koya?`

`Gaunisala cava ko na rawa ni kaya kina ki vei ira era kaya tiko ni vakanananu dina nei Setani e rui ka lialia, se ko ira na tamata vuku, era sega ni taura vakabibi? Nai le cava ko na rawa ni vakayagataka kina?`