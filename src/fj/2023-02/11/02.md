---
title:  Gumatua ka Tudei
date:   04/06/2023
---

Me vaka eda sa raica oti ena Vakatakila 14:7, na Kalou sa kacivi ira tiko na tamata mera vakarokoroko ki Vua na Dauveibuli. Oqo nai tukutuku ni matai ni agilosi. Ena Vakatakila 14:8, sa vakasalataki ira tiko na tamata na Kalou ni sa bale ko Papiloni, nai vakarau ni lotu lasu ka tekivutaki mai Papiloni makawa. Sai koya oqo nai tukutuku ni karua ni agilosi.

Ena Vakatakila 14:9, 10, sa veivakasalataki tiko kina nai katolu ni agilosi me baleta na vakarokoroko ki na manumanu. E kacivaka kina na agilosi ena domo levu, “Kevaka sa dua na tamata sa vakarokoroko vua na manumanu kei na nona matakau, ka rawata na nonai vakatakilakila e na yadrena, se na ligana, ena gunuva ko koya na waini ni cudru ni Kalou"

`Wilika na Vakatakila 14:12. Na cava e rua nai tovo e baleti ira na tamata ni Kalou enai vakataotioti ni gauna eda kunea ena tikina oqo? Na cava na vuna era usa rui bibi kina?`

Na vosa va-Kiriki ni yalomalua na hupomone, ka kenai vakadewa Vinaka na “Gumatua ka tudei." Era na tiko na tamata ni Kalou enai vakataotioti ni gauna era na yalodina vakaoti ki Vua ena kedra maliwa na veisaqasaqa kei na veivakararawataki kaukauwa. Ena vuku ni Nona loloma savu (grace) era na tucake vata kei ira era gumatua, ka bulataka na bula e vakaliuci ga kina ko Karisito, vakasinaiti tu ena loloma savu kei na talairawarawa.

Na vakarokorokotaki ni Dauveibuli (Vakatakila 14:7) e veibasai saraga ni vakarokoroko kina na manumanu (Vakatakila 14:9) ka mai kune na kenai vakaraitaki vei ira na tamata era maroroya tiko na ivunau ni Kalou ka taura tikoga nai tukutuku kei Jisu (Vakatakila 14:12). Sai koya oqo nai otioti ni veivaluvaluti se ko cei eda na solia ki vua na noda dina kei na vakarokoroko, Karisito se ki na manumanu, ka uto tiko ni veivaluvaluti levu oqo ena kedrau maliwa na vinaka kei na ca sai koya na Siga Tabu.

`Wilika na Roma 8:1-4, Efeso 2:8-10, kei na Kolosa 1:29. Na cava eda vulica ena veitikina oqo me baleta na ka ena yaco ena vuku ni noda bula ena vakabauta?`

Na bula ena vakabauta, eda na ciqoma kina na Nona loloma savu (grace) o koya e sa na veisautaka na noda bula. Ko ira era sorovaki ira ki Vua na nodrai Vakabula era na sega walega ni vakabauti Jisu, era na taukena talega na vakabauta nei Jisu. Na vakabauta nei Jisu o koya ena tudei me yacova na mate enai vakataotioti, me vakataki Jisu.

`Vakacava sara mada na nomu vakabauta ena veika lalai? Na cava era rawa ni kaya ki vei iko se ko na vakacava ena gauna sa na yaco kina na ka dina? (Raica na Luke 16:10.)`