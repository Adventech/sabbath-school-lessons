---
title:  Tamusuka na Ka eda Kaburaka
date:   06/06/2023
---

Na parofisai ni vakatakilakila ni manumanu e sa baleta tiko na qiqo ni bula vakayalo, na vakuwai ni veivoli, veivakararawataki kei na soli ni vakaro ni mate. E talei ni oqo e tukutuku tale tikoga ni veivakayaloqaqataki. Ena veigauna dredre sara madaga, na Kalou ena taqomaki ira na Nona tamata era sa vakabauta tiko na ivunau ni Kalou ka taura tikoga nai tukutuku kei Jisu" (Vakatakila 14:12). Ka dua tiko nai vunau oya sai koya nai ka va ni vunau—Nai kavitu ni siga na siga ni vakacecegu.

Na parofisai ni vakatakilakila ni manumanu ena Vakatakila 13 e tukuna ki veikeda na lolovira, ni nona valuti koya tiko na Kalou ko Setani. Nai matai ni nona ituvatuva ni vakacibi ivalu oya na veivakacalai. Na Vakatakila 13 e vakaraitaka tiko na gauna ena vakayagataka kina na tevoro na kaukauwa vakalotu kei na matanitu o koya e vakatokai na manumanu me veivakasaurarataki.

Na vakararawataki ni lotu, e sega ni qai ka vou. E sa yaco tiko mai ena veitabagauna me tekivu mai vei Keni ena nona vakamatei Epeli ena nona so-kalou tiko ena gaunisala dodonu e a vakarota na Kalou me qaravi kina (raica na Vakatekivu 4:1-8). Ko Jisu e kaya ni yaco na veivakararawataki ki vei ira na tamata vakabauta me tekivu mai nai matai ni senitiuri ka drodrova mai na veitabagauna ki muri: “Ia ena yaco mai na gauna, era na nanuma kina ko ira yadua sa vakamatei kemudou ni ra sa qarava kina na Kalou” (Joni 16:2; raica talega na Maciu 10:22, 1 Pita 4:12).

Na parofisai ni vakatakilakila ni manumanu e sa baleta tiko nai cavacava ni duavata e sega ni vakalou oqo. Me vakataka na veivakararawataki ena gauna taumada, ni a caka me vakasaurarataki ira na tamata mera ciqoma e dua nai vakavuvuli sa vakarautaki kei nai valavala ni so-kalou.

`Wilika na Vakatakila 13:15–17. Na cava na ka era na sota-kaya na tamata ni Kalou enai vakataotioti ni gauna dredre sa tu e matadra?`

Na parofisai e kaya ni na tekivutaki na veivakararawataki ena kena vakatabui na veivoli: "Ena sega na volivoli se volitaka” vakavo ke sa tiko vei ira nai vakatakilakila. Ena gauna sa na vakayacori kina, era na lewe vuqa era na rawai. Ko ira kece era na sega ni vinakata mera vakatakilakilataki era na sotava nai vakaro mera vakamatei.

Na tevoro e sa vakarautaki ira tiko era vakatokai nira tamata lotu ena nodra sa vakadonuya mera na vakatakilakilataki ena nai vakatakilakila ni manumanu ena gauna sa na yacovi keda kina nai otioti ni veivakatovolei. Na loloma ni Kalou ki veikeda yadudua ena vakaukauwataki keda ka na maroroi keda ena veigauna dredre sa tu mai liu.

`Wilika na Kalatia 6:7–9. E dina ga ni sega ni volai tiko ena itukutuku ni veika ena yaco enai vakataotioti, na cava na vuna e rui bibi kina na yavu ena vuku ni vakatakilakila ni manumanu kei na gaunisala ed ana rawa ni yalodina tikoga kina?`