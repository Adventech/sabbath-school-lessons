---
title:  Na Veivaluvaluti Levu (The Cosmic Struggle)
date:   05/06/2023
---

`Wilika na Maciu 27:45-50. Na cava e vakatavulici keda kina me baleta na ka e lako curuma ko Karisito ena kauveilatai? Na cava nai balebale ni Nona a kaya ko Jisu ki vei Tamana se cava na vuna e sa biuti Koya kina, kei na sala cava ena vukei keda kina nai yaloyalo oqo meda kila kina se cava nai balebale ni noda taukena na vakabauta nei Jisu?`

Ena Nona sa rube koto ena kauveilatai, tabonaki tu ena butobuto, ena Nona sa colata koto na veibeitaki, na madua kei na veivakacacani ni valavala ca kei vuravura, ka sa sogolati mai na tatara ni loloma nei Tamana, sa qai vaka me nuitaka ko Jisu na veitauraki erau a cakava vata voli kei Tamana ena gauna ni Nona bula. Oya na bula ni vakararavi vakaoti ki Vua na Tamana, ena veigauna ca kei na veigauna vinaka, ni sa vakarau tu ko Jisu me sotava na veigauna dredre, ka vaka-kina ki na kauveilatai. Nai Vakabula e vakabauta, kevaka sara madaga era kaci yani ki Vua ko ira era tiko vakavolivoliti Koya me vakatitiqa. Kevaka e rairai vaka me sa biuti Koya na Kalou ko Tamana, ko Jisu e sega ni datuvu se soro vakarawarawa.

"Ena loma ni butobuto vakarerevaki, me vaka e sa guilecavi mai Vua na Kalou, e a gunuva kina ko Karisito nai otioti ni vovo ni valavala ca ni kawa tamata mai na bilo. Ena gauna vakadomobula oya, e a vakararavi vakatabakidua ki nai vakadinadina ni Nona veiciqomi na Tamana ki vei Koya me yacova mai na gauna oqo. . . . Ena vuku ni vakabauta a qaqa kina na Karisito." Ellen G. White, Christ Triumphant, p. 277.

Na vakabauta nei Jisu e rui titobu, e tu dei, e rui yalodina kina vakaoti, o koya oya na vuna era sega ni vakayavalata rawa kina na tevoro kecega ena univesi kei na veivakatovolei kecega e vuravura. Sai koya na vakabauta e tudei ena gauna e sega ni laurai kina, ena gauna e sega ni vakilai kina, e tatakube matua tiko ni sa lailai na ka me tatakube kina. Na vakabauta nei Jisu oqo e isolisoli meda ciqoma ena vakabauta ka na maroroi keda ena gauna ni dredre sa tu e matada. Sai koya na vakabauta nei Jisu ena vakaitikotiko e lomada o koya ena rawa kina ki veikeda meda vakarokorokotaki Karisito kina me vaka ni cecere ka tudei ena gauna sa na vakasaurarataki mai kina nai vakatakilakila ni manumanu ena Vakatakila.

Oqo e sega ni dua na ka e basika wale tu ga mai ena dua na vanua e tawa kilai. Era sa vakatavuvuli tiko na tamata ni Kalou mera bula ena vakabauta, ena veisiga, ena gauna oqo. Ena veigauna vinaka, ena veigauna ca, ena gauna e voleka kina na Kalou, ena gauna e yawa kina na Kalouâ€•ena sega ni vakayavalati. "Ena bula na tamata dodonu e na vuku ni vakabauta" (Kalatia 3:11; raica talega na Apakuki 2:4). Sai koya oqo na gauna ni vakavakarau. Kevaka ko sa gumatua ena veivakatovolei ena gauna oqo, ena vakabauta, sa na rawa ni da vuataka na veivuana talei ena noda bula.

`Vakasamataka mada na gauna e vaka me sa leqa mai na veika kece e vakavolivoliti iko tu, na ka duadua walega e tu vei iko sai koya na nomu vakabauta. E vakacava tu mada nai tuvaki ni bula vakakoya? Na lesoni cava ko vulica rawa kina? Na cava ko a lako curuma ena rawa ni vukei ira na tani era lako curuma tale tikoga na bula vata oqori?`