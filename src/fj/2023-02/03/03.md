---
title:  Nai Tukutuku Vinaka e Sega ni Oti Rawa
date:   10/04/2023
---

Raica na ka e tekivu kina na itukutuku ni agilosi e tolu ena Vakatakila 14:6: nai tukutuku e sega ni oti rawa. Kevaka eda na sega ni kila na titobu ni kosipeli, eda na calata vakadua na tikina bibi ni tukutuku ni agilosi e lewe tolu. Eda na sega ni rawa meda na kila vakaoti na ka me baleta na gauna ni Nona veilewai na Kalou se na bale nei Papiloni se vakatakilakila ni manumanu kevaka eda sega ni kila na kosipeli.

`Wilika na 1 Koronica 15:1-4, Roma 3:24–26, kei na Roma 5:6-8. E vakamacalataki vakacava nai tukutuku e sega ni oti rawa ena veitikina oqo? Nai nuinui levu cava e tukuni tiko ki veikeda eke?`

Na kosipeli sai koya nai tukutuku vinaka ni Nona mai mate ko Karisito ena vukuda, na Nona tucake tale mai na mate, na sega ni mudu ni Nona loloma kei na Nona kauwai ena vukuda. Ena vakabauti ni kena sa mai dave na Nona dra kei na kaukauwa ni Nona sa tucake tale mai na mate, eda sa vakagalalataki kina mai na veicudruvi kei na kaukauwa ni valavala ca. Ko Koya na Karisito e sa mai uqeta na vakasama nei Paula me sa mai uto tiko ni nona ivakavuvuli kei na vunau. Na Karisito o Koya sa mai lauvako, e sa vakagalalataki koya mai na veidruvi kei na veibeitaki ni nona bula makawa. Na Karisito o Koya sa tucake tale e solia ki vei koya na kaukauwa ena gauna oqo, kei na lesu tale mai nei Karisito e solia ki vua nai nuinui ni gauna mai muri.

Raica mada e va na tikina ena Roma: • Eda sa vakadonui walega ena loloma savu (grace). • Na loloma savu sai vakaraitaki ni yalododonu ni Kalou. • Na loloma savu e vakadonui ira era ciqomi Jisu ena vakabauta. • Na loloma ni Kalou e vakatakilai ki veikeda nida se tamata ca.

Na loloma savu nei Karisito e sega ni vakaiyalayala, e sega ni rawati ena vuku ni ka eda sa cakava. Ko Jisu e a mate ena mate lolovira ka rui mosimosi ka a dodonu me mate kina na tamata ivalavla ca. E vakila na taucoko ni cudruwaqawaqa nei Tamana, se na vakatulewa me baleta nai valavala ca. E a cati me rawa nida vinakati, e mate ena mate e dodonu me a noda me rawa ni da bula ena bula e dodonu me Nona.

Na bula tawa mudu e dodonu me rawati ena vakabauta, ka sega ena cakacaka ni vunau? Na cava ena rawa nida vakuria kina, na cava ena rawa ni noda cakacaka, se na gagadre ni lomada? Na cakacaka e vakasinaiti ena Yalo Tabu, soqona vata kei na ka sa cakava oti ko Karisito ena kauveilatai ena vukuda?

Kei na inakinaki oqo, na gaunisala ni bula tawa mudu, e sa maucokona tu ni se bera mada ga ni tekivu na gauna (2 Tim. 1:9, Taito 1:2, Efeso 1:4), o koya e veivuke ena kena vakamacalataki na vuna e vakatokai kina me kosipeli e sega ni oti rawa. Ni bera ni qai buli na vuravura, sa kila oti tu na Kalou na ka ena yaco, sai koya oya na vuna e vakarautaka kina na gaunisala ni veivakabulai me sotava na leqa ena basika.