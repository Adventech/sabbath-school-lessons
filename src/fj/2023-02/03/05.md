---
title:  Ki Vuravura Taucoko
date:   12/04/2023
---

`Wilika tale na Vakatakila 14:6. Na cava nai yalayala ni vanua me kacivaki kina nai tukutuku e sega ni oti rawa, ka cava na vuna e rui bibi kina nai sau ni taro oqo ki veikeda kei na nodai tavi kei na kacivi ni soqosoqo lotu?`

Ena vuku ni kena sa rui bibi na itukutuku ni matai ni agilosi ki veikeda ena gauna e muri oqo, oya nai tukutuku vinaka e sega ni oti rawa, sa gadrevi kina me kacivaki ena kena gauna totolo duadua ki na veimatanitu, yavusa, duivosavosa, kei na tamata. Sai koya oqo e dua nai tavi talei, e vakaitamera, e rui cecere ka taucoko ni gadrevi kina na ka kecega. E gadrevi kina na noda sasaga e vinaka duadua na noda sorovaki keda vakaoti kina. E kauti keda tani mai na noda vakaogai keda tikoga ena veika e baleti keda ga ki na noda uqeti me cakava na cakacaka nei Karisito. E biliraki keda ki na dua na ka e levu cake mai veikeda ka kauti keda tani mai na vanua qiqo e vesuki tu kina na noda vakanananu ki na dua na rai e rabailevu.

`Wilika na Maciu 28:19, 20. Erau veisemati vakacava na veitikina oqo kei na itukutuku ni matai ni agilosi?`

Enai vola ka vakatokai, A Quest for More: Living for Something Bigger Than You, Paul David Tripp e veiwaseitaka tiko ni gagadre e loma ni tamata yadua mera tiki ni dua na ka e levu cake mai vei ira: "E a buli na tamata mera tiki ni dua na ka e levu cake mai na nodra dui bula. Nai valavala ca e sa vakavuna me vakalutuma sobu na noda bula ki na itagede ni bula ena gauna oqo. Ia na loloma savu ni Kalou e sa vueti keda tani mai nai vesu e vesuki tu kina na noda dauraici keda vakataki keda ka vakagalalataki keda meda bulataka na inaki tawa mudu ni matanitu ni Kalou"

E sega tale ni dua na ka e veivakauqeti, e veivakacegui, e veivakamarautaki nida tiki tiko ni dua nai kumukumu va-Kalou, e susuga cake na Kalou me vakacavara nai tavi levu duadua ena rawa ni cakava e dua na tamata ena nona bula taucoko. Nai vakaro e solia tiko na Kalou ena Vakatakila 14 sai koya nai tavi levu duadua e soli ki na Nona lotu. Oqo e dua na veisureti levu ena noda solia na noda bula ki na itavi cecere duadua ni kena vakatakilai na loloma tawayalani ni Kalou ni bera ni lesu mai ko Jisu.

`Na cava ko bau vakila ni ko vakaitavitaki tiko ena dua na ka e levu mai vei iko? E vukei iko vakacava na ka ko lako curuma oya mo kila kina na tikina bibi ena vuli oqo? Vakatalega kina, na cava ena rawa ni levu cake mai na nomu vakayagataki mai Vua na Dauveibuli, me cakava na veisau ena univesi?`