---
title:  Nai Vola ni Nuinui e Vakasinaiti tu ena Loloma Savu (A Grace-filled Book of Hope)
date:   09/04/2023
---

Ena gauna era vakasamataka kina na tamata nai otioti ni vola enai Vola Tabu, na Vakatakila, e dauyali ena nodra vakanananu na loloma savu ni Kalou. Nira vakananuma tiko nai tukutuku ni vakataotioti ni gauna, sa daubasika sara mai vakatotolo ki na nodra vakanananu nai yaloyalo ni manumanu rerevaki, na veivakatakarakara e veivakurabuitaki ka vakarerevaki. Nai vola ni Vakatakila e vakarerea e lewe vuqa na tamata, ia nai vola oqo e vakasinaiti tu ena loloma savu kei nai nuinui. Ena loma sara madaga ni veimanumanu rerevaki kei na veivakasalataki me baleta na veivakararawataki kei na veigauna dredre sa tu mai mada, na Kalou e se solia tikoga ki veikeda na vuna e dodonu meda rekitaka tikoga kina na Nona isolisoli ni bula tawa mudu.

`Wilika na Vakatakila 1:1–3 Kei na Vakatakila 14:6. Na cava erau kaya ki veikeda na veitikina oqo me baleta na itukutuku e sega ni oti rawa?`

Nai vola ni Vakatakila e sa baleti Jisu. Na Nonai tukutuku ki vei ira na Nona tamata vakauasivi ki na Nona lotu enai vakataotioti ni gauna oqo. Nai tukutuku e vakasinaiti tu ena loloma savu (grace) me baleta nai nuinui enai vakataotioti. Ena loma ni vola taucoko (Vakatakila) e vakamacalataki kina ko Jisu ni o Koya na Lami sa qai vakamatei, kei na kalougata ena nodra ko ira era wilika, rogoca ka talairawarawa ki na dina e vakatakilai kina.

Me vaka na ka e kaya na Vakatakila 1: 5, 6, ni sai Jisu e “lomani keda ka savai keda mai na nodai valavala ca ena Nona dra dina, a sa qisi keda me da tui ka bete vua na Kalou ko Tamana." Ena vukui Karisito eda sa vosoti kina. Na loloma savu e sa vosota na noda veigauna sa oti, vakaukauwataki keda ena gauna oqo, ka solia ki veikeda nai nuinui ni gauna mai muri. Oya, ena vukui Karisito eda sa na vakagalalataki kina mai na veicudruvi kei na kaukauwa ni valavala ca, ena dua na siga wale ga oqo. Sai koya oqo nai tukutuku enai otioti ni vola enai Vola Tabu, na Vakatakila.

Ka i itukutuku e vakatotolotaki tale tikoga, ena nona sa vukataka tiko e dua na agilosi ena maliwa ilomalagi kei vuravura ka taura tiko nai tukutuku e sega ni oti rawa." Na kosipeli? Vakabulai ena vuku ni vakabauti Karisito? Na mate nei Karisito ena vukuda mei bulubulu ni nodai valavala ca? Na vosa ni yalayala ni bula tawa mudu, sega ena vuku ni dua na ka eda sa cakava ia ena vuku ni ka sa mai cakava ko Karisito ena vukuda? Na veika kece oqo e tiko enai tekitekivu ni nodratou itukutuku na agilosi e lewe tolu? Io.

Sa rauta mera i tukutuku ni loloma savu ka vakasinaiti tu enai nuinui kei na vosa ni yalayala me baleti keda na tamata sa kavoro ka sotava tu na rarawa.

`Dina ga ni rawarawa na noda vakanamata tiko ki na manumanu kei nai vakasala enai vakataotioti, me vaka e kaya tiko na Vakatakila, ena rawa vakacava meda vulica meda vakatautauvatataka na veika kece oqo vata kei na itukutuku bibi duadua ni Vakatakila: Na Nona sorovaki Koya ko Karisito me mate ena vukuda?`