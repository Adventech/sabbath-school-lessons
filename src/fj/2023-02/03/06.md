---
title:  Nai Tosotoso ni Veiqaravi
date:   13/04/2023
---

Ena kena vulici vakatitobu nai Vola Tabu, na Lotu ni Kavitu taumada e tubu vakalevu na nodra kila na bibi ni tukutuku oqo. Era vakila ni tiko Vua na Kalou e dua nai tukutuku e ganita na itabatamata oqo—nai tukutuku vakatotolotaki ni vakataotioti ni gauna oqo me kacivaki ki na veimatanitu, veiyavusa, duivosavosa kei na tamata, me rawa ni vakarautaki vuravura ki na lesu mai nei Karisito. Na nodratou itukutuku na agilosi e lewe tolu e sa veivakayavalati tiko ki na Lotu ni Kavitu me tekivu mai na gauna e qai tekivu kina.

Ena 1874, a vakatala kina na General Conference nai matai ni daukaulotu ki Urope. Ko Ellen G. White e vakatokai John Andrews ni o koya “na tamata vuku ena keda maliwa." Ko Andrews e vosataka e rauta ni vitu na vosa ni veimatanitu tale eso, e rawa ni cavuqaqataka na Veiyalayalati Vou, ka kila e vuqa sara na tikina mai na Veiyalayalati Makawa. O koya e tamata vuku sara, e dauvolaivola, e dua na dauvunau kaukauwa, ka dua nai talatala e kila e levu na ka.

Na cava na vuna e vakatalai kina e dua na tamata vaka-koya ki na vanua e lailai ga kina na tamata vakabauta? Na cava na vuna eda vakatalai ira kina na tamata vuku duadua eda bau taukena ki na dua na vanua ni veiqaravi e tawa kilai? Na cava na vuna e loma rawarawa kina me lako? A mate na watina ena vica ga yabaki ki muri. Na cava na vuna e sa rawa kina ki vua me biuta tu na nona matavuvale, kei ira na nonai tokani e Amerika ka soko vata kei rau na luvena ki na dua na vanua e tawa kilai, ena nona sa bolea na veika rerevaki kecega ena vuku ni tavi baleti Karisito?

E dua ga na vuna. E sa vakabauta ni sa voleka ni lesu mai ko Jisu, ka sa dodonu me sa kau na dina ni vakataotioti ni gauna oqo ki vuravura taucoko.

Ena noda veitabagauna, ko ira na noda tamata vuku kei ira na vinaka vakaoti era sa lako me yacova nai yalayala kei vuravura ena nodra kacivaka nai otioti ni tukutuku ni Kalou ni gauna oqo. Era qasenivuli, vuniwai, talatala, dauteitei, dauvakavinakataki motoka, matai, kei na dauveivoli ena kena veimataqali. Eso era cakacaka ena lotu, ia era lewe vuqa era sega. Era lewe ni lotu ga ka ra vakabauta ni sa voleka mai ko Jisu.

`Wilika na Vakatakila 14:6, Cakacaka 1:8, kei na Maciu 24:14. Na cava ko raica ni ratou tautauvata kina na veitikina oqo?`

Na vunautaki ni tukutuku vinaka e sega ni oti rawa ki na taudaku ni yalayala, e sa tatara yani ki na veivanua yawa e vuravura. E sa tarai ira yani na tamata era duivosavosa, ka duidui tovo. Wale tikoga oqo, e sa tarai vuravura taucoko. Sa dua na ka talei na noda kila ni nodai tukutuku e sa tara yani e sivia e 210 mai na 235 na matanitu e vuravura o koya e kila tiko na i soqosoqo ni matanitu cokovata kei vuravura (United Nation).

`Nai tavi cava ko na rawa ni cakava, ka ko na cakava vakacava, ena kena vakatetei nai tukutuku ni agilosi e tolu ki na veimatanitu, yavusa kei na duivosavosa kei na tamata"?`