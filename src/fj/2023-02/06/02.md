---
title:  Na Vakasavasavataki ni Vale Tabu
date:   30/04/2023
---

Me vaka eda sa raica oti, ena dodonu me ia taumada na veilewai ni bera ni qai lako mai ko Karisito. E a kacivaka na agilosi ena domo levu ni "sa yaco na nona gauna me lewa" (Vakatakila 14:7). Nai vola nei Taniela e solia ki veikeda na gauna e tekivutaki kina na veilewai oqo.

`Wilika na Taniela 8:14. Na gauna cava e tukuna ki veikeda ko Taniela eke me baleta na vakasavasavataki ni vale tabu?`

Ko ira na Jiu taumada era kila vakavinaka nai balebale ni vakasavasavataki ni vale tabu e vuravura. E dauvakayacori ena Siga ni Veibuluti, sai koya na siga ni veilewai. E dina ga ni sa kila tiko ko Taniela na vakanananu me baleta na vakasavasavataki ni vale tabu kei na veilewai, ia e sega ni taura vakavinaka tiko na ka me baleta na 2300 na siga.

`Wilika na Taniela 8:27 kei na Taniela 9:21, 22. Na cava na ka e cakava ko Taniela me baleta na raivotu ni 2,300 na siga kei na cava e qai cakava na Kalou ki vei koya?`

Ni mai cava na Taniela 8, e a cibati koya ko Taniela ka kaya, “Ni a kidacalataka na raivotu, ka sa sega e dua e macala vua" (Taniela 8:27). Sai koya oya na raivotu ni 2,300 na siga (na vo ni raivotu e sa tukuni oti; raica na Taniela 8: 19-22). Ena wase ka tarava, Taniela 9, e vakaraitaka na nona a lako mai ki vua ko Kepirieli na agilosi, me mai vakamacalataka ki vei Taniela na parofisai me baleta na 2,300 na siga. “I Taniela, au sa qai lako mai me'u vakavukui iko, ka mo kila ka mada” (Taniela 9:22).

E a kurabui ko Taniela ni sa vakatakila tiko ki vei koya ko Kepurieli na rabailevu ni sau ni nona masu o koya e sega ni namaka. A kauti Taniela sobu ko Kepurieli ena veitagede ni gauna ka vakatakila ki vua na dina me baleta na Nona basika mai na Mesaia, e tukuna na tiki ni siga dodonu e tekivu kina na Nona cakacaka kei na Nona mate vakaloloma, na veika e a yaco veitarataravi me yacova sara na kena sa vakasavasavataki na vale tabu, ena Taniela 8. Ena rawa talega nida kaya ni mate nei Karisito e veisemati vakavinaka kei na veilewai.

`Na cava na vuna e sa rui ka bibi kina na mate nei Jisu, me vaka e vakatakilai tiko ena Taniela 9:24–27, ni sema vakadodonu sara tiko ki na veilewai ena Taniela 8:14? Na dina levu cava e vakatavuvulitaki tiko ena isema oqo?`