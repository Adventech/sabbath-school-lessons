---
title:  Nai Vakaro ni Agilosi ki vei Taniela
date:   02/05/2023
---

`Wilika na Taniela 9:23. Nai tukutuku cava e solia na agilosi ki vei Taniela? Na cava na vuna e sa rui ka bibi kina meda kila nai balebale ni vakasavasavataki ni vale tabu ena Taniela 8:14?`

E a vakaroti Taniela vakamatata na agilosi me “kila na vosa ka vakasamataka na raivotu" (Taniela 9:23). Na raivotu cava? Baleta ni sega na raivotu e volai tu ena Taniela 9, ena rairai vosataka tiko ko Kepurueli na tiki ni raivotu ena Taniela 8 o koya e sega tiko ni kila na parofita—nai raivotu me baleta na 2,300 na siga (Taniela 8:27).

`Tomana ko Kepurueli ena Taniela 9:24-27. Na cava na ka a yaco ena bula kei na cakacaka ni veiqaravi nei Jisu o koya e vosa tiko kina na tikina oqo?`

Nai matai ni wasewase ni parofisai oqo e sa baleti ira tiko na tamata ni Kalou, na Jiu. "E sa loku e vitusagavulu na wiki vei ira na kai nomu”—na nodra matanitu na Jiu (Taniela 9:24). Na dua na siga vakaparofisai enai Vola Tabu e vakatakarakarataka e dua na yabaki (Isikeli 4:6, T/Lekutu 14:34). Ena gauna ko raica kina e dua nai vakatakarakara ni dua na ka ena vola nei Taniela kei na vola ni Vakatakila, e sa dauvakavuqa ni dausalavata mai kei na ituvatuva ni gauna vakaparofisai. E dua na gaunisala ena rawa nida vakadeitaka kina ni yavu ni dua na siga e dua na yabaki oya nida vakayagataka ena parofisai nei Taniela, ni veika kece e yaco ena kena gauna dodonu (raica ena lesoni ni mataka). Kevaka eda vakayagataka na yavu oqo, na 70 na wiki e tiko kina e 490 na siga. Me vaka ni dua na siga e vakatakarakarataka e dua na yabaki, na 490 na siga e sa vakatakarakarataka tiko e 490 na yabaki.

Ko Kepurueli e kaya ki vei Taniela ni 490 na yabaki e sa na muduki tani. Na vosa vakaIperiu na 'chathak'. E dau vakadewataki talega me ‘gauna e sa loku'. Muduki tani mai na cava? Ena rawa ni gauna walega vakaparofisai e vosa tiko kina eke: na 2,300 na siga ena Taniela 8:14. Na 490 na yabaki, na gauna vakaparofisai, e veisemati vakadodonu lesu tale tiko ki na gauna vakaparofisai ena Taniela 8: 14, me baleta na tiki ni raivotu walega e se vo tiko me vakamacalataki. Sa rawa nida raica ni lako mai nei Kepurueli vata kei na parofisai oqo me mai vukei Taniela me kila na ka e sega tiko ni se kila ena veiwase sa oti: na 2,300 na siga"