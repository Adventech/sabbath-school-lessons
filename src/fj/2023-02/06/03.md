---
title:  Na 2,300 na Siga Kei na Vakataotioti ni Gauna
date:   01/05/2023
---

`Wilika na Taniela 8:17, 19, 26. Na gauna cava e kaya na agilosi ni bale tiko kina na raivotu ni 2,300 na siga ena Taniela 8, ka cava na vuna e sa rui bibi kina meda kila?`

Eso era kaya ni 2300 na siga e wiliwili dina ga ni siga. Ko ira oqo era vakabauta tale tikoga ni leu lailai ena Taniela 8 e sa baleta tiko nai liuliu ni mataivalu ni Seleucid ko Antiochus Epiphanes (216 B.C.-164 B.C.), ka a valuti Jeruisalemi qai vakacacana na nodra vale ni soro na Jiu. Dina ga ni sega ni sota na 2,300 na siga ena nona gauna. Nai vakadewa oqo, e sega ni veisotari kei na matata ni tukutuku ni agilosi ni raivotu e sa baleta tiko nai vakataotioti ni gauna. Ko Antiochus e a sega ni bula tiko me yacova nai vakataotioti ni gauna.

E a tekivutaka ko Kepurieli na nonai vakamacala me baleta na parofisai ni 2,300 na siga ena Taniela 8, ena nona tukuna na yaca ni sipi tagane ni sa baleti Metia kei Peresia kei na me tagane ni sa baleti Kirisi (Taniela 8:20, 21). E dina ga ni sega ni vakayacani, me vakataki rau na kaukauwa erau sa liu vua, o koya e tarava, nai leu lailai, e sa baleti Roma (Taniela 8:9, 23, 24). Oti e sa qai vakatakila na veimataqali vakatagedegede e sa laki yacova na lotu kei na matanitu mai Roma, o koya ena “buturaka sobu na dina ki na qele” (Taniela 8:10-12, 25) kei na nona na vakacacataka na cakacaka nei Karisito mai lomalagi (Taniela 8:10–12). Na vakasavasavataki ni vale tabu ena Taniela 8:14, sai koya nai tukutuku cecere duadua ni wase ni vola, ni sai koya na ka e sauma kina na Kalou na bolebole ni kaukauwa vakavuravura kei na kaukauwa vakalotu ena nodra tovolea mera vuaviritaka na Nona vakatulewa. E tiki tiko ni wali ni leqa ni valavala ca e vakarautaka na Kalou.

Sa tu vakarau ko Kepurueli me vakamacalataka na veika matailalai ni gauna vakaprofisai ni Kalou. Ni sa mai cava na Taniela 8, sa rawa nida na raica vakamatata ni ko Taniela a sega ni kila e dua nai wase ni raivotu me baleta na 2,300 na siga (Taniela 8:27). Na kenai wasewase taumada me baleta na sipi tagane, na me, kei nai leu lailai e sa laurai ni sa vakamacalataki oti, vata kei na rua na kaukauwa e vakatakilai ena yacadrau (Taniela 8:20, 21). Ia na vakasavasavataki ni vale tabu e a sega ni vakamacalataki.

Na agilosi ko Kepurueli, o koya a basika ena Taniela 8, e sa basika oqo ena Taniela 9 ka tukuna ki vua: “Ni sa tekivu na nomu kere loloma sa yaco mai na vosa, ia ka’u sa lako mai meʼu tukuna vei iko; ni ko sa tamata daulomani: o koya oqo mo kila kina na vosa, ka vakasamataka na raivotu" (Taniela 9:23). Na raivotu cava? Ni mataka eda na qai raica kina na raivotu ni 2,300 na siga, na tiki walega ni raivotu sa oti, ena Taniela 8, o koya se bera tiko ni vakamacalataki ki vei Taniela.

`Ko Kepurueli e vakatokai Taniela “tamata daulomani vakalevu.” Na cava e tukuna ki veikeda me baleta na isema e veivolekati ena kedrau maliwa ko lomalagi kei vuravura?`