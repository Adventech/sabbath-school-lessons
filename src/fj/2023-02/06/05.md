---
title:  Sa Muduki na Mesaia
date:   03/05/2023
---

Tekivutaka ko Kepurueli na 490 na yabaki vakaparofisai ena dua na ka e rui ka bibi ki vei Taniela kei ira na Jiu-na soli ni vakaro me sa laki vakavoui ka tarai cake tale ko Jeruisalemi. E dina ga ni sa soli oti eso na ivakaro me baleti Jeruisalemi, ena Esera 7, eda raica kina ni vakaro e soli ena 457 BC e sa vakatarai ira na Jiu, sega walega nira lesu tale ki na nodra vanua ia mera laki tauyavutaki ira mera dua nai kumukumu daulotu (raica na Esera 7:13, 27).

E rui ka bibi meda kila ni vakaro nei Atakisakisa e a yaco ena 457 BC. Mai nai vakaro oqo ena 457 BC, me yacova na Mesaia ena rauta tiko e 69 na wiki, se 483 na yabaki. Kevaka eda na tekivu ena 457 BC ka toso ki liu eda na yacova mai na AD 27.

Nai balebale ni vosa na Mesaia; “o koya sa lumuti." Ena AD 27 e a papitaisotaki kina ko Jisu Karisito, na Mesaia. (raica na Maciu 3:13–17.) E sa kuna oti tiko mai ko Taniela ena loma ni drau na yabaki sa oti na yabaki dodonu ena papitaisotaki kina na Karisito, na gauna sa na tekivutaka kina ko Jisu na tolu veimama na yabaki ni Nona cakacaka ni veiqaravi.

`Wilika na Roma 5:6-9 vata kei na Taniela 9:26. Na dina levu cava e vakatakila eke?`

"Ia ni sa oti e onosagavulu ka rua na wiki, ena qai muduki na Mesaia, ka segai e na vukuna" (Taniela 9:26). Ena muduki tani na Mesaia se lauvako. Kuria na tikina oya ni kaya "ka sega ena vukuna" Na mate nei Karisito ena kauveilatai mai Kalivari e baleti keda ka sega ena vukuna. Sai koya oya na vuna e vola kina vakaoqo ko Paula, “Ia na Kalou sa vakatakila na nona loloma vei keda, ni sa mate na Karisito me nodai sosomi ni da sa tamata ca" (Roma 5:8).

Ena Taniela 9:27, eda wilika kina ena veimama ni wiki, nai otioti ni vitu na yabaki, e sa na mai vakaotia kina ko Karisito nai soro kei na madrali. Ena veimama ni 70 na wiki oqo, ena AD 31 e sa mai vakadeitaka kina ko Karisito na veiyalayalati tawa mudu ena Nona dra ena Nona mate ena kauveilatai, ka sa cava talega kina na ivakarau ni vakacaboisoro. Na veiparofisai oqo era vakatakila ni ko Karisito, na Mesaia, ena lauvako ka na vakaotia nai valavala ni vakacaboisoro ena AD 31. Na parofisai oqo e a vakavotukanataki ena kena gauna dodonu. Ena Kanavata ni Lako Sivia, ena gauna sa vakacabora tiko kina na bete na lami ni Kanavata ni Lako Sivia. Sa lauvako kina na Karisito ena vukuda

`Ena ka sa volai ena vakasama, wilika na Marika 15:38 kei na Maciu 3:15, 16. E vukei keda vakacava na veitikina oqo, meda na kila na parofisai ena Taniela 9:24-27?`