---
title:  Ai Tokani ena Gauna ni Rarawa
date:   07/05/2023
---

Ni oti na Nona lako cake ki lomalagi (Cakacaka 1:9), sa qai basika ko Jisu ki vua nai otioti ni apositolo se bula tiko, ko Joni, ena yanuyanu ko Patimo, na vanua e a laki tiko vakabobula kina mai vua na i liuliu ni matanitu ko Roma.

`Wilika na Vakatakila 1:9. Raica talega na Maciu 13:21, Cakacaka 14:22, kei na Joni 16:33. Nai tukutuku cava e tiko eke me baleti ira era vakasaqara mera muri Jisu e vuravura?`

E tawasei tani mai na nona matavuvale, tokani, kei ira na lewe ni lotu, ia e sega ni tiko duaduaga ko Joni ena gauna ni nona rarawa, kei na veika dredre e sotava baleta o koya e dua na itokani nei Jisu. E sa bera ni oti na nona cakacaka ni veiqaravi. Na Nona vakadinadina e sa bera ni mai cava. Sa qai mai sikovi koya e dua na agilosi ena yanuyanu ko Patimo, ka kauta tiko mai e dua nai tukutuku e soli vakadodonu sara tiko mai nai tikotiko vakaturaga ni Kalou. Nai tukutuku oqo mai vei Jisu me voqa sobu mai ena veitabagauna. Nai tukutuku ni nuinui ki vei ira kece na kawa tamata ena veitabagauna, vakauasivi me vakarautaki ira na tamata ni Kalou ena vakataotioti ni gauna ki na Nona lesu tale mai ko Jisu. Oqo nai tukutuku bibi ni veivakasalataki kei na veivakayaloqaqataki enai vakataotioti ni gauna, nida vakarau sotava yani na veivakatovolei ena gauna sa tu oqo e matada se o koya eda sa lako curuma tiko ena gauna oqo.

Kevaka ko lako curuma na qara e a nanumi ni a sikovi Joni kina na agilosi mai lomalagi vata kei na raivotu vakaparofisai ena Vakatakila, ena totolo sara na nomu na raica na ka e volai koto enai curucuru ki loma ni qara ka vakoto oqo: "Rerevaka na Kalou ka vakarokoroko vei Koya, ni sa yaco na Nona gauna me lewa; vakarokoroko ki vei Koya ka buli lomalagi kei vuravura, na wasawasa kei na vurevure ni wai" (Vakatakila 14:7).

Na uto ni tukutuku ena vola ni Vakatakila sai koya na vakarokoroko se so-kalou. Eda a buli meda dauvakarokoroko. Oi keda taucoko eda na vakarokorokotaka e dua na ka se dua na tamata. Na vakarokoroko dina sai koya na Nona vakarokorokotaki na Dauveibuli, sa na qai rawa kina ki veikeda meda raica na inaki dina ni bula. E solia ki veikeda nai balebale dina ni bula. E sega ni solia walega ki veikeda e dua na ka meda mate kina, vakauasivi sara, e dua na ka meda bula kina, kevaka ena gadrevi me na vaka-kina, me rawati na veivakatovolei. Ni sa toso cake na veika dredre, ena vinaka meda na kila ni “sa kilikili me vuqa na ka rarawa eda sa curu kina ki na matanitu ni Kalou" (Cakacaka 14:22).

`Kevaka era sotava tiko ko ira na tamata yalodina ni Kalou na rarawa kei na veivakatovolei, me vakataki Joni, na cava na ka eda nanuma kina nida na sega ni sotava na leqa koi keda? (Raica na 1 Pita 4:12–15.)`