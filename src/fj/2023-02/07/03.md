---
title:  Vakarokoroko ki Vua na Dauveibuli
date:   08/05/2023
---

`Wilika na Vakatakila 14:7. E laki tini vakacava nai tukutuku ni matai ni agilosi? Nai otioti ni veikacivi cava e cakava na itukutuku ni veilewai? (raica Aisea 40:26, Joni 1:1-3, kei na Roma 1:20.)`

Na Vakatakila 14:7 e mai tini koto ena dua na kaci kaukauwa me rawa nida vakarokorokotaki Koya na Dauveibuli, ka rui bibi sara na kaci oqo ena gauna oqo, ena gauna e ciqoma tiko kina ko vuravura ka vaka-kina na Lotu Vakarisito nai vakavuvuli vaka evolution, nai vakavuvuli oqo e tara saraga na uto ni veika kece vakaivolatabu ka vaka-kina na Lotu Vakarisito. Kevaka e dina na evolution, sa na tawayaga na noda vakabauta, ena ka lasu.

Nai otioti ni veisureti enai vola ni Vakatakila, e yavutaki tu enai matai ni vola enai Vola Tabu, na Vakatekivu. Eda na sega ni kila vakaoti nai valu me baleta na so-kalou se vakarokoroko vakavo kevaka eda sa kila na bibi ni veibuli. "Enai vakatekivu sa bulia na lomalagi kei na vuravura na Kalou” (Vakatekivu 1:1). Na tikina oqo e yavutaki kina nai Vola Tabu taucoko. "Enai vakatekivu na Kalou sa bulia" Na vosa vaka-Iperiu ni bulia na "bara" na vosa e vakayagataki vakatabakidua ga ki Vua na Kalou.

Nida taura ga vakalailai na vakanananu ni tawa vakaiyalayala na kaukauwa ni Kalou, meda raica mada e dua na ka e a bulia—na matanisiga. Na matanisiga e solia e levu sara na kaukauwa ena loma ni dua na sekodi ni vakatauvatani vata kei na kaukauwa e cakava na tamata mai na waiwai, kasi, kowala se buka mai nai vakatekivu ni gauna.

Na matanisiga e rauta tiko ni 865,000 na maile ni takosovi ka rawa ni taura e dua na milioni na veivuravura tale eso e vaka na levu ni vuravura oqo. Ia na matanisiga e dua ga mai vei ira na 100 na bilioni na kalokalo e loma ni macawa. E dua na kalokalo na yacana ko Pistol Star e vakatini na milioni-taki na kaukauwa e solia tiko, o koya e bulia tiko mai na matanisiga. E dua na milioni na kalokalo era vaka tu na matanisiga na kedra lelevu e rawarawa sara na nodra curumaki ira yani ena loma ni vanua e tiko kina na Pistol Star. Ena rawa vakacava ki veikeda meda tekivu biuta vata ena noda vakasama na veibuli?

Na veibuli e vakatakila ni tiko e dua na Kalou levu ka tawa vakaiyalayala na Nona kaukauwa. Na kaukauwa ni Nona veibuli e sega walega ni vakabasikata mai na lomalagi kei na vuravuraia e cakacaka tiko ena vukudra na Nona tamata ena veitabagauna. O Koya na Kalou e tekivutaka na vuravura oqo, o Koya e tiko ena veigauna kece sara ena vuravura oqo, ka na sega sara ni laivi ira na Nona tamata ena vuravura oqo.

`Na gaunisala cava e vakatakila kina na dina ni loloma ni Kalou na veivakurabuitaki ni levu ni veika e buli, ni vakatauvatani kei na keda lailai, qai mai mate kina ena vukuda na Karisito?`