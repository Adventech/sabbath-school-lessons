---
title:  Kuri ni Vakasama
date:   07/04/2023
---

“E dua tiko na lawa ni vakasama kei na veikabula vakayalo oya na noda vakaraica tiko e dua na ka, ka sa malele tiko kina na noda vakasama, sa na kauta mai na veisau. Sa na yaco ki na vakasama me veisau ki na ka e sa vakatara me vakadeitaki koya tiko kina. E sa na yaco me duavata kei na ka e sa lomana, Era na sega ni sivita na tamata nai vakatagedegede ni savasava, se vinaka, se dina i koya na tamata oya. Kevaka e laveti tiko na au, o koya ena sega ni yacova e dua na vanua cecere. Ia ena lutu dromu tikoga. Na loloma savu walega ni Kalou e tiko kina na kaukauwa ena rawa ni laveta cake na tamata”—Ellen G. White, The Great Controversy, p. 555.

Ena rairai buwawa, mamare, vovoleka sara ni sega ni kilai, na nodai tovo kei na kedai tuvaki ena veisau ka yavutaki tiko ena itei eda sa teivaka tiko ena noda vakasama. Kaburaka na isore ni tei vinaka, ko na tamusuka na vuana vinaka. Kaburaka na ka ca ni vuravura oqo, ko na vuataka na veika ca ni vuravura oqo ena nomui tovo. Kevaka ena kaburaka na veika e sega ni yaga ki Vua na Kalou kei na veika vakayalo kei na veika bibi duadua, eda na tamusuka na vua ni veika e tawayaga—vucesa, vakadonui koya vakayalo ka rarawataka na noda duibula vakayalo. Sai koya oqo na vuna era nanuma kina ko ira oqo, Sa vinaka, au sa kila, ni dua na siga ena yaco mai kina na veivakararawataki enai otioti ni gauna, nai vakatakilakila ni manumanu kei na so tale, ia ni sa na vaka-kina, au sa na qai laki kauta vata mai, ko sa digitaka tiko e dua na sala rerevaki. Sa kacivi keda tiko na Kalou ena gauna oqo, meda sorovaka na noda bula ki Vua. Na balavu ga ni gauna eda sega ni via rogoca kina na ka e vinakata na Yalo Tabu, sa na dredre tikoga ki veikeda meda na rogoca nai vakasala ni Kalou ka sa rawarawa me vakabauti na lasu ni tamata ca.

**Taro ni Veiwasei**:

`Nai sema cava e tiko ena vakabulai ena loloma savu (grace) kei na tubu ena loloma savu, enai yaloyalo levu e tiko ena Vakatakila 14: 14 – 20 kei na yavu ni tatamusuki?`

`Veitalanoataka na veiyavu ni kena tubu e dua nai tei qai vakatauvatana oya vata kei na noda tubu vakayalo. Na cava na ka erau tautauvata kina? Na cava na ka eda na rawa ni vulica mai na kena tubu e dua nai tei o koya eda na rawa ni vakayagataka me noda?`

`E tiko beka e dua na duidui me baleta na isolisoli ni galala ni digidigi e solia ki veikeda na Kalou kei na kaukauwa ni vakatulewa? Na cava na vuna e sa rui ka bibi kina na noda kila na duidui oqo ena vuku ni tubu ni tamata Lotu Vakarisito?`

`Na cava na vuna e veivakayaloqaqataki kina na yaca “Luve ni Tamata” ena gauna ni veilewai nida waraka tiko na lesu tale mai nei Karisito? Na cava na vuna e rui veivakacegui kina nida vakila ni dua na tamata, e matataki keda tiko ena gauna ni veilewai?`