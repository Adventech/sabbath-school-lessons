---
title:  Na Veisore ni Kau Kece ena Yaco me Tamusuki
date:   06/04/2023
---

E tiko e rua na tatamusuki ena Vakatakila 14. Na tamusuki ni sila vinaka e vakatakarakarataki ira na yalododonu kei na tamusuki ni sila ca e vakatakarakarataki ira na tawa yalododonu se ko ira era na yali. Koi rau ruarua erau sa matua. Na veisore ni tei kece e kaburaki era laki yaco mera matua.

`Wilika na Vakatakila 14:17-20. Na cava nai balebale ni soso vua ni vaini ni cudru ni Kalou? Raica na Vakatakila 14: Vakatakila 15: 1, kei na Vakatakila 16:1.`

"A sa dua tani tale na agilose sa lako mai nai cabocabo-ni-soro, sa lewa rawa na bukawaqa" (Vakatakila 14:18).

Oqo na agilosi ena vakarota na bukawaqa me lutuki vuravura enai otioti ni veilewai ni Kalou. Sa matua na were. Nai valavala ca e sa yacova sara tu ga na kenai tagede duadua sara e cake. Ko ira na dauvakacaca era sa takosova nai yalayala ni loloma ni Kalou. Ena tubu cake tikoga nai valavala ca kei na veika ca me na ca sara ni bera ni qai cava. Ia na Kalou dauloloma oqo e sa cakava oti na veikakece sara e rawa ni cakava, okati kina na Nona laki cabori Koya sara ki na kauveilatai mei soro ni nodai valavala ca. "O Koya sa sega vua na cala sa qisia ko koya mei soro ni nodai valavala ca; me vakayacori kina vei keda na veivakadonui ni Kalou e na vukuna" 2 Koronica 5:21; raica talega na Kalatia 3:13).

Na cava tale ena rawa ni cakava na Kalou ni oti na kauveilatai? Sa na sega tale ni dua na ka ena rawa ni cakava na loloma savu ni Kalou me vakabulai ira kina era vakayalokaukauwataki ira tikoga ki na Yalo Tabu.

Oqo nai tukutuku vakaparofisai bibi ena Vakatakila 14. Sa vakarau na tatamusuki ni sa matua na were. Ko ira na tamata ni Kalou era sa vakatakila na iyaloyalo ni Nona loloma, yalovinaka, kei na yalololoma ena vukui vuravura. Ko ira na tamata ivalavala ca era na vakatakila na kocokoco, dodomo ca, veiqati, kei na veicati.

Ko vuravura ena raica ki vei ira na tamata ni Kalou nai vakaraitaki ni yalododonu e se sega vakadua ni dua na kawa tamata ena veitabagauna sa oti me sa bau vakadinadinataka. Ni veidutaitaki na yalododonu nei Karisito o koya e vakatakilai vei ira na Nona tamata, ko vuravura taucoko ena raica na isau ni vakaduiduile ki Vua na Kalou. Nai valavala lolovira, lomaca, valavala ca kei na basulawa ena cereki vakamatata e matadra na tamata kei ira na agilosi. Na duidui ena kedrau maliwa na vinaka kei ca, dodonu kei cala, talairawarawa kei na talaidredre ena matata ki vuravura taucoko, vei ira na tamata kei ira na agilosi.

`Ena rawa vakacava ni ko tawasea na vinaka mai na ca? Na cava na vuna e sa rui ka bibi kina meda cakava oya? (raica na Iperiu 5:14.)`