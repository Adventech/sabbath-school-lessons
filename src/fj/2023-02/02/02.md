---
title:  Na Digidigi Tawa Mudu
date:   02/04/2023
---

Na Vakatakila 14 sai koya nai otioti ni veivakasalataki ni loloma nei Jisu ki vei ira na kawa tamata bale kei na vuravura talaidredre oqo. Ia ena dua na siga ena yaco mera na cakava kina na tamata nai otioti ni nodra digidigi ena delaivuravura oqo, me ra tu vata kei Jisu se veisaqasaqa kei Jisu. Na itukutuku ni yalododonu nei Karisito ena Vakatakila, o koya e vakagalalataki keda mai na veivakarusai ni valavala ca ka vaka-kina na veivesuki ni valavala ca ena noda bula, ena voqa ka na voqa tikoga ki vuravura taucoko.

`Wilika na Maciu 24:14 ka veidutaitaka vata kei na Vakatakila 14:6. Na vosa ni yalayala cava e solia ko Jisu ki vei iratou na Nona tisaipeli me baleta na kena vakatetei na kosipeli ki vuravura taucoko ni bera na Nona lesu mai?`

Sa yalataka tu ko Jisu ena Maciu 24: 14 ni na “vunautaki mada e vuravura taucoko nai tukutuku vinaka,” e sa laurai ni sa laki vakavotukanataki tale tikoga enai otioti ni tukutuku nei Karisito ena otioti ni gauna oqo, ena Vakatakila 14: 6, ni sa kacivaki tiko nai tukutuku vinaka oqo ki na veimatanitu kecega, duiyavusa, duivosavosa kei na tamata..,

E kaya vakatolu ko Jisu ena Vakatakila 22 ni sa lako kusa rawa mai (Vakatakila 22:7, 12, 20). Ena rarama ga ni Nona na lesu tale mai e a mani kaya kina na Turaga, "O koya sa tawadodonu me tawadodonu tiko, o koya sa dukadukali me dukadukali tikoga, o koya sa dodonu me dodonu tikoga, kei koya sa yalosavasava tikoga” (Vakatakila 22:11). E toso na Vakatakila ki na tagede cecere duadua ena nodra sa na digitaka na veitamata yadua mera tu vata kei Karisito se veisaqasaqa kei Karisito.

Ena noda digidigi sara madaga ena veisiga, lelevu se lalai, eda sa digitaki Jisu tiko kina se sega. Ena sega beka ni vaka me cakava tiko e dua na digidigi cala ena nona bula ena gauna oqo, qai vakasauri ga qai lako mai ki vei Jisu ena iotioti ni gauna ni rarawa, vakauasivi ena gauna sa na tarai koya kina nai bili ni veika ca kecega e vuravura. Ena gauna oqo, kei na veisiga kecega ena dodonu meda digitaka meda yalodina tikoga ki vei Karisito ka maroroya tiko na Nonai vunau. “Ni sai koya oqo na loloma ki Vua na Kalou, meda muria na Nonai vunau” (1 Joni 5:3). Me vaka e kaya ko Ellen G. White: "Ko Jisu ena sega ni veisautaka nai tovo ni bula ena gauna ena lako mai kina. Nai valavala ni veivakavoui sa dodonu me caka ena gauna oqo. Na noda bula ena veisiga ena vakatautaki kina na noda icavacava." Last Day Events, p. 295.

`E veisautaka vakacava na Kalou na noda bula? Na cava na ka ena cakava na Kalou ki veikeda meda tubu kina ena loloma savu (grace)? Na cava na ka eda na rawa ni cakava meda na vakatara kina na Yalo Tabu me veisautaki keda meda vakataki Jisu?`