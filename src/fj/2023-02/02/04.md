---
title:  Na Veilewai mai Lomalagi
date:   04/04/2023
---

`Wilika na Vakatakila 14:14 kei na Cakacaka 1:9—11. Erau tautauvata vakacava?`

Ko Joni e vakaraitaka “Ia ka’u a vakaraica, ka raica, sa dua na o vulavula, ia sa dua sa dabe tiko ena o e vaka na Luve ni tamata" (Vakatakila 14:14). Ena gauna sa lako cake kina ki lomalagi ko Jisu, e volaitukutukutaka ko Luke ena Cakacaka 1:9 ni ratou a tu na tisaipeli ka rai vaka ki lomalagi, niratou sa vakararai tiko, a sa kau cake ko Koya mai vei ira na agilosi era vaka na o ka sa takali yani. Era a kauti Jisu cake na agilosi era vaka na o, ia ena lesu tale mai vata kei ira na agilosi era vaka na o. Erau sa qai vakaraitaka ki vei iratou na tisaipeli na agilosi ena Cakacaka 1:11, “Ko Jisu ga oqo, o Koya sa kau cake ki lomalagi ena lako tale mai mevaka dou sa raici Koya ni sa kau cake ki lomalagi” E tiko e dua na dina vakalou ka teivaki koto ena tikina oqo ka sega beka ni matata. Ko Jisu ga oqo, na Luve ni Tamata, o koya a taubaletaka voli na gaunisala kuvukuvu mai Nasareci, vakatavuvuli voli vei ira na lewe vuqa ena veisalatu mai Jeruisalemi, vakabulai ira na tauvimate ena veikoro e Isireli, ka vunau voli ena veidelana veico e Kaleli e sa lesu tale mai.

Na Luve ni Tamata e cavuti tale tikoga ena rarama ni veilewai ena Taniela 7.

`Wilika na Taniela 7:9, 10, 13, 14. Na cava na vuna e vakatokai Jisu kina ko Taniela ni "Luve ni Tamata" ena dua na ka bibi me vaka na veilewai? Na cava na ka e dodonu me vakadeitaki keda tiko, me vaka eda sa raica oti mai, ena noda kila ni o Koya na Luve ni Tamata e uto tiko ni veilewai?`

Ena Taniela 7:9, 10, e raica kina ko Taniela nai tikotiko vakaturaga sa qai viritoka, ka ra sa udolu vakaudolu sa qaravi koya, ka oba vakaoba sa wavu tu e matana: sa tiko na mataveilewai, a sa tevuki nai vola. Ena Taniela 7:13, 14, o Koya na Luve ni Tamata sa lako ki Vua sa Dede Sara na Nona gauna, vei Tamana, ka taura na Nona matanitu me tawa mudu. Na veilewai e sa vakatakila ki vuravura taucoko ni ratou sa cakava oti na veika kece eratou sa rawata na Kalou ko Tamada, Luvena kei Yalo Tabu me vakabulai kina na kawa tamata kece sara. Na veilewai e sega ni vakadonui ira walega na yalosavasava ena Nonai tovo na Kalou ena vuku ni veibeitaki vakailasu nei Setani (sraica na Jope 1—2, Same 51:1—4).

`Vakasamataka na nomu bula ni na dikevi vua na Kalou. Na cava na nomui nuinui ni sa yaco na ka oqo? (raica na Roma 8:1.)`