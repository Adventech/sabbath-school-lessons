---
title:  Sa Lesu Tale Mai na Luve ni Tamata
date:   03/04/2023
---

Na Vakatakila 14 e tiko kina na tikina bibi me baleta nai otioti ni Nonai tukutuku na Kalou ena iotioti ni gauna ki vei ira na Nona tamata kei vuravura taucoko. Na Uto ni tukutuku sai koya na lesu mai nei Jisu, sa na vakavotukanataki kina na Nona vosa ni yalayala “ni dou na raica na Luve ni tamata ni sa tiko e na liga i matau i Koya sa kaukauwa, ni sa lako talega mai e na veio ni lomalagi” (Marika 14:62).

`Wilika na Vakatakila 14:14. Na ulutaga cava e vakayagataki me vakamacalataka na Nona sa na lesu mai ko Jisu ki na vuravura oqo? Na cava ko nanuma ni vuna e vakatokayacataki Jisu kina ko Joni ena yaca oya?`

Ko Jisu e vakayagataka vaka 82 na yaca “Luve ni Tamata" me baleti Koya ena kosipeli. Oya edua na yaca e taleitaka. E vakayagataka me ivakaraitaki ni Nona taleitaka me kunei vata kei keda. O Koya nai Vakabula e kilai keda, e kila na noda temaki, ka sa lako curuma na noda gauna ni rarawa. O Koya na Luve ni Tamata ka sa lako tiko mai me mai kauti keda ki na noda koro dina. Ko Jisu o Koya sa lako tiko mai me mai kauti keda sai Jisu vata ga a tiko vata voli kei keda. Sa tu ki Vua na dodonu me mai vakabulai keda baleta ni sa yaco me vakataki keda, ia me vaka ni sa dua ki veikeda, e a sotava kina na cudru kaukauwa ni veitemaki nei Setani, ia e qaqa.


**Na cava eda vulica rawa mai na veitiki ni Vola Tabu ena Maciu me baleti Jisu na Luve ni Tamata?**

`Maciu 16:27`

`Maciu 24:27, 30`

`Maciu 25:31, 32`

Raica mada eso na ka ena veitikina oqo: (1) Ni na lako mai na Luve ni tamata e nai ukuuku nei Tamana, kei ira vata kaya na nona agilose. (2) Ena mai tawasea na sipi kei na me (veilewai). (3) Sa na macala kina na icavacava ni veimatanitu kei na kawa tamata me tawa mudu.

`Vakasamataka na yaca “Luve ni Tamata” kei na ka e kaya me baleta na bula vakatamata nei Karisito. Ena vuku ni Kalou, sa yaco me dua veikeda, vakataka e dua ki veikeda, ia e sega ni dua veikeda, ni sega ni valavala ca. Nai nuinui e veivakurabuitaki cava e solia ki vei iko na yavu ni (1) kila na loloma ni Kalou veikeda; (2) noda kila ni rawa ki vei Koya me wasea vata kei iko na nomu sasaga ka solia ki vei iko na qaqa mo qaqa kina?`