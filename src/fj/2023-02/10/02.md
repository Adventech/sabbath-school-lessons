---
title:  Na Sala e Rairai Dodonu ena Mata ni Tamata
date:   28/05/2023
---

Enai yaloyalo rabailevu ni vakataotioti ni gauna, e cavuta kina ko Jisu e dua nai vakasala kaukauwa ka kaya, “Ni na tubu mai na Karisito vakailasu eso, kei na parofita vakailasu eso, a ra na vakatakila mai na veivakatakilakila kei na veika e veivakurabuitaki, me vakacalai ira kina na digitaki, kevaka e rawa” (Marika 13:22). Ko cei ko ira na digitaki”? E muri e qai kaya, "Ia ena talai ira na nona agilose ko koya kei na davui sa rogolevu, ka ra na vakasoqoni ira vata na nona digitaki mai na mata ni cagi e va, mai na vu ni lomalagi e dua ka yacova na vu ni lomalagi kadua” (Maciu 24:31). E vakarerevaki toka vakalailai, se vakacava, ena gauna sa na kaukauwa cake kina na veivakacalai enai vakataotioti ni gauna, ko ira sara madaga na tamata yalodina era na rawa ni vakacalai?

`Wilika na Vakatakila 12:9. Ko cei ena vakacalai vei Setani? Eda na kila vakacava na veivosa oqo?`

Era na tiko na Nona tamata yalodina na Kalou enai Vakataotioti ni gauna, me vaka ena veitabagauna sa oti. Ia na kenai vosavosataki eke e sa vakaraitaka na kena sa tete vakarabailevu na veivakacalai nei Setani.

`Wilika na Vakaibalebale 14:12. Nai vakasala kaukauwa cava e tukuni tiko eke?`

Vakawasoma na kena sa dautukuni tiko ki vei ira na tamata mera muria na nodra dui vakatulewa e loma me rawa kina ki vei ira mera digitaka vakataki ira na dina kei na lasu, na vinaka kei na ca, ka bulataka. Ia nai Vola Tabu e kaya nida sai valavala ca kecega, vakacacani kece sara (Jeremaia 17:9, Roma 3:9–18), kei na noda vakararavi ki na noda dui vakanananu e sa vakadeitaka nida na lako cala ena dua na gauna. E vuqa sara na ka ca era sa cakava tiko mai na tamata ena veitabagauna ena nodra sa vakabauta vakaoti ni sa dodonu na vanua era sa lako tiko kina. Oya ena nodra muria tiko na sala e sa dodonu ki vei ira.

E dodonu ki veikeda meda dikeva vakatitobu na Vosa ni Kalou, ena noda sa sorovaki keda vakaoti ki na Yalo Tabu, vulica na dina kei na lasu, vinaka kei na ca. Ena vuku ni ka oya sa dodonu meda vakelikeli vakatitobu sara ki na Vosa ni Kalou, ka mai na Nona Vosa, nida sa sorovaki keda ki na Yalo Tabú, eda sa na qai vulica na dina mai na lasu, dodonu mai na cala, vinaka mai na ca. Ni biu tu ga kina na noda dui sala, se ki na noda dui vakanananu sara madaga, sa na rawa ni da takete rawarawa ni veivakacalai nei Setani.

`Vakananuma mada eso nai vakaraitaki ni tamata, era cakava na ka ni yavutaki mai na veika era vakabauta ni sa dodonu, se na ka era sa vakabauta ni sa loma ni Kalou, ia era sa cakava tiko na veika e ca. Na cava na ka eda na rawa ni vulica mai kina?`