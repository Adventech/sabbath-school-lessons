---
title:  Na Lasu Makawa ni Bula tiko Na Yalo
date:   29/05/2023
---

`Wilika na Vakatakila 16:13, 14 kei na Vakatakila 18:2, 23. Na vakanananu cava ni qaravi yalo velavela ko kunea ena veitikina oqo?`

Na mataqali vosavosa me vaka na “nodra itikotiko na tevoro” se na "yalo ni tevoro" kei na daucakaisausau” era vakatakila kecega na cakacaka ni tevoro. Sa rauta meda sa na vakasalataki tiko me baleta na veivakacalai levu e rua ena basika mai enai vakataotioti ni gauna, ka dua veirau na bula tikoga ni yalo ni tamata sa mate” (raica Ellen G. White, The Great Controversy, p. a588).

Io, e rawarawa nida raica ena gauna oqo. Ena vuravura sara madaga ni Lotu Vakarisito, na vakanananu ni bula tikoga na yalo ni tamata ni sa mate, e sa dua tiko nai vakavuvuli bibi ena loma ni Lotu Vakarisito. Era lewe vuqa na tamata era vakabauta ni sa mate ko ira na vakabulai era na lako sara ki lomalagi, kei ira na yali era na lako sobu ki eli. Dua na kenai vakaraitaki oqo, sa vakavica sara mada na noda rogoca, ni sa tiko sara mai lomalagi ko Billy Graham ena gauna a mate kina, ena liga loloma i Jisu? Na veika oqo e sa dauvunautaki tiko vakavuqa mai nai tutu ni vunau ena veigauna, e vale ni vuli, ka vakauasivi, ena gauna ni veibulu.

`Wilika na Dauvunau 9:5; Jope 19:25-27; 1 Cesolonaika 4:16, 17; kei Vakatakila 14:13. Nai vakasala matata cava e a solia na Kalou ki vei iratou na Nona tamata me baleta na bula ena taudaku ni mate, evei na vanua eda na kunea kina na nodai nuinui?`

E dua tiko na duru ni veivakacalai nei Papiloni sai koya na cala ni kena kilai mate, o koya, e yavutaki tiko ena vakanananu ni bula tikoga ni yalo, e sa vakarautaka na sala ni veivakacalai mana ni qaravi tevoro. Kevaka ko vakabauta ni bula tiko ko ira na mate ka ra rawa ni veivosaki vata kei keda, sa qai tataqomaki cava ena tiko vei iko mai na dua vei ira nai binibini veivakacalai e tu vei Setani? Kevaka e dua ko nanuma ni sai koya oya na tinamu o koya sa mate se gone, se dua tale na wekamu, qai vakasauri e sa mai vosa ki vei iko, sa na vakacava na veivakalialiai ni nomu vakasama? Na ka oqo e sa yaco oti ena veigauna sa oti, yaco tiko ena gauna oqo, ka na yaco vakatalega kina enai vakataotioti. Na nodai sasabai ga oya meda tudei ena veika e vakatavuvulitaka nai Vola Tabu me baleta na mate ni moce tu me yacova na lesu vakarua mai nei Jisu.

`Nai vakaraitaki cava ni qaravi tevoro ena gauna oqo tiko ena nodai valavala ena gauna oqo? Na cava na vuna e noda isasabai duaduaga kina na noda talairawarawa ki na Vosa ni Kalou?`