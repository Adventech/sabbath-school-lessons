---
title:  Na Loloma ena Vuku ni Talairawarawa
date:   01/06/2023
---

Na yalewa enai sulu lokaloka kei na ka kulakula, e vodo tiko ena manumanu kulakula, Sa veisoliyaka tiko na mena bilo waini, ka sa vakamatenitaki vuravura ena ivakavuvuli lasu vaka-Papiloni. Ni veitalanoataki tiko na waini mai Papiloni, Ellen G. White e vakamatatataka vakaoqo: "Na cava na waini oya? Na nonai vakavuvuli lasu. E sa solia ki vuravura na Siga ni Vakacecegu lasu ka sega ni Siga ni Vakacecegu enai ka va ni vunau, ka tomana tikoga na lasu ka a tekivutaka ko Setani ki vei Ivi ena were ko Iteni,—ni bula tikoga ni yalo.”—Ellen G. White, Review and Herald, Dec. 6, 1892. Na veivakavuvuli lasu oqo era sa vakacalai kina e milioni na tamata. Ena vuku ni ka oya, na Kalou sa solia tiko ki vei ira na Nona tamata era se vesuki tikoga ena cala nai otioti ni kaci.

`Wilika na Vakatakila 18:4, 5. Na cava nai otioti ni Nona veisureti na Kalou ki vei ira na lewe vuqa era se tiko ga ena veimatalotu bale?`

Me vaka eda sa raica oti (ia e yaga me tokaruataki), nira lewe vuqa na tamata ni Kalou era se tikoga ena veisoqosoqo lotu era se veiwakitaka tiko na ivakavuvuli vakaivolatabu. Era sega tiko ni kila na dina vakaivolatabu. Na veisureti loloma ni Kalou e vakadodonu sara tu ga: "Ni lako tani mai vua na oi kemudou na Noqu tamata, mo dou kakua ni cala vata kaya, ka me kakua ni tauvi kemudou na nona mate ca" (Vakatakila 18:4).

`Wilika na 1 Joni 3:4 ka veidutuitaka vata kei na Roma 14:23. E vakamacalataka vakacava nai Vola Tabu na ivalavala ca? Era duavata vakacava na veitikina oqo?`

Nai valavala ca sai koya na talaidredre se voroka nai vunau ni Kalou. Na gaunisala duaduaga ena rawa kina ki vua e dua me muria nai vunau oya ena vuku ni kena vakabauti na kaukauwa nei Karisito sa bula. Eda tamata malumalumu, gogo, veilecayaki ka ivalavala ca. Ena vakabauta eda ciqomi Karisito kina, kei na Nona loloma savu, e sa buluti kina na noda tamata makawa ka vakayaloqaqataki keda ena noda veigauna sa tu mai liu. E solía ki veikeda na "loloma kei na cakacaka vakaiapositolo, me ra vakabauta ka talairawarawa kina" (Roma 1:5). Sa veisureti tiko ko lomalagi ki vei ira na Nona tamata ena veisoqosoqo lotu era sega tiko ni doka ka talairawarawa ki na Nona ivunau na Kalou mera kalawa mai ena vakabauta. Na Nona veisureti ki vei ira na Lotu ni Kavitu era vakatabui tiko na Siga Tabu mera biuta tani na vakadonui ira vaka-ira, na sasaga ni tamata me talairawarawa ka bula vakatabui ena vakabauta na loloma savu nei Karisito, o koya sa vakabulai keda mai na veivakacacani ni valavala ca kei na veivakasaurarataki ni valavla ca. Me vaka ga na nodra yalodina na Isireli ki nai vunau (Vakarua 4:6) ena rawa ni vakadinadina kaukauwa ki vuravura, na noda yalodina, talega, ena rawa ni vakadinadina kaukauwa ka vukei ira na tamata mera lako tani mai Papiloni.