---
title:  Vakarokoroko ki Vua na Kalou
date:   19/04/2023
---

Na vakayagataki ni vosa "vakarokoroko ki Vua na Kalou ena Veiyalayalati Makawa (Vakatakila 14:7) e talei baleta ni vakaraitaka nai yaloyalo rabailevu ni veilewai (Josua 7:19; 1 Samuela 6:5; Jeremaia 13:15, 16; Malakai 2:2), me vaka ga na ka e cakava nai matai ni agilosi (Vakatakila 14:7). Na vakanananu oqo e kunei talega ena Vakatakila 19:1, 2-"Aleluya: A bula, kei na vakavinavinaka, kei na vakarokoroko, kei na kaukauwa, me ia vua na noda Kalou: ni sa dina ka dodonu na nona lewa"

`Wilika na 1 Koronica 3:16, 17; 1 Koronica 6:19, 20; kei na 1 Koronica 10:31. Era vukei keda vakacava na veitikina oqo meda kila kina na sala me rawa nida vakarokorokotaka kina na Kalou?`

Ko Paula e kaya ni yagoda na vale ni Kalou, na vanua e vakaitikotiko kina na Yalo ni Kalou, na vale e sa vakatabui ni tiko kina na Kalou. Nai Vola Tabu e vakaraitaka vakamamatata tu ki veikeda meda vakarokorokotaka na Kalou ena veitiki ni noda bula taucoko sara. Ena gauna sa tiki ni noda bula taucoko kina na Kalou, eda na gadreva meda sa na vakarokoroko ga ki Vua, se ena keda kakana, nodai sulu, veika eda taleitaka, se na noda bula ni veimaliwai vata kei ira na tani. Eda vakarokorokotaka na Kalou ena nodai tovo ni loloma ki vuravura ena noda vakaitavitaki keda me cakava na lomana. Oqo na tikina e bibi sara vakalevu ena vuku ni rarama ni vakataotioti ni veilewai kei vuravura.

`Wilika na Roma 12:1, 2. Na veisureti cava e cakava ko Paula me baleta na taucoko ni noda digidigi ena noda bula?`

Na vosa va-Kiriki ni “yago” ena Veiyalayalati Vou ena tikina oqo na somata, ka na rawa ni kenai balebale vinaka na isoqoni taucoko ni ko cei ko iko—yago, vakasama kei na ka e dautara na bula (emotions). Enai vakadewa ni Vola Tabu na Phillips e vakadewataka na vosa "me nomudoui soro vakayalo” ni oya na “vakarokoroko e taucoko." Dua tale, ena gauna ko sa sorovaki iko kina vakaoti mo rerevaka na Kalou ka vakarokoroko ki Vua ena veika kece ko na cakava, ena nomu solia na nomu vakasama, yago kei na ka e dautara na lomamu, sai koya oqo na vakarokoroko e taucoko. Ka vaka-kina ena rarama ni veilewai ni Kalou, na nomu rogoca ka talairawarawa kina, e vakanananu vinaka.

`Vakasamataka mada na veika ko cakava tiko ena yagomu. Na cava ena rawa ni ko cakava mo vakadeitaka kina ni ko sa vakarokorokotaka tiko na Kalou?`