---
title:  Rerevaka ka Talairawarawa ki Vua na Kalou
date:   17/04/2023
---

Na cava tale na ka e vakatavulici keda kina na Vola Tabu me baleta nai balebale ni rerevaka na Kalou?

`Wilika na Vakarua 6:2; Same 119:73, 74; kei na Dauvunau 12:13, 14. Na cava era kaya ki veikeda na veitikina oqo ni na yaco ni "rerevaki na Kalou"?`

Na veitikina oqo e vakatakila nai sema e tiko ena kedrau maliwa na rerevaka na Kalou kei na maroroya na Nonai vunau. Na rerevaka na Kalou sai koya nai vakarau ni vakarokoroko e veidokai ka veituberi ki na talairawarawa. Na veisureti nei lomalagi ki vei ira sa vakabulai ena loloma savu (grace) mera talairawarawa ki nai vakaro ni Kalou (Efeso 2:8-10). Na loloma savu e sega ni vakagalalataki keda mai na noda talairawarawa ki na ivakaro ni Kalou. Na kosipeli e vakagalalataki keda mai na veivakarusai ni vunau, ka sega mai na nodai tavi ni talairawarawa kina nai vunau.

Na loloma savu e sega walega ni veivakagalalataki mai na noda bula makawa, ia e vakaukauwataki keda meda bulataka na bula ni talairawarawa ena gauna oqo. Ko Paula e kaya, "o koya keitou sa rawata talega kina na loloma kei na cakacaka vakaiapositolo, me ra vakabauta ka talairawarawa kina ko ira na lewe ni veivanua kecega,” (Roma 1:5).

E tiko eso na tamata era kaya tiko ni noda vakabulai ena loloma savu ena vakagogotaka nai vunau se vakalailaitaka na kena gadrevi nai vunau. Era akabauta ni veitalanoa kece me baleta nai vunau e sa sivia tale (legalism). Era na kaya,, Na ka walega au gadreva sai Jisu. Na taro me tarogi, "Ko Jisu cava?" Ko Jisu o koya e ka ga ni noda vakasama se ko Jisu vakaivolatabu? Na Karisito vakaivolatabu ena sega ni liutaki keda meda vakalolovirataka na Nonai vunau, ka ni vunau sai yaloyalo ni Nonai tovo. Na Karisito vakaivolatabu ena sega vakadua ni na vakatara meda vakagogotaka nai vakavuvuli vakaivolatabu, o Koya e vakatakila vakamatata ko cei dina ko Koya kei na Nonai naki me baleti vuravura. Na Karisito vakaivolatabu ena sega ni na vakatarai keda meda vakalolovirataka na Nonai vakavuvuli ki na veika e sega ni yaga. Ko Karisito na iyaloyalo ni veivakavuvuli dina kecega. Ko Jisu na dina e a liatamata. O Koya nai vakavuvuli e bulataki.

Nai otioti ni veisureti ni Vakatakila ki veikeda ena vuku ni vakabauti Jisu oya me ciqomi na taucoko ni veika kecega e solia. E sa kacivi keda meda rerevaka na Kalou o koya e vakatakilai ena noda vakabauta na kaukauwa ni Nona veivakabulai me vakaukauwataki keda meda bula ena bula vakalou, na bula e talairawarawa.

`Ena vukei keda vakacava na vosa nei Jisu ena Nona kaya—"Kakua ni rerevaki ira era vakamatea na yago ka sega ni vakamatea rawa na yalo. Ia mo rerevaki Koya ga ena rawa ni vakamatea na yalo kei na yago ka biuta ki eli, meda kila kina nai balebale dina ni rerevaka na Kalou? (Maciu 10:28)`