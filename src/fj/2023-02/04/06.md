---
title:  Ko ira na Gugumatua enai Vola ni Vakatakila
date:   20/04/2023
---

"Oqo gona na nodra vosota na tamata yalosavasava: sa tu eke ko ira era sa vakabauta na vosa ni Kalou, ka taura tikoga na vakabauti Jisu" (Vakatakila 14:12). Oqo na kedrai yaloyalo na tamata yalodina ni Kalou enai vakataotioti ni gauna. Ia na gaunisala duaduaga ena rawa ni maroroya kina e dua na tamata nai vunau ni Kalou, ena gauna sa oti se ena gauna oqo, oya ena vuku ni vakabauta nei Jisu. Nanuma ni noda tikina e sega ni kaya tiko na vakabauti Jisu, e dina ga ni ka bibi ia na vosa oqo, â€œna vakabauta nei Jisu, e dua na ka uasivita cake tale. Sai koya oqo e dua nai tagede ni vakabauta e rawa kina ki vei Karisito me qaqa kina mai na veitemaki katakata nei Setani. Na vakabauta sai koya e dua na isolisoli e soli ki vei ira na tamata vakabauta. Ena gauna eda sa vakatovotovotaka kina na vakabauta e solia ki lomada na Yalo Tabu, ena tubu na vakabauta oya. Eda na qaqa, ena noda vakatulewa e loma, ni sa cakacaka ki veikeda na Nona kaukauwa na Karisito sa bula. Eda na qaqa, sega ni ko cei koi keda, ia ena vuku ni o cei o Koya.

Sa rawa ni da gumatua ena vuku ni Nona sa gumatua oti. Eda na rawa ni qaqa ena vuku ni Nona sa qaqa oti.

`Wilika na Iperiu 4:14-16 kei na Iperiu 7:25. Na cava nai balebale ni gugumatua kei na bulataka na bula e rerevaka na Kalou ka vakarokorokotaki Koya?`

Ko Jisu, na Luve ni Kalou, e sa qaqa oti mai na veivatonaki ni tevoro. E sotava na veivakatovolei ena nona vakadinata na vosa ni yalayala ni Kalou, sorovaka na lomana ki na gagadre nei Tamana ka vakararavi vakatabakidua ki na kaukauwa nei Tamana.. Na vakararavi ki vei Koya, vakanamata ki vei Koya, vakabauti koya, sa rawa ni yaco kina na qaqa. Ko Jisu na noda ka kecega, kei na tukutuku ni agilosi e lewe tolu e sa baleti Koya vakatabakidua. Nai tukutuku ni Vakatakila e tukutuku ni qaqa, sega ni druka, e vosa tiko me baleti ira na tamata era gumatua ena vuku ni Nona loloma savu kei na Nona kaukauwa.

Na vosa "gumatua" e vakayagataki vaka tinikadua enai vola ni Vakatakila. Enai tukutuku me baleta nai soqosoqo lotu e vitu o koya e vakatakarakarataka tiko na Lotu Vakarisito me tekivu mai nai matai ni senitiuri me yacova mai na noda gauna, era tiko eso na tamata vakabauta ena veitabagauna e kaya ko Joni nira gugumatua. Enai vakataotioti ko ira era gumatua era na taukena na ka kecega (Vakatakila 21:7). Oqo e sega ni ka ni muri vunau. Na qaqa e rawati ena vukui Karisito Jisu, na Nona bula e vinaka sara, e taucoko na Nona yalododonu, ka sai koya duaduaga oya na ka e solia ki vei ira na vosa ni yalayala ni bula tawa mudu. Na vakabauta e matanataki. Na loloma savu e veivakurabuitaki o koya e cakava na veivakavoui, veisautaka na nodra bula na tamata vakabauta.

`E tiko beka eso na ka ena nomu bula ko gadreva kina na bula qaqa? Ena rawa vakacava meda vukica na noda gagadre me vakavotukanataki? Nai kalawa cava eda na rawa ni cakava me rawa nida dua vei ira era gumatua enai vola Vakatakila?`