---
title:  Ciqoma na Qaqa nei Jisu
date:   28/03/2023
---

Me vaka ni sa tukuni tu enai Vola Tabu, ni ko Jisu e sa bera vakadua ni druka ena dua nai valu vata kei Setani. O Koya na Turaga ni valu qaqa. E qaqa mai na kaukauwa ni ca. E dua na ka oya na nomu vakabauta ni a qaqa ko Jisu mai na veitemaki nei Setani; ka dua tale na ka oya me vakabauti ni qaqa nei Karisito eda sa mai qaqa vakatalega kina.

`Wilika na Vakatakila 12:10. Na veivakayaloqaqataki cava ena dodonu mo na taura, ka ni o koya na dauveibeitaki e sa viritaki sobu?`

E dina ga ni se vakayacori tikoga e vuravura na veivaluvaluti, ko Setani e sa vakadrukai. Sega walega enai Nona sa na qaqa ko Karisito enai cavacava ni bula ni tamata, ia e ka dina talega ena noda veivaluvaluti tiko kei ira era sa liu kei ira era sa kaukauwa ena noda dui bula. Eso vei ira na tamata Lotu Vakarisito era bula ena bula druka. Era nuitaka tu mera qaqa mai na so nai valavala ni bula ia era sega tiko ni vakila na dina ni Nona sa qaqa ko Karisito ena vukudra.

`Wilika na Vakatakila 12:11. Nai vakadei ni qaqa cava e solia tiko ki veikeda ko Jisu eke?`

Vakavitu enai tukutuku ki vei iratou nai soqosoqo lotu e vitu ena Vakatakila eda kunea tiko kina na vosa oqo, “o koya sa gumatua." Ena Vakatakila 12:11 eda kunea tale kina na vakanananu ni gumatua. Na vosa "gumatua" ena vosa taumada na ‘nikao.' Ena rawa ni kenai balebale, "mo vakadruka, mo qaqa, rawaka, se lako mai ena qaqa.” Vakasamataka mada na noda na rawa ni gumatua. Na Vakatakila 12:11 e vakadeitaka ni na rawa ga ena "vuku ni dra ni Lami."

Ena raivotu ena Vakatakila 5:6, e raica kina ko Joni "e dua na lami sa qai vakamatei mai lomalagi. Na Nona sorovaki Koya ko Karisito e vakanamata tu kina ko lomalagi taucoko. E sega tale ni dua na ka e cecere duadua ena kena vakatakilai na loloma tawayalani ni Kalou me vaka ena kauveilatai.

Ena gauna eda sa ciqoma kina ena vakabauta na ka sa cakava ko Karisito ena vukuda, sa na bokoci na noda dinau, ka eda sa na vinaka sara ena mata ni Kalou. Sa vosoti na nodai valavala ca (Kolosa 1:14, Efeso 1:7, Kolosa 2:14), kei koya e daubeitaki ira na wekada.... ena biu sobu ko koya" (Vakatakila 12:10). Eda sa vakagalalataki, qaqa ka vakabulai, sega ena vuku ni dua na ka vinaka eda a cakava ia ena vuku ni Nona sa qaqa ko Karisito ena vukuda.