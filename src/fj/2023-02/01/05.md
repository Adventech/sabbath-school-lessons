---
title:  Na Yalewa e Loma ni Veikau
date:   29/03/2023
---

`Wilika na Vakatakila 12:6 ka veidutaitaka vata kei na Vakatakila 12:14–16. Nanuma tiko na gauna, e valuta kina na yalewa ko Setani” (Lotu ni Kalou), kei na veivakarautaki ni Kalou ki vei ira na Nona tamata. Na cava era kaya tiko na veitikina oqo?`

Na 1,260 na siga ena Vakatakila 12:6 e tautauvata ga kei na dua na gauna, kei so tale na gauna kei na veimama ni gauna ena Vakatakila 12:14. Na gauna vakaparofisai vata ga oqo e kune tale tikoga ena Taniela 7:25, Vakatakila 11:2,3, kei na Vakatakila 13:5. Me vaka ni oqo nai vakatakarakara vakaparofisai, eda na vakayagataka na gauna vakaparofisai, na dua na siga – dua na yabaki (raica, T/Lekutu 14:34 kei na Isikeli 4:4–6) ena veiparofisai oqo. Sa kenai balebale ni dua na siga vakaparofisai sa tautauvata kei na dua na yabaki. Na gauna vakaparofisai vata talega oqo ena Vakatakila e kaya tiko na Andrews University Study Bible, "Ko ira era dauvakadewataka na veitukutuku ni veigauna makawa era kila tiko ni 1260 na siga vakaparofisai e 1260 na yabaki dina ka tekivutaki ena AD 538 me yacova na 1798" Na lotu vuki tani vata kei na matanitu sa vakacacani-erau na veivakasaurarataki, veivakararawataki ka so na gauna erau na vakamatei ira na tamata yalodina ni Kalou.

Na veivakararawataki vakaloloma ka vakayacori oqo ki vei ira na tamata Lotu Vakarisito ka ra vakabauta nai Vola tabu sai sema tikoga ni veivaluvaluti levu ena kedrau maliwa na vinaka kei na ca. Ena nodra sa lako sivita mai na gauna ni butobuto, era sa mai sotava kina na turaga kei na marama e dua na digidigi levu ena gauna ni Veivakavoui. Era na yalodina tikoga ki na Vosa ni Kalou, se era na ciqoma na nodra ivakavuvuli na bete kei na bisopi? Vakadua tale ni a qaqa na dina, ka ra sa tiko na tamata ni Kalou era a yalodina tikoga ki Vua ena gauna ni veisaqasaqa levu oqo.

Era tiko eso na ivakaraitaki e veivakauqeti, ka veivakayaloqaqataki, kei na veikauwaitaki ni Kalou ena veitikina oqo. Vakatakila 12:6 e vakayagataka na vosa oqo, “na vanua sa vakarautaka na Kalou". Vakatakila 12:14 e kaya ni sa laki maroroi na yalewa ki loma ni veikau, kei na Vakatakila 12:16 e kaya, "A sa vukei koya na yalewa ko vuravura.” Ena gauna ni veivakararawataki kaukauwa, na Kalou sa daumaroroi ira na Nona tamata. Me vaka na Nona sa dauvakayacora tiko ena veigauna sa oti, ena vakayacora vakatalega kina vei ira na Nona kena vo enai otioti ni gauna.

`Vakamacalataka mada e dua na gauna ni veivakatovolei se dredre ki na nomu bula o koya ena rawa ni ko yalolailai kina, ia sa qai vakarautaka na Kalou e dua na vanua ni drodro ka maroroi iko kina ena nomu vakatovolei. E vakarautaka vakacava na Kalou na Nona veitokoni ena gauna ko gadreva kina vakalevu?`