---
title:  Na Veisaqasaqa Nei Setani
date:   27/03/2023
---

Mai nai vakatekivu, e sa gadreva voli tiko mai kina ko Setani (raica na Vakatakila 12:4, 5) me vakarusai Karisito. Ia, ena veisasaga kece, e druka ga kina ko Setani. Me vaka ena gauna e sucu kina ko Karisito, e a vakasalataki Josefa kina kei Meri e dua na agilosi me baleta nai naki ca nei Eroti, ka yaco me rau dro kina ki Ijipita. Ena loma ni veikau sa qai laki sotava ko Jisu na veitemaki nei Setani ena Noa kaya “Ni sa volai” ka kunea na veimaroroi ena Vosa ni Kalou. Ena Nona mate ena kauveilatai, e vakatakila kina na vakaitamera ni Nona loloma kei na Nona veisereki mai na veivakarusai ni valavala ca. ena Nona tucake tale, me noda Bete Levu sa bula, e vakagalalataki keda kina mai na kaukauwa ni valavala ca ena noda bula.

**Wilika na Vakatakila 12:4-6, 9; Efeso 5:25-27, 32; kei na Same 2:7-9 ka vakamacalataka na veivakatakarakara oqo:**

`Gatalevu`

`Yalewa`

`Gonetagane`

`Titoko kaukamea`

Enai Vola Tabu na ititoko sai vakatakarakara ni dua e vakatulewa se veiliutaki. Nai titoko kaukamea sai vakatakarakara ni tawa kavoro rawa, kaukauwa vakaoti, veiliutaki e sega ni vakayavalati rawa. Ko Jisu e sotava na veitemaki kece eda lako curuma, ia e qaqa mai kina. Na tevoro, na meca sa druka oti. E sa qaqa oti vua ko Karisito ena Nona bula, mate, kei na tucake tale. Ena vuku ni Nona sa vakadrukai koya oti na tevoro ko Jisu ena kauveilatai mai Kalivari, sa na rawa kina veikeda meda na qaqa vakatalega kina. Na qaqa nei Karisito vei Setani e taucoko, ia na veivaluvaluti nei Karisito kei Setani e se bera ni oti.

Ia, ena gauna eda ciqoma kina na veika sa cakava ki veikeda ko Karisito ena vakabauta, na dinau ni noda ivalavala ca sa na bokoci ka vosoti. Eda sa na vinaka vakaoti ena mata ni Kalou, ni da sa ubi tu ena yalododonu nei Karisito. Ko Paula e kaya, “me keirau kune vata kaya, me kakua ni tu vei au na vakadonui, sa rawa mai na vunau, ko ya ga sa rawa e na vakabauti Karisito, na vakadonui sa mai vua na Kalou e na vuku ni vakabauta" (Filipai 3:9). Kevaka eda sa vosoti, sa na sega tale ni dua na ka eda na beitaki kina. Ena gauna eda sa ciqomi Jisu kina ena vakabauta, na Nona qaqa sa noda.

`Na cava na vuna e sa rui bibi kina ki veikeda na qaqa nei Karisito vei Setani e sai vakadei ni noda vakabulai? Ena rawa vakacava ni noda na ka e vola tiko ko Paula ena Filipai 3: 9?`