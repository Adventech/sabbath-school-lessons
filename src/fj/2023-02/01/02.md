---
title:  Nai Valu mai Lomalagi
date:   26/03/2023
---

Na Vakatakila 12 e vakaraitaka tiko e dua na iyaloyalo ni veivaluvaluti balavu ni vinaka kei na ca e a tekivutaki mai lomalagi ia ena mai tini e vuravura oqo. Na i valu oqo ena kauti keda ki na nona a vakacibi ivalu mai lomalagi ko Setani ki nai otioti ni gauna oqo ena nona na valuti ira na tamata ni Kalou.

`Wilika na Vakatakila 12:7-9 e vakamacalataki tiko kina na ivalu ena kedrau maliwa na vinaka kei na ca. Ena rawa vakacava ni yaco e dua na ka vakaoqo mai lomalagi? Na cava na ka era kaya na veitikina oqo me baleta na galala ni vakatulewa, na galala ni digidigi?`

Na galala ni digidigi e dua tiko na yavu bibi ni matanitu ni Kalou, mai lomalagi kei vuravura. Na Kalou e sega ni bulia na matakau mai lomalagi se vuravura e ra oqo. Eda a buli me ucui Koya na Kalou, me vaka nida tamata sa rawa ki veikeda meda vakayacora na veidigidigi vinaka eso.

Na kaukauwa ni digidigi e veisemati vakavinaka sara kei na gagadre me dauloloma, ka ni loloma e sega ni ka me vakasaurarataki se usoraki. Kevaka ko sa kauta tani na galala ni digidigi, ko sa tamusuka tiko na gagadre me loloma, baleta na loloma e sega ni ka me vakasaurarataki. Na loloma sai vakaraitaki ni galala ni vakatulewa. Ko ira kece na agilosi mai lomalagi era a cakava na nodra digidigi mera dolea na loloma ni Kalou se mera vuki tani ena yalokocokoco, ena nodra nanumi ira ga kei na dokadoka.

E a sega vakadua ni bau yaco na duavata ena veivaluvaluti levu oqo (raica Luke 11:23), ka na sega talega ni na yaco enai otioti ni valu ena vuravura oqo. Me vaka ga na nodra digitaki Jisu se Setani na agilosi mai lomalagi, ko ira kece talega na kawa tamata era na cakava nai otioti ni nodra digidigi enai otioti ni gauna. Ko cei eda na dina kina, eda na vakarokorokotaka ka talairawarawa kina? Oqo e sa vaka me dua tiko na ka levu ki na kawa tamata, vakauasivi enai vakataotioti ni bula kei vuravura.

Ia oqo nai tukutuku vinaka: Na Vakatakila 12 e vakamacalataka ni sa qaqa ko Jisu enai valu, ka vaka kina koi keda, ena noda vakayagataka na galala ni digidigi ena noda digitaka meda tu vata kei Koya, na yasana ena qaqa. Sa na dua na ka lagilagi na noda sa na digitaka rawa nai to eda sa kila oti tu ni na qaqa enai valu. Na Vakatakila 12 e vakamacalataka na qaqa nei Jisu enai valu.

`Vakasamataka mada na vakatabui ni galala ni vakatulewa kei na galala ni digidigi ki vei Jisu, dina ga ni sa kila tiko ni na kauti Koya kina ki na kauveilatai (raica na 2 Timoci 1:9), e qai solia ki veikeda na galala ni digidigi. Na cava na ka e kaya ki veikeda me baleta na noda qaqarauni ena noda vakayagataka nai solisoli vakatabui oqo, ia e sau levu?`