---
title:  Jisu sa Qaqa-Setani sa Vakadrukai
date:   25/03/2023
---

### Wilika ena Macawa oqo
Vakatakila 12; Efeso 5:25-27, 32; Filipai 3:9; Taniela 7:25; Aisea 14:12-14; Vakatakila 13:14-17.

> <p>Wiligusu</p>
> "A sa cudru vua na yalewa na gata levu, ka laki ia na veivala kei ira na kena vo ni nona kawa, o ira sa vakabauta na vosa ni Kalou, ka taura tikoga nai tukutuku kei Jisu Karisito" (Vakatakila 12:17).

Ena Outnumbered: Incredible Stories of History's Most Surprising Battlefield Upsets, e talanoataka tiko kina ko Cormac O'Brien e dua na mataivalu lailai ga ni vakatauvatani vata kei ira era mai valuti koya ena kedra lewe levu ia e se qaqa ga. E tukuna nai wiliwili ni sotia nei Hannibal era lewe 55,000 na sotia, e a vakadruka na mataivalu ni Roma era lewe 80,000 na tamata ni valu qaqa. E tukuna na italanoa na veivakurabuitaki ni mataivalu nei Alexander na ka Levu, ena nona a vakadruka na matanitu ko Peresia.

Oikeda talega, eda veivaluvaluti tale tikoga enai valu ni bula kei na mate vata kei na vu ni ca. Eda lewe lailai ka veivala vata tiko kei na dua nai kumukumu e tawa wili rawa. Na mataivalu ni vu ni ca e tawa kune rawa. Ka vaka meda sa na vakadrukai. Na druka e vaka me na sega ni levei rawa. Na qaqa e vaka me sa yali ka sega ni namaki. Ena rai vakatamata, e vaka me sa na vakamalumalumutaki keda na mataivalu nei Setani.

Ia, meda vakavinavinaka ga ki Vua na Kalou, dina ga nida lewe lailai, dina ga nira sa kaba vakaivalu mai ki veikeda, dina ga ni kaba mai nei Setani e rui vakadomobula, ena vuku i Jisu eda na qaqa kina mai muri. Na ulutaga ni otioti ni vola ena Vola Tabu, oya na Vakatakila, ni ko Jisu e sa qaqa, ko Setani e sa vakadrukai. Na uto ni veivaluvaluti oqo e volaitukutukutaki tiko ena Vakatakila 12, o koya ena vakanamata tiko kina na noda vuli ena macawa oqo. Na vuli oqo ena solia e dua na veivakarautaki vinaka ena kena kilai na Vakatakila 14 kei nai tukutuku ni agilosi e lewe tolu.

_*Vulica na lesoni ni macawa oqo me na vakarautaki iko ena Siga Tabu, Epereli 1._