---
title:  Taniela - "Maroroya na Vosa”
date:   01/04/2025
---

`Wilika na Taniela 12:4. Na cava e tukuna tiko na Kalou vei Taniela? (Raica vata kei na Vakatakila 22:10.)`

E sega ni ka vou na noda rogoci ira na dauvunau ni ra vakayagataka na Taniela 12:4 me ra tukunikataka rawa kina na tubu ni kila ka vakamisini kei na vuku ni bera na tadu mai I Karisito.Vuqa era vakayagataka me ra vakamacalataka kina na totolo ni veitosoyaki Senitiuri sa oti.

Vuqa na noda I vola e dabe tiko ena rai oya. E dina ga ni da kila ni sa via rauta-toka na vakavakadewa oya, ia, e rawa ni vakaibalebaletaki tiko kina dua tale na ka.

Wilika tale mada na tikina oya. Nai vakasala ni agilosi vei Taniela e tekivu tiko enai vakaro me “…maroroya na vosa ka dregata nai vola.” Na ka ga e veivosakitaki tiko nai vola saraga I Taniela. E rawa beka ni kila ka oya ka na vakalevutaki enai vakataotioti na kena tubu cake na kilai vakamatata ni ivola saraga I Taniela?

Oqo na ka ka via vakaduiduitakatoka nai vola iTaniela mai nai Vola ni Vakatakila. A tukuni vei Joni me “Kakua ni dregata na vosa ni parofisai ni vola oqo” (Vakatakila 22:10). E sa nakiti deivaki me kilai nai vola ni Vakatakila mai na kena itekitekivu baleta ni sa “yaco mai na kena gauna” Na kena veibasai na ‘Taniela,’ baleta ni na qai kilai ena dua na gauna e se tiko sara e liu mai na gauna ni bula nei Taniela.

Era tovolea e so na vuku ena loma ni lotu Va-Karisito ena Vica vata na Senitiuri(Drau na yabaki) sa oti, me ra vakamacalataka nai vola nei Taniela. E levu sara na doladola Vinaka era vakayacora. E rarama cake sara vakatotolo na kena kilai nai Vola I Taniela ena kena mai cava na 1260 na yabaki vaka-parofisai ka mai cava ena 1798. Yaco vata oqo ena nodra sa duavata na dauvadidike enai Vola Tabu ena vuravura raraba ni dua na ka levu e vakarau yaco wavolita tiko na 1843. E rogo levu duadua o William Miller. Na nona vunau ni veivakabulabulataki levu enai ka 19 ni senitiuri, ka sala muria e vica na ka lelevu, ka qai vakasucuma na Lotu Kenavo, kei na kena sa makare vakasigalevu mai nai tukutuku ni Agilosi Lewetolu. Na kena sa mai vakayacori na ka ka a tukunikataki mai na ‘Taniela me baleta na “vakalevutaki ni vuku ena ivakataotioti” e sa mai vakasucuma na noda toso ena vuravura raraba.

Me da vakasamataka na butobuto ka ologa tiko na vuravura ni Lotu Vakarisito, ka me da kakua ni veivakadiloi ena vakasama ni nodra vakabulai na tamata. E so na yavu ka sa lecavi tu ni kua me vaka na Siga Tabu nai Kavitu ni siga ka a tekivutaki mai Iteni, me sa mai ciqomi kina na Siga Sade ka vakawakana tu mai ena Roma vakapekani. Se na lecaika madaga me baleta na mate, ka ra sa mai vakabauta tu e vuqa na lotu vakarisito na ivakavuvuli vakapekani ni mate e katuba ki na dua tale na bula vou, ka kenai balebale vei ira eso na kama tawamudu mai Eli. Ena dua na yasana, e dodonu me da lokomi ka vakamuduo ni da kila tiko na dina.