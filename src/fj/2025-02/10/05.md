---
title:  Na Turaganilewa Kei Vuravura Taucoko
date:   04/06/2025
---

Ni bera toka na vakarusai nei Sotoma, e lamata edua nai talanoa matalia ena buca mai Mamire. Ea rairai na Kalou vei Eparama, ka rau veitomani voli mai e rua na agilosi. Ni raici ratou ga o Eparaama, sa sureti ratou saraga na vulagi mai lomalagi me ratou kana. Qori talega na vanua a yalataka kina na Kalou vei rau na veiwatini ni na dua na luvedrau tagane, ka na basika mai kina na Mesaia. E vakadina kina, sa i Jisu, ka basika mai ena kawa I Eparaama, (vakatauvatana kei na Kal. 3:16). Sa qai gole vakasauri nai talanoa ki na veikoro i valavala ca mai na bucabuca.

`Wilika na Vakatekivu 18:17–32. Na cava eda vulica mai na veitikina oqo me baleta nai valavala ni Kalou, kei na sala ka sa tuvana oti tu o Koya me sikiraka kina nai valavala ca ena noda vuravura.`

E sega ni lavaki me dua na nona ivakamacala na Kalou vei keda, ia e digitaka me kua ni tabonaka na nona lalawa kei na nona tuvatuva vei keda na kawa tamata. “E dina, ena sega ni vakayacora e dua na ka na Turaga ko Jiova, ena vakaraitaka mada ga na nona vosa vuni vei ira na nonai talatala na parofita,” (Emosi 3:7).

Ni bera ni vakarusai Sotoma kei Komora na Kalou, e vakatusa ni ka dodonu duadua me vakayacora oya me vakaraitaka rawa vei Eparaama na ka sa voleka ni yaco, baleta me namaka ka vakadinadinataka.

E wawa vakabalavu toka mai kei Eparaama na Kalou, ni rau sa siro sobu ki na veikoro i valavala ca na agilosi me kacivi ira ka ra tu vakarau me rogoca na ivakasala. Sa rawa talega ni da raica eke na ka era na cakava na agilosi vaka-parofisai, ena nodra na kacivi na tamata ka ra tiko mai Papiloni me ra lako tani mai vua,(V/kila. 14:6–12, V/kila. 18:1–4). Ni sa vakarogotaki nai otioti ni vakasala, erau sa veiwasetaka tiko o Eparaama kei na Kalou na ka sa voleka ni yaco, ka sa yalorawarawa na Kalou me rogoca na nona taro na pateriaki

“Me yawa mada vei kemuni mo cakacaka vakakoya, ka me vakamatea vata na yalododonu kei nai valavala ca: ka me sa tautauvata na yalododonu kei nai valavala ca, me yawa mada vei kemuni: ena sega li ni caka dodonu Ko Koya sa lewai vuravura kecega?” a taroga o Eparaama (V/kivu. 18:25). E sega walega ni vakadikeva tiko e Eparaama nai ka baleti Sotoma, ia e dikeva tale tikoga na i tovo ni Kalou. E vaka talega kina ena I vakataotioti, ena dolava nai vola kei lomalagi, (V/kila 20:4, 11-15, ka vakatarai keda me da vakaqaqa na ivakadinadina nib era ni vakatauca na bukawaqa ki vuravura. Oya na vuna, ena soli kina e dua na udolu na yabaki me saumi kina na veitaro ka sega tiko ni kune rawa na kena i sau edaidai.

`Ni bera ni vakatauca na Kalou nai otioti ni lewa vei ira era sa na rusa, e solia vei keda e dua na udolu na yabaki me matata kina vei keda na cava ena yaco vua e dua kei na vuna e vakakina oya na ka me yaco. Na cava e vakaraitaka me baleta nai tovo ni Kalou, kei na nona dolava me vaqaqai mai vei keda na ka buli, ka da vakararavi tu vua ena vuku ni noda bula, ka sega madaga ni dua na dodonu e tu vei keda meda kila kina na veika oqo?`