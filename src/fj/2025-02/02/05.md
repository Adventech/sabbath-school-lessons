---
title:  Sotavi Mate
date:   09/04/2025
---

E rairai ka vakaloloma duadua ni da bula tiko ena dua na vuravura sa cavuka na kena I sema mai vua na Dauveibuli, ka da sega ni kila talega ni sa lawakototaki keda toka o mate mai na daku ni veika bula kece, ka sa vakarau tu me ravuravu ena dua ga na gauna. Oqo, “nai sau ni valavala ca,” nai totogi eda na mai ciqoma ni da sa tawasei keda mai vua nai Vurevure ni bula kei Vuravura kei na lomalagi: Na Dauveibuli. Ni sa va tu oya, sa mai vakayaco ka kina vakalevu ena parofisai vakaivola tabu, e na vuku ni ka dina e yaco tiko, ka vakabibi sara ena kena iwali ka kune duadua ga vei Jisu, na nona mate kei na nona vakaturi cake tale.

Na matai ni kena cavuti na mate ena iVola Tabu kei na matai ni kena yaco dina, e vakararamataka vakalevu na vakasama oqo ena parofisai, ka vukei keda meda kila vakamatata sara nai dre ni valavalaca, ka vakaiyaragitaki keda me da kila na nona walia na Kalou na leqa oqo.

`Wilika na Vakatekivu 2:15–17, Vakatekivu 4:8–15, 1 Koronica 15:15–19, kei na Vakatakila 1:18. Na cava e vakaraitaka na veitikina oqo,- ka cavuti ruarua tiko kina kena cavuti taumada na mate kei na kena yaco dina na mate,- me baleta na vu ni nona mate na tamata, na nona rai na Kalou me baleta na mate, kei na iwali e vakarautaka me baleta na leqa oqo`

Dau vakavuqa meda kaya ni na “mate e tiki ga ni bula.” Oya e dua na lasu. Na mate na veibasai ni bula, na kena luvati na bula; o koya e dua na ka vulagi ka qai curubotolaki ga mai ka sega ni nakiti me tiki ni noda bula ena vuravura oqo. E dina ga ni sa matau tale tu vei keda na mate, ia, e dau kudruvaka ga vakalevu na yaloda ni da sotavi koy. E vaka eda duavata tu kina na kawa tamata ena lialiaci ni tiko kina e dua na ka e sega dina tiko ni dodonu. Sa bau ka mosimosi dina na mate, ia ena so na gauna e sa bau vakatubu rarawa dina, me vaka na mate ni dua na gone lailai. Ena vuqa na gauna, eda namaka me ra mate e liu na itubutubu ka muri o ira na isolisoli, ka da sa mai ciqoma ni o ya e sa ituvatuva dina ka dodonu ni ka me yaco.

Nai matai ni mate e toqai ena iVola Tabu, e coqa na ka eda namaka kece tu. Ni bera ni rau sotavi mate o Atama kei Ivi, e rau sotava na ka vakatuburarawa ni mai vakamatei na luvedrau yalosavasava mai vua na luvedrau tawa savasava. E dua na mate sega toka ni dodonu

Vakasamataki Jisu mada. E vakamatei o yalododonu mai vei tawadodonu, vakakina o Epeli. Na mate cava tale e rawa ni tawadodonu vakalevu cake mai na mate iKarisito? Na cava tale o raica ni rawa ni rau tautauvata kina na mate nei Epeli kei na mate nei Karisito? Nai tuvaki ni mate cava nei Epeli e rawa ni vukei keda me da kil ana vuna vuna e taura tu kina o Jisu na “idola kei etesi (bulubulu) kei mate” kei na ka sa dulaka na Kalou vei keda ena vuku I Jisu.

`Na cava na vuna ena tawayaga kina na bula, sega ni vakaibalebale ka sega na betena ke sega ni wali rawa na leqa baleti mate?`