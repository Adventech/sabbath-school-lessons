---
title:  Parofisai Tale
date:   01/05/2025
---

Ea mai sucu na Lotu Kenavo ena vuravura vou. Qori vanua era dro kina na vaqara voli na galala ni qaravi Kalou ena ikaTinikavitu kei na ikatinikawalu ni senitiuri. Ni da vakasamataka na kena duri tiko nai vakatatao vakalotu kei na polotiki ena veivanua tale eso, e viavia dredre toka me ciqomi na totolo kei na kaukau ni kena tavo nai tosotoso qo ena vanua ka qai vakatokai e muri me o Mereke

`Wilika na Vakatakila 10:1–11, E vakamacalataka na sucu ni tosotoso qo. Raica mada eso na ka eda sa vulica, me vaka na “veimatanitu,” na vanua mamaca kei na wasawasa. Qaqarauni toka mo kua ni kauta na ka o kila kina ka o wilika tiko. Na cava na ka vou o raica ena itagau ni tukutuku qo?`

O iratou na Agilosi lewe tolu ena VAkatakila 14 kei na agilosi ni Vakatakila 18, e ratou kaci kece ena domo levu. Oqo e dua nai tukutuku ni gauna bibi ni kena mai tavo na cakacaka ni Lotu Kenavo me vakatotolotaki kina nai tukutuku “… vei ira na veimatanitu e vuqa, kei na veivanua, kei na duivosavosa, kei na tui eso.” (V/kila. 10:11).

E taura tu na agilosi e dua nai vola lailai, ka rairai ivola nei Taniela (Tan. 12:4), ka mai dola enai matai ni gauna ni oti e vica nai tabatamata. E dua na yavana e vanua mamaca ka dua e wasawasa. Erarai vagolea na rai ki na vakasama ni itukutuku qo e e baleta na vuravura raraba, na vuravura tawani makawa kei na kena ka qai tawani vou. E rawa ni dusia talega na vakasama ni tukutuku qo e baleta na vei matanitu: o ira na tiko ena vanua mamaca kei ira na tiko ena wasawasa (“veimatanitu tani”).

Me vaka na kena waraki tiko mai vakadede, sa na qai serauni o vuravura ena lagilagi ni Kalou ni sa na kau yani nai otioti ni tukutuku ena Vakatakila 14 ki vei ira na tamata vakayadua. Nai soli nai vakaro ki na isoqosoqo lotu, me vaka ga vei Isireli, me vunautaki na kosipeli ki vuravura taucoko mei vakadinadina ki na vei matanitu, ena qai yaco emuri nai vakataotioti,”(Mac. 24:14).

E sa biliga tiko na tukutuku ni veigauna kei vuravura na Kalou ki na kena icavacava: na itinitini matanitu ni tamata, kei na nona vakatikori tale o Karisito me tawamudu. Wilka na Taniel 2:34, 35, 44, 45. E vakamatataka saraga vakasigalevu na iVola Tabu, ni ra na vakakawabokotaki na vei matanitu vakavuravura ka sega ni nanumi tale. Era na vakaisosomitaki ena matanitu ni Kalou, na matanitu ka sega kina na tauvimate, na ca, tagi se na rarawa, ka na sega ni lamata tale mai kina o mate.

`Raica mada na kena dodonu vakavinaka tu na Taniela 2 kei na 7 ena nodrau tukunikataka na nodra duri kei na bale ni veimatanitu vakavuravura. Ena vukei keda vakacava na veivakurabuitaki ni dodonu ni ka e vola o Taniela me da vakararavi vakatabakidua kina vua na Kalou kei na nona yalayala me baleta na Nona matanitu tawamudu?`