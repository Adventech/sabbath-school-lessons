---
title:  Na Daunilewa Vei Ira Na Kaitani
date:   23/04/2025
---

Na ka e vakayacora na Kalou vei ira na Isireli e vakarautaka e dua nai yaloyalo momona ni ka ena vakayacora o Koya kina I Soqosoqo lotu ena veiyalayalati vou. E vuqa na ka ka yaco ena matanitu o Isireli esa iyaloyalo ni leqa ka na yaco ena lotu. Na tamata lotu vakarisito e temaki talega ena veitemaki vataga ka ra sotava na Isireli ka sega ni rawa kina ni kaya ni da vinaka cake sara mai vei ira..

`Wilika na Maciu 20:25â€“28. Na cala cava e vakasalataki ira kina na Tisaipeli o Jisu me ra qaqarauni tiko kina ena kena tavoci na Lotu Vakarisito.`

Era kerea na Isireli me nodra tui e dua na tamata. Na kerekere ka mai dreta sobu nai tovo ni bula vakaivakarau ena loma ni matanitu. Era sa mai ca vakalevu sara na veitui ka veiliutak,i ka vakavuna na nona vakatara na Kalou me ra sa kau vakabobula ki Papiloni me rawa ni vakadodonutaki kina na nodra sala.

E dua na ka e viavia tautauvata e mai yaco talega ena Lotu Va-Karisito. E kauta mai na vakacegu vei ira na tamata vakabauta ena gauna oya ni sa tusanaka o Konisitanitaini ni sa lotu va-Karisito: sa mudu na veivakasaurarataki. Sa dua na kalougata levu ya, ka sa raica na Lotu ni sa rawa ni vakayagataki na nona kaukauwa na iliuliu ni matanitu o Roma me rawa ka kina. E dina madaga, ni sega ni dodonu me ra vakatotomuri ira na veimatanitu I sau.

E vica na veileti lelevu e a tubu ena kedra maliwa na tamata lotu ena I kava ni senitiuri, ka sa sega ni walia rawa na lotu. Sa mani vakavuna me ra sa qara yani vua na iliuliu ni matanitu vaka-Roma me curu takoso mai. Mai na gauna oya ka toso mai, sa tekivu me lamata cake mai na nona sa kilai ka dokai na Bisovi mai Roma mai vei ira na vo ni Bisovi ka ra dau laurai tu ga vakatautauvata e liu. Sa yaco me dau kerekere na lotu ki na Matanitu me dau mai walia na leqa ni lotu. Ena gauna ga sa kalawaca rawa mai kina nai lago ni katuba na matanitu, sa tekivu me ca ka ca sobu sara na veika e sotavi.

E vica nai vidavida butobuto ni tukutuku ni veigauna ni Lotu va-Karisto oya na nona sa vakadonuya me cakacaka vata kei vuravura, me vakasaraga ea vakayacora o Isireli ena gauna oya. Era sa qaravi matakau na Isireli, ka ra sa vakacacani na tui ena nodra garova vakasivia na lewa kaukauwa, me yacova sara ni ra sa vakacabori na gone kina veimatakau. E vakakina na lotu ni sa tekivu ciqoma nai yau ka susuga nai walewale ni qaravi tavi nodra na matanitu vakapekani, ka me sa lai tini sara ena nodra vakamatei e vuqa na tamata lotu baleta ni ra sa laurai ni ra vakatatao kina nodrau cakacaka vata na Lotu kei na matanitu.

`Na sala cava mai na nomu I tovo vakavanua kei mai na nomu itikotiko e rawa ni yaco mai kina na veitemaki me vakalatilati ka vakacacana nai rogorogo Vinaka ni nomu vakabauta?`