---
title:  Na dra ni Bulukau kei na Me
date:   05/05/2025
---

So era vakadiloya na vakasama raraba ni vakacaboisoro. Era kaya ni sa rui veivakalolomataki, bibi, ka tawa kilikili. Ia, o koya saraga oya na kena inaki. Na mate I Karisito e veivakalolomataki, e rui bibi, ka tawa kilikili, baleta ni mate o tawacala ena vukui koya ka cala. Oya na iwali ni valavala ca. Na mate oya nei Karisito, sai koya na vanua e dusia tiko mai na isoro rairai tawadodonu, ka ra kaya ni sa rui bibi ka veivakalolomataki.

`Wilika na Iperiu 10:3–10. Na lesoni cava eda tuberi kina mai na veitikina oqo me baleta nai soro era vakacabora na tamata ni Kalou mai na drauniveva ni Veiyalayalati Makawa? Na cava ga me vakacabori tiko kina ke sega ni na vakabulai kina na tamata ivalavala ca?`

Na Lami kei na manumanu tale eso ni vakacaboisoro era ivakatakarakara ka ra dusia kece tiko nai soro ni veivinakati ni Lami ni Kalou. Era cakacaka ni vakabauta, ka taya e dua na sala e veiteregi kina na vakabauta era tusanaka kei na cakacaka ena mai cakava na Mesaia. Eda vakatoka na ivakatakarakara oqo me ‘iyaloyalo’(type) ka mai vakavotukanataki ena kena ka ‘dina (anti-type),’ se na kena basika votu mai na dagodago dina ka yaloyalona tiko mai o ivakatakarakara. So era vakatoka me parofisai lailai me baleta na mate nei Jisu ena kauveilatai.

Na vei cakacaka semati kina vakacaboisoro e via vaka na saumi vodovodo ki na dua nai lakolako. Ni o la’ki sauma nomu vodovodo ni basi, waqavuka se waqa, ena soli mai na nomu tikite: e ivakatakarakara se yalayala ki na ilakolako ena vakayacori. E rawa ni o dabeca toka ga na nomu tikite, ia ena sega ni kauti iko kina vanua o via yaco kina. Ni o sa vodo ka sa toso nai lakolako, sa qai yaco na ka o mai sausaumi kina: sa na sega ni qai yaga na tikite.

E vakakina ki na manumanu ni vakacaboisoro. E bibi na nodra itavi, ia ni sa mai vakacabori na isoro dina, eratou sa mai tawayaga yani. E vakadinadinataki ena kena sa sei rua na ilati ni valenisoro ka wasea na Loqi Tabu mai na Loqi Tabu sara ni sa mai mate o Jisu. “A sa sei rua nai lati ni vale ni soro mai na tikina ecake ka kauta ki ra” (Marika 15:38). Na gacagaca kece ni vakacaboisoro, na vale Tabu kei na kena iyaya kece, era dusia tu mai na mate nei Jisu. Na gauna ga sa vakayacora kina na nona vosa ni yala o Jisu ena kauveilatai, ka vakadrukai mate ena nona tucake take mai, sa mai seavu ka takali yani vakadua na iyaloyalo.

`Vakananuma mada na vakacaca ni valavala ca ka yaco kina na mate nei Jisu, na Vosa ni Kalou ka mai liatamata, (Joni 1:1–3, 14), me sala duaduaga ni veivinakati. Na cava me na tukuna vei keda na vakassama qo me baleta nai vakarau ni noda raica nai valavala ca?`