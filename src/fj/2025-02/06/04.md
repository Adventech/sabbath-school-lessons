---
title:  Na Lami Ni Lakosivia
date:   06/05/2025
---

E via dusi Jisu vakatolusagavulu na ivola na Vakatakila ni o Koya na “Lami.” Dola ga nai tuvatuva ni veivakabulai, sa ra vakayagataka na tamata ni Kalou na lami mei vakatakarakara ni nona lako mai na Mesaia. O Epeli e vakacabora “na ulumatua ni nona manumanu” (V/kivu 4:4). na nodra vakarau biuti Ijipita na Isireli me ra lako ki na vanua yalataki era sa vakasalataki ni rawa ni ra vakabulai kece na ulumatua ni vuvale kei na manumanu ena vuku ni dua na lami yabaki dua (L/Yani. 12:5).

`Wilika na Lako Yani 12:1–11; Aisea 53:7, 8; 1 Koronica 5:7; kei na Vakatakila 5:6. NA cava era kaya na veitikina oqo me baleti Karisito na iSoro ni Lakosivia? Na cava e kenai balebale vei keda vakayadua?`

E mai vola toka o Pita ni oti e vica na yabaki mai na mate, tucake tale, kei na nona kaucake o Jisu, ka tukuna,”18 ni dou sa kila dou a sega ni voli e na veika e caca wale, e na siliva se na koula, mai na nomudou i valavala sesewa dou sa rawata maivei ira na nomudou qase; 19 e na dra talei ga i Karisito, me vaka na lami sa sega ni ca e dua na tikina,”(1 Pit. 1:18, 19).

O Jisu na bula duaduaga(vakayago) ka vakaio kina na savasava ni Kalou; na kena vo eda tamata I valavala ca, e tukuna nai tukutuku lasu me baleti koya na Kalou na noda I vakarau ni bula.

Sa tokatu mai o Jisu me ikarua ni “Atama”,(1 Kor. 15:45). E mai bula qaqa ena vanua eda druka kina. Ena yago vakatamata, e bulataka kina o koya na ka saraga ka namaki vua e dua na tamata. O Koya na taraliliva (iyaloyalo) uasivi duadua ni lagilagi ni Kalou. E tukuna vei Filipi,“Ko koya sa raici au, sa raici Tamaqu:,” (Joni 14:9l).

A mai vakoti kina kauveilatai ena kanavata ni lakosivia, me vakamatatataka ni o Koya dina na Lami dina ka takatakarakarataki tiko mai. Ena Joni 18:19, 20, E kaya o Jisu “Au a vosa votu” ena noqu vakavuvuli. Ni da biuti rau vata kei na lami ni Kanavata ni Lakosivia ena Lako Yani 12:5, 6, era vakasalataki na Isireli me ra digia edua na lami ka “maroroya tiko,” se vakaraitaka tu ena veisiga ni bera ni vakacabori. Ni tarogi Koya na Bete Levu me baleta na nona ivakavuvuli, e sauma vua, ‘ni sa mai vakavuvuli votu tiko ena valenisoro ena veisiga me rawa ni ra raica ka vakasamataka. Na nona bula, nona cakacaka, nona ivakavuvuli e vakatakila tiko se o cei dina o Koya. O Koya na Lami ka sega ni ca edua na tikina, oya na ivakamacala wararasa duadua ni yalododonu kei na ukuuku va-Kalou.

`Na sala cava e rawa ni saravi kina mai vei keda na bula uasivi ka lagilagi nei Jisu?`