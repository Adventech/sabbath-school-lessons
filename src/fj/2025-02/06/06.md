---
title:  O Ni sa Bulia na ka Kecega!
date:   08/05/2025
---

E bau vica toka na gauna, na nodra tuberi yani na parofita me ra toro voleka vua na Kalou ena raivotu ka vakatarai me ra sarava nai tikotiko vakaturaga ni Kalou. E sarava o Isikeli e cake sara (Isi 1:26); A sikova na vale Tabu mai Lomalagi o Aisea(Ais. 6:1), kei na ivakamacala makare dina ka soli vei keda, salavata kei na vakatawa lako ka vakayacori vei Joni ena raivotu ena nona ilakolako cake, Vakatakila 4 kei 5. Na ivakatakarakara ni veiqaravi ena Vale Tabu mai na veiyalayalati makawa e dusia tiko ni dua ga na sala e rawa ni curu kina na tamata ki na iserau ni Kalou: na dra i Karisito, (V/soro 16:2, 14).

`Wilika na Aisea 6:1–5 kei na Vakatakila 4:7–11. Na gacagaca cava soti ni raivotu e rua e tautauvata? Wanonova matua na veitarataravi ni ka eyaco: Na cava e vakasavui taumada? Na cava e tarava? Na dina cava baleta na Kalou e tataunaki mai ena veiraivotu oqo?`

Ena vei raivotu yadudua ni Tikotiko Vakaturaga, e yaco taumada na nodra vakacerecerea ka tusanaka na nona lagiti Kalou. E vakaturaga na iyaloyalo ni raivotu i Aisea:e vakasinaiti na Vale Tabu ena kubou, sa yavala nai lago ni katuba ni ena domodra na serafimi ni ra kacivaka na lagilagi ni Kalou. Ena raivotu i Joni, era kacivaka talega na Jerupi, “e Dodonu, e Dodonu, e Dodonu.” Raica na Isikeli 10:14, 15 ni ra vakatokai na kabula me Jerupi. E vakaraitaki vei ratou na parofita na iyaloyalo ramase ni laglagi ni Kalou.

E vakaraitaki vei keda na kedratou ituvaki na parofita ena ka eratou sarava. E kacivaka o Aisea ni “tamata tebenigusu qeleqelewa,” (Aisea 6:5), kei na tagi i Joni ni sa macala na dina vakaciriloloma ni sega ni kune rawa edua e “yaga” (V/kila 5:4). Ni sa dulaki vakadodonu vei keda na ‘yaga kei na gumatua’ ni Kalou, sa qai tekivu me da cakacakataka rawa na ituvaki leqa dina ni tamata: na noda sa rui tawayaga dina saraga, kei na noda gadrevi Karisito vakaoti me mai noda iVakabula.

E rabocaka mai o Setani e vuqa na veibeitaki vua na Kalou. E veiletitaka ni sa rui Kalou dau cakacaka vakaveitalia, daukocokoco ka daulewa kaukauwa. Ia, na tiki ni gauna lekaleka ga ena mata ni tikotiko vakaturaga ni Kalou, e vakavotuya saraga na lasulasu nei Setani. E saravi na dina baleta na Karisito vakataki Koya ga, “na Lami ka vakamatei,”(Vakatakila 5:12), e sa vukei keda me da sarava talega na Tamana ena kenai yaloyalo dina. Sa veivakacegui dina na noda kila ni nona laurai ga o Jisu, sa saravi vata kina nai yaloyalo kei Tamana,(Joni 14:9). Nai vakaraitaki levu duadua me baleta na Tamana, e saravi vei Jisu ena nona mate ena kauveilatai.

E rua na ka e vakaraitaka vei keda na kauveilati: imatai, na levu ni loloma ni Kalou vei keda, ka cabori koya kina ena vukuda; ikarua, me vakaraitaka vei keda na levu ni noda i valavalaca kei na noda sikalutu ka rawa walega ni da vakabulai ena vuku ni mate i Jisu ena kauveilatai.