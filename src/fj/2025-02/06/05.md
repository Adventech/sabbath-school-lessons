---
title:  Jisu ena Vale ni Soro
date:   07/05/2025
---

E yaco tiko e dua na dredre ena loma ni talanoa ni veivakabulai. E tagica na Kalou me vakalesuya tale mai na veitauraki ka dau marautaka na tamata ni bera na sikalutu kei nona gadreva me toro voleka mai vei keda. Ia, ena rusa na tamata ke toro mai ki na iSerau ni Kalou. “Ni kemuni sa sega ni Kalou sa rekitaka na ka e sega ni dodonu; Ena sega na ca me tiko vata kei kemuni.”(Same 5:4). Tomana o Tevita ka tukuna, “Ia koi au, e na vuku ni nomuni loloma levu, ka’u na curu ki na nomuni vale; Ka’u na cuva vaka ki na nomuni vale tabu ni’u sa rerevaki kemuni.”(Same. 5:7).

`Wilika na Akeai 2:7–9. E vakarogotaka e dua na yalayala o Akeai na parofita ena gauna ka tara tiko kina na ikarua ni Valenisoro. E tukuna ni na lagilagi sara na ikarua ni valenisoro mai na ke na imatai.A cava nai balebale ni parofisai oya.`

E vakasinaita na imatai ni valenisoro nai serau lagilagi ni Kalou ni sa vakatabui rawa ena gauna I Solomoni,(Oqo na iserau lagilagi vata ga ka muri ira voli mai na Isireli ena ilakolako mai Ijipita ki Kenani), ka ra sa sega ni vakaotia rawa na nodra itavi na bete ni ra sa dro ituba,(1 Tui 8:10, 11). Ni qai mai vakatabui na ikarua ni valenisoro, sa yali kina na kato ni veiyalayalati ka matataka nai tikotiko vakaturaga ni Kalou. E sa yali baleta ni a vunitaka o Jeremaia. Sa sega ni qai mai serauna na Valenisoro na lagilagi ni Kalou. Sa vakamosiyalo dina. Ena qai yaco vakacava na parofisai i Akeai?

Ia, e sa rairai ena ikarua ni valenisoro o Jisu, na Kalou ka sa liatamata, tokara mai na lewe kei na dra, ka basika mai me vaka na Tamata. E sa lako tani mai vakataki koya na Kalou mai na daku ni latilati, ka sa yaco me dua vei keda, ka tomani keda voli yani ena vuravura kakatelatela oqo. Baleta ni sa mai Luve ni Tamata na Luve ni Kalou, sa vakatara kina meda raica na matana, rogoca na domona ka vakadinadinataka ni sa tara ka vakasavasavataka na vukavuka,(Mac. 8:3). Me vaka ni sa sega ni kauti keda voleka vua ki na nona yasana, e sa kauti keda voleka ga vua ena nona lele mai ki na noda ucuna. E lako sobu saraga mai o Koya vei keda. Sa rauta bagi me tukuna nai vola Tabu:“Raica ena bukete e dua na goneyalewa, ka na vakasucuma e dua na gonetagane, Ka na vakayacani ko Imanueli:-a kenai balebale, Na Kalou ka tiko vata kei keda.”(Matt. 1:23). Vakasamataka na kena ibalebale: Na Dauniveibuli ka bulia na vuravura kei Lomalagi me siro sobu mai me rawa ni bula vata kei keda ka mai mate ena vukuda.

`Na kauveilatai e mai vakaraitaki kina na loloma cecekia ni Kalou. Na sala cava tale e vakadinadinataki kina na loloma ni Kalou?`