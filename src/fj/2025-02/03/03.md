---
title:  Na Yalewa Sa Qai Vakawati Rairai Totoka
date:   14/04/2025
---

E dua nai yaloyalo veivakurabuitaki e saravi ena Isikeli 16 me baleta na loma ni Kalou vei ira na nona tamata. E vakamacalataki isireli me vaka na nona kune e dua na goneyalewa dramidrami ka biu tu e na dua na vanua lala me mate kina. E a keveta yani ki vale, vakasavasavataki koya, ka susugi koya me yacova ni sa tamata bula, ka sa mani vauci koya tale me watina. Oqo nai yaloyalo ni dua na vakamau matalia duadua.

`Wilika na Isikeli 16:4–14. Na itukutuku cava ni loma ni Kalou ki vei keda e serelaki ena I yaloyalo ni nona mai vakabekabei na yalewa vakawati oqo?`

E kaya na Kalou vei Isireli ni sa tubu ka “sa matavinaka sara mai,.” ena vuku ni nona veisusu,(Isikeli 16:13). E goneyalewa biliraki vakatikitiki mai vei ira tale na vo ni gone, ka nuitaki ni na yaco me rusa, ni sega ni dua e raica na kena totoka. Ia e qai kunei koya na Kalou. Ni sa vakamiraka vua na Kalou na nona veiqaravi, sa qai matata cake ga mai na kena talei, me yacova ni sa mai wewe ni gusudra na lewe ivuravura raraba. E dina oqo, mai na gauna I Tevita kei Solomoni, na itekitekivu ni nodra veigauna na Tui vei ira na Iperiu, E gole sara madaga mai na Radini Sipa me mai vakadinadinataka saraga vakataki koya na lagilagi kei Isireli.

E i loloma vakatabakidua saraga mai vua na Kalou na lagilagi ka tokara tu o Isirel. E sa rui marama totoka, ka vakavuna na nodra veitalanoataki koya tiko, baleta saraga ni ni okati me watina. E kaya na Kalou vei Isireli ni sa “lagilagi sara e na vuku ni nona i ukuuku, ka a solia vua”,Is 16:14.

Na vu-ni- tukutuku e cowiri wavoki tiko ena loma ni Vola Tabu: sa I koya na Kalou kei na watina rairai totoka. Sega ni baleta na nona ukutaki koya na yalewa, ia e baleta saraga na nona ologi mai vua na Kalou ena veika Vinaka kecega. Sa vakakina na kedra totoka na tamata vakabauta ena rai vakalomalagi. E sega ni vu mai na dua na ka era cakava, ia mai na loloma va-Kalou, oya na veivakadonui ka sa sovaraka mai vei keda. Eda sa rairai totoka walega baleta ni sa ubi keda ena nona yalododonu, na “veivakadonui ni Kalou” vakataki koya. 2 Kor 5:21.

E sa daumaka kece sara tu ga, me yacova na tikina e tarava, Isikeli 16:15, “Ia ko a vakararavi ga e na nomu matavinaka, ka sa ia na dautagane e na vuku ni kemui rogorogo, ka sa ia vakalevu na nomu dautagane kei ira kecega era sa lako voli yani, ko sa dui nodra yadua ga.”

E da a bula me da tokara na yalovinaka kei na Lagilagi ni Kalou. Sa na yaco me beci na lagilagi ka sa na veitavaki kina mai liu o leqa, ena gauna sa mai nanuma kina na ka buli ni lagilagi e tokara e nona ga vakataki koya.

`Na caa na rerevaki ni noda vakararavi ga kina na noda lagilagi ga vakataki keda? E na rawa vakacava ni da vinakati ka lomani kina mai vua na Kalou? E na rawa li ni da taqomaki keda mai na dokadoka ni yaloda?`