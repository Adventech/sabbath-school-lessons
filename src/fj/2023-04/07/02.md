---
title:  Na Taro ni Veitaro
date:   12/11/2023
---

Ko cei koi keda? Na cava na vuna eda tiko kina eke? Na cava ena yaco nida sa mate? Na cava na nodai cavacava? Oqo na veitaro bibi eso ena rawa ni taroga e dua na ka bula, e vakatokai na tamata. Ena kosipeli nei Luke e a lako mai kina ki vei Jisu e dua na tamata ka qai taroga e dua na taro bibi.

`Wilika na Luke 10:25. Na cava na ka e taroga na loya oqo, ka cava na vuna e taroga kina?`

E dina ga ni rui titobu na taro oya, nai Vola Tabu e tukuna vakamatata ni a lako mai me mai vakatovolei Jisu. Ena so na gauna era sa dau lako mai eso na tamata era tawa vakabauta, se ko ira era vakatitiqa, ka ra sega beka ni taura vakabibi na nodra taro, ia e se rawa tikoga ni sotavi. Sai koya saraga oqo na gaunisala e sotavi koya kina na loya ko Jisu, e dina ga ni kila vakavinaka tu na nona gagadre na cauravou oya e sega ni ka dina. Ia, vei koya na loya kei ira era a vakarorogo, na taro oqo e sa katuba ena rawa ni vakayagataka ko Jisu me vakayadrati ira mera dui dikeva na lomana. E dina ga ni kila vinaka tu na nonai naki na loya, ko Jisu ena sega ni guilecavi koya se beci koya.

Na taro cava tale ena rawa ni bibi cake mai na kena oqo? “Na cava na ka meʼu kitaka me noqu kina na bula tawa mudu?” Se mani vakacava nai valavala ni lotu eda vakayacora tiko, mai muri e tiko kina na taro bibi oqo. Ni vakatauvatani kei na kena oqo, na cava tale e se rui bibi ki vua e dua na nona bula e sa vaka tu ga na kabu e basika ga mai vakalailai ka seavu tale yani" (Jemesa 4: 14)? Ka cava tale e dua na ka mei sosomi ni bula tawa mudu ka seg ani mate tawa mudu?

`Wilika na 1 Koronica 15:30–32. Na cava e kaya tiko eke ko Paula ni vakatakilakilataka na bibi ni bula tawa mudu?`

Dina ga ni veilecayaki na nona ivalavala, na loya e taroga tiko e dua na taro bibi, kei na Nona sa dau vakarau tu ko Jisu me vakayagataka na veigauna taucoko ga sa rawa me kaulotu kina, ena nodra tarai na veiyalo eso.

`Ena rawa vakacava talega ki veikeda meda na kidava na gauna sa na rawa kina meda vakadinadina, kevaka madaga e sega ni vinaka tu nai tuvaki ni bula?`