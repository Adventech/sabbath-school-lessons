---
title:  Lomani ira na Tani Me Vaka na Noda Lomani Keda
date:   15/11/2023
---

`Wilika na Maciu 22:37–40. E vakatauvatanitaki vakacava na ka e kaya ko Jisu eke ki nai nonai sau ni taro ki vua na loya, ena Luke 10:27, 28?`

Me vaka na ka e volai ena Maciu 22:37-40, e vakamatatataka kina ko Jisu ni vakavotukanataki ni vakabauta dina ena veisiga e lili koto ena rua nai vunau oqo. Ka vakamatatataka ko Luke 10:27, 28 ni kevaka e cakava e dua na tamata na ka ruarua oqo, e sa na nona na bula awa mudu.

“Na loloma sai koya na yavu bibi ni matanitu ni Kalou mai lomalagi kei vuravura, ka dodonu me yavu ni vakarau ni bula ni tamata Lotu Vakarisito. O koya walega oqo sa na rawa ni vakadeitaki koya. O koya walega oqo sa na rawa ni vorata kina na veivakatovolei kei na veitemaki."—Ellen G. White, Christ's Object Lessons, p. 49.

`Wilika na Kalatia 5:14; Maika 6:6-8; kei na 1 Joni 4:20, 21. E vakaqaqacotaka vakacava na veitikina oqo na ka e sa tukuna oti ki veikeda ko Jisu?`

Me vaka na ka e tukuna ko Paula, "Ni sa caka sara na vunau taucoko e na vosa e dua bau, oqo ga: Mo lomana na kai nomu me vakataki iko" (Kalatia 5:14). Vei Paula, na loloma ki Vua na Kalou ena rawa walega ni laurai ni sa matanataki na loloma oya ena veigaunisala eda sotavi ira kina na tani. Dina ga ni kaya, ni “ko ira na yalododonu era na vakabulai ena vuku ni vakabauta" (Roma 1: 17), kei na bula ena vakabauta e sega ni dua na ka me vunitaki, tawa kilai se sega ni laurai mai vei ira na tani. Ko Paula, Maika, kei Joni eratou vakamatatataka ni cakacaka e vakatakila na dina ni vakabauta eda kaya tiko.

Ena 1 Koronica 13, e kaya kina ko Paula kevaka e dua e kaya ni tu vua na kilaka, se cakava na veicakacaka lelevu e vuqa, se levu na nona vakabauta, se solia na nona bula me mate, ia e sega vua na loloma, na tamata oya e sa vaka ga na kaukaumea sa rorogo kei na lali sa tataqiriqiri" (1 Koronica 13: 1).

Raica mada na ka e tukuna e cake ko Ellen G. White. Rogoca na ka e kaya ena loloma walega ena rawa kina ki vua na tamata me na tudei ka vorata rawa kina na veitemaki. E vakatakila vakacava na vakanananu oqo ni vakaro me loloma e sega ni vakabulai ena vuku ni cakacaka, ia sai vakaraitaki ni noda vakabauti Jisu?