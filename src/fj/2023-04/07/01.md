---
title:  Kaulotu ki vei ira era Tiko Voleka
date:   11/11/2023
---

### Wilika ena Macawa Oqo
Luke 10:25-37; 2 Timoci 3:16; Jemesa 2:17–22; Maciu 22:37-40; Kalatia 5:14; Maika 6:6-8.

> <p>Wiligusu</p>
> "A sa vosa ko koya, ka kaya, Mo lomani Jiova na nomu Kalou e na lomamu taucoko, kei na yalomu taucoko, kei na nomu kaukauwa taucoko, kei na nomu nanuma kecega; kei na kai nomu me vakataki iko” (Luke 10: 27).

Eda kila kece na tikina oya: “Lomani Jiova na nomu Kalou e na lomamu taucoko, kei na yalomu taucoko, kei na nomu kaukauwa taucoko, kei na nomu nanuma kecega" (Luke 10: 27). Veitalia mada ga oya na noda loloma ki Vua na Kalou ena rawa ni yaco me vovodea wale tu ga kevaka eda kaya nida lomani Koya na Kalou ia ka sega ni talairawarawa ki Vua. Eda nanuma nida lomani Koya na Kalou ia na gaunisala cava eda vakatakila kina na loloma oqo ena noda bula ena veisiga? Na loloma ki Vua na Kalou ena gadrevi kina na sorovaki taucoko ni lomada, yaloda, yagoda kei na nanuma kecega ena veisiga. Ena rawa ga ni dua e kaya ni lomana na Kalou; ni cakacakataki, ia ena gadreva na kaukauwa ni vakatulewa.

Ia, e dina ga ni uasivi ka bibi na loloma ki Vua na Kalou, e gadrevi keda talega na Kalou meda lomani ira na tani, baleta na noda lomani ira na tani e vakatakila na noda lomani Koya na Kalou, ka yaco oya ena dua na gaunisala kaukauwa ka dina. Matai ni Joni 4:20 e kaya "Kevaka e dua e kaya ni lomana na Kalou ka sega ni lomana na wekana, sa vosa lasu ko koya; ka ni sa sega ni lomana na wekana o koya e raica tiko, ka rawa vakacava me lomana na Kalou o koya e sega ni raica? E kaya talega ko Paula ena Kalatia 5: 14 ni "Ni sa caka sara na vunau taucoko e na vosa e dua bau, oqo ga: Mo lomana na kai nomu me vakataki iko”

Eda na vulica tiko ena macawa oqo na gaunisala cava eda na rawa ni vakayagataka kina ena noda bula.

_Vulica na lesoni ni macawa oqo mena vakarautaki iko ena Siga Tabu, Noveba 18._