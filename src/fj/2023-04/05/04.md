---
title:  'Na Nodai Ulubale: Osooso/Vucesa'
date:   31/10/2023
---

Na ka e lako curuma ko Jona ena kete ni ika (raica na Jona 2) sai vakaraitaki ni loloma kei na yalololoma e veivakurabuitaki ni Kalou, kei na masu nei Jona e sa vakatakila na nona sega ni calata nai tukutuku ni loloma ni Kalou. Ia, baleta ga ni veivakurabuitaki na nodrau sota kei na Kalou e sega ni kenai balebale ni na rawarawa na veika ena lako curuma, e dina ga ni sa lako tiko ki Ninive.

`Wilika na Jona 3. Na cava na ka era cakava na tamata ki na ka e vunautaka ko Jona? Na lesoni cava e tiko eke me noda me baleta na vakadinadina?`

Se mani vakacava na rai nei Jona me baleti Ninive, ia e vunautaka ga na ka sa tukuna ki vua na Kalou, kei na veika e yaco kina, e veivakurabuitaki dina. Era sa veivutuni na kai Ninive. Io, ena lako curuma ko Jona e vuqa sara na ka, ena nona cakava na ka e a sega ni vinakata me cakava, ia ena gauna e sa cakava kina, sa vakalagilagi na Kalou.

Ena vuku ni ka oya, na Nonai nakinaki na Kalou ena toso ga ki liu ena usouso ni tabadra ko ira era vinakata me ra sorosorovaki, kevaka madaga era cata. Na keda yaga ena dodonu me dolava na sala ki na veika e bibi ki Vua na Kalou me baleti ira na yali. Me vakataki Jona, ena so na gauna eda dauvakamareqeta tu na duidui o koya e tarovi keda tu mai na noda tatara yani ki vua e dua na tamata se ikumukumu.

Me yaco meda sotava na noda duidui ena gadrevi kina na yalomalumalumu. Nai nakinaki ena gadrevi talega kina na gauna kei na gugumatua. Na noda vakaitavi ena nodra bula na tani kei na noda kauwaitaki ira vakadina ena rawa ni kauta mai na dredre. Ena dua na tabagauna ena gauna eda lomaocaoca kina ena noda tovolea tiko me sotavi na noda dui bula kei na leqa, ni vakayacori na veitokoni ena yalo e veitarai ena rawa ni rui veivakaocataki.

Kenai tinitini, na noda vakaitavitaki keda ena inakinaki e dau gadrevi kina vakawasoma na noda veisautaka na gaunisala eda vakayagataka kina nai lavo. Se mani veisemati vata tiko kei na nodra kauwaitaki na tamata, voli ni veitikidua kei na veivola ni kaulotu, se saumi ni veiqaravi me solia na gauna me vakayacori kina na cakacaka ni kaulotu, ena tiko na kenai lavo o koya e veisemati tiko ki nai nakinaki. Se sala cava ena vakayagataki ena cakacaka ni kaulotu ena gadrevi kina na bula sorovaki.

Nai tukutuku vinaka oya, ena malumalumu nei Jona, e cakacaka kina vakaukauwa na Kalou ena nodra tuberi na kai Ninive mera veivutuni. Ka ni rarawa ni ko Jona e sega ni vakaivotavota ena kalougata ni reki vakalomalagi.

`Nai soro cava e kerea tiko na Kalou ki vei iko mo cakava-se sa vakarau mo cakava ena vuku ni kena wasei na Nona loloma ki vua tale edua? E vakacava sara mada na taucoko ni nomu vakabauta ni na vakayacora na Nona vosa ni yalayala me vakavinakataka na nomu bula ena vuku ni soro?`