---
title:  Na Yalo ni Daumasu nei Eparaama
date:   24/10/2023
---

`Wilika na Vakatekivu 18:23-32 kei na Jemesa 5:16. Na cava na ka e dodonu me vakatavulici keda kina na kaukau ni dauveimasulaki?`

Na veitalanoa e rau cakava ko Eparaama kei na Kalou e ka dina, e ivakaraitaki ni veimasulaki. Ko Eparaama eke e matataki ira tiko na tamata mai Sotoma kei Komora ki Vua na Kalou. O koya e vakatakekere ena vukudra, o koya sa vakatakarakarataki Jisu tiko na noda Dautataro ki vei Tamana. Ena vuavuai vinaka sara na noda vakadinadina ena gauna oqo, kevaka walega meda sa tekivu ena mataqali masu vakaoqo.

E sa vulica ko Eparaama me lomani ira na lewei Sotoma kei Komora, kei na veikoro lelevu era tiko voleka. Sai koya oya na vuna e yalodina kina. E sa valuta oti na vei-Tui era sa vakadrukai Sotoma kei Komora oti. Ni oti na qaqa nei Eparama, sa lako mai ko Pela na Tui Sotoma ki vei Eparama kei Melekiseteki ka kerea mera sa lesu tale ko ira na nona tamata ki na nodra vanua; "Mo soli ira mada mai vei au na tamata, ka kauta nai toki me nomu" (Vakatekivu 14:21). Sai koya oqo nai vakaraitaki ni nona lomani ira na nona tamata na tui. Me vaka ni dua tiko nai vakaraitaki levu ni tovo nei Eparaama sai koya na loloma, e lomani rau na tui Sotoma kei Komora ka qai masulaki rau kei ira na nodrau tamata. “Na loloma vei ira na tamata sa rusa e vakauqeta na masu nei Eparaama.”—Ellen G. White, Patriarchs and Prophets, p. 140.

ko Eparaama e bulataka na yalomalua kei na gugumatua ena nona masu. Ena gauna ga e ciqoma kina na Kalou nai matai ni kerekere, me vakabula na koro kevaka era lewe 50 na tamata yalododonu era tiko ena loma ni koro, e vakuria tale ko Eparaama na nona cakacaka vakadautataro.

Ena sega ni mana na nodai nakinaki ni sega na masu. Ni drau sota oti kei na dua, ni oti na nomui vunau se soli vuli Vola Tabú, sa dodonu meda masulaki ira na tamata eda sota vata tiko. Na Kalou e kauwaitaka na veimasu oqo ena Nona tara na yalodra na tamata era sa sotavi tiko. Ena sega ni veisautaki ira na nodai tokani se ko ira eda veitaratara tiko na noda vosa, sai koya ga na Yalo Tabú. Sai koya oqo na vuna ena veinakinaki kece eda vakaitavi kina sa dodonu meda na daumasulaki ira na tamata yadudua.

`Wilika na Roma 8: 34 kei na Iperiu 7: 25. Na cava era kaya ki veikeda me baleti Jisu, ka na vukei keda vakacava na dina oqo meda kila vakavinaka na noda duitavi vakadautataro ki vei ira na tani?`