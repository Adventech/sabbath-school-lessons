---
title:  Talairawarawa ki na Loma ni Kalou
date:   26/10/2023
---

`Wilika na Vakatekivu 12:1–9. Na cava era vakatavulica na veitikina oqo me baleta na talairawarawa ki na loma ni Kalou, kevaka sara madaga ni sega ni matata na sala sa tu e matada?`

E dua tiko na ka e kilai tani kina ko Eparaama sai koya na nona talairawarawa me cakava na loma ni Kalou. Na veika kece e lako curuma mai ko Eparaama vata kei na Kalou e vakavotukanataki ena talairawarawa.

_Na nona kacivi_: E ciqoma ko Eparaama e dua na kaci e veibolei mai lomalagi: “Ia sa kaya oti vei Eparama ko Jiova, Mo lako tani e na nomu vanua, ka biuti ira na wekamu, kei na vale nei tamamu, ka lako ki na vanua ka’u na vakatakila vei iko" (Vakatekivu 12:1). Ena gauna e rogoca kina na domo mai lomalagi, nai matai ni ka ena rawa ni cakava oya me guilecava na domo oya, ena vakanananu ni o koya e tatadra walega. Se o koya ena rawa ni vorata na itukutuku, ena nona rawa ni kaya vakaoqo, Au sega ni via lako, e vinaka vei au eke. "Na vanua Au na vakatakila ki vei iko" e vakatoka e dua nai vakamacala ni lakolako e tawa macala na kenai cavacava! Ia e a ciqoma na veikacivi. E sorovaka na lomana ki na loma ni Kalou ka biuta na matavuvale nei tamana kei na nona vanua: "A lako ko Eparaama me vaka sa vakarota ki vua na Kalou" (Vakatekivu 12: 4).

_Na Digitaki ni vanua_: A yaco na veiba ena kedra maliwa na tamata nei Loti kei ira na tamata nei Eparaama, ia ko Eparaam e sega ni tamata e daunanumi koya ga vakataki koya. E sorovaki koya ga ki na loma ni Kalou, o Koya sa vakalougatataki koya tiko: “A sa kaya vei Eparama ko Jiova, ni sa tawase tani vua ko Loti, Mo ta cake mada, ka rai yani e na tikina ko tu kina, ia mo rai vaka ki na tokalau, kei na ceva, kei na vanua ki na tu-i-cake, kei na vanua ki ra; na vanua taucoko ko sa raica ka'u na solia vei iko, kei ira na nomu kawa me ra taukena ka tawa mudu" (Vakatekivu 13:14, 15).

_Vakarusai nei Sotoma kei Komora_: Ena gauna sa vakatakila kina ki vei Eparaama na Kalou nai cavacava ni rua na korolevu oqo, ena nona vakasinaiti tu ko Eparaama ena loloma, sa qai tovolea kina me vakabula na korolevu e rua oqo. Ena vuku ni kena sega ni bau yacova e lewe tini na tamata yalododonu ena loma ni korolevu, e sa na vakarusai kina. Sa qai sorovaki koya ko Eparaama ki na loma ni Kalou ka ciqoma na vakatulewa ni Kalou me baleta na korolevu oqo

Sa rawa ki Vua na Kalou me vakayagataki Eparaama ena vuku ni nona talairawarawa ki Vua ena veitiki ni bula kecega. Sa dodonu meda vaka-kina ena gauna oqo.

`Bolebole: Ena noda korolevu, eda sotava kina na vakalatilati ena kena vunautaki vakavinaka kei na mana ni kosipeli. Ena gadrevi meda kerea na Kalou me takoso.`

`Bolebole Cake: Vakasaqara e dua na sala mo veitaratara kina kei na dua e sotava sara tikoga na dredre me vaka na kena ko sotava tiko. Tukuna ki vua na tamata oqori ni ko masulaki koya tiko, ka kerea ki Vua na Kalou me vakatakila ki vei iko na ka ena rawa ni ko veivuke kina.`