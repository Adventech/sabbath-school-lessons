---
title:  Ko Eparaama e Lomani ira Kecega na Tamata
date:   23/10/2023
---

`Wilika na Vakatekivu 18:16-33. E vakaraitaka vakacava ko Eparaama na nona loloma levu vei ira kecega na tamata ka sega ni vakaduiduitaka na yavusa, kawa tamata se tamata?`

Nai karua ni tuvaki ni bula nei Eparaama e kau mai na Vakatekivu 18 sai koya na nona loloma ki vei ira na tamata, ko ira sara madaga e sega ni kilai ira. Oqo e dua na lesoni levu ki veikeda yadudua. Ko ira na tamata mai Sotoma kei Komora era tamata ivalavala ca, ia na lomana e vakasinaiti tu ena loloma ki vei ira kecega ka sega ni vakaduiduitaka se kawa tamata mai vei, yalewa se tagane, vosavosa kei na nona lotu.

Na Kalou sa qai vakatakila ki vei Eparaama na Nona vakatulewa me vakarusai na korolevu ko Sotoma kei Komora. "Sa kaya talega ko Jiova, Ni sa ka levu nai tukutuku kei Sotoma kei Komora, a sa ka tani sara na nodraui valavala ca; au na lako sobu mada, ka raica se ra sa cakava me vaka sara na kenai tukutuku, sa yacovi au; ia kevaka e segai, ka'u na qai kila" (Vakatekivu 18:20, 21).

Ena yalomalumalumu kei na vakarokoroko, sa qai vakatakila kina na nona kerekere ki Vua na Kalou: "Me yawa mada vei kemuni mo cakacaka vakakoya, ka me vakamatea vata na yalododonu kei nai valavala ca: ka me sa tautauvata na yalododonu kei nai valavala ca, me yawa mada vei kemuni: ena sega li ni caka dodonu Ko Koya sa lewai vuravura kecega? (Vakatekivu 18:25).

Ena vuku ni Nona yalololoma, sa vakanuinui kina ko Eparaama ni na vakabulai ira kece na tamata ena loma ni koro, e sega walega ni ko ira na yalododonu. E kila vakavinaka tu ko Eparaama na levu ni nodra ivalavala ca na tamata era bula tiko e kea. Ko cei e kila se na talanoa cava e rogoca me baleti ira na tamata oya kei na veika era daucakava? Ka mai na ka eda sa kila me baleti ira, me vaka e vakatakila tiko ena wase ka tarava, vata kei nai talanoa vakasisila me baleti Loti kei ira na tamata e tautuba ni nona vale (raica na Vakatekivu 19:1-11), era rui lolovira vakalevu.

Ia ko Eparaama, vakataki koya e kila tiko na loloma ni Kalou, e sa qai vakatakekere ki Vua ena vukudra. E kila tiko ko Eparaama ni tamata e daulesu tale ki Vua na Kalou ni sa veivutuni. Vei Eparaama, na nodra vakabulai na lewe ni veikoro lelevu oqo e sa na vukei ira mera veivutuni.

E muri, ko Eparaama e yavutaka tiko na nona kerekere ena nona kila vakataki koya na loloma ni Kalou vei ira na tamata. O koya vakataki koya e lomani ira vakalevu na tamata ivalavala ca, ka kila tiko ni se tiko na bula, sa tiko nai nuinui ni bula tawa mudu.

`Na ava na vuna e rui ka bibi kina na veimasulaki ki na noda bula ni daumasu? Ena vukei keda vakacava na nodra masulaki ira na tani, meda tubu vakayalo ka vakila vakalevu na dina ni loloma ni Kalou ki vei ira na tamata ivalavala ca?`