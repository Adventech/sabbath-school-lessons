---
title:  Paula ena Ulunivanua Veivatu
date:   04/12/2023
---

Veitalia ga na vanua e tiko kina, na Kalou e vakaroti Paula me na vunautaka na kosipeli. Sai koya saraga oqori na ka e gadreva me na cakava e Aceni.

`Wilika na Cakacaka 17:18-21. Na cava eso na sala duidui era sauma kina ko ira na pekani na vosa kei na vakatataro nei Paula ena vanua ni veivoli?`

Ena nona vakamatatataka tiko ko Paula na nona "Kalou vou" ki vei ira na tamata ena vanua ni veivoli (Cakacaka 17:18), era sa qai kauti koya ki na ulunivanua e vakatokai Areopagus, (ulunivanua ni kalou ni valu) ena dua na yasa ni korolevu, na vanua e vakatulewataki tiko kina na veika vakalawa kei na veika ni lotu, e dina ga ni sega ni vaka me beitaki ena dua na ka vakalawa. E rairai e laki rogoci ga kina na nona ivakavuvuli vou (Cakacaka 17:19). Ena bau ka dredre toka me na dauguilecavi e dua e dauvosa, gugumatua ka vuku me vakataki Paula, kevaka sara madaga e tutaka tiko na veivakanananu e rairai vulagi ki vei ira na tamata.

Na Cakacaka 17:21 e kaya ni ra a veitalanoataka ga ka vakarorogo ko ira na kai Aceni ki na veivakanananu vovou e talaucaka tiko ko Paula. E beitaki ira tiko beka ko Luke nira vucesa? E rairai sega. E vakabauti ni vakaraitaka tiko nira tiko ko ira na vuku kei ira na dauveileti, me vakataki Socrates, Plato, kei Arisitotle, ka sa yacovi keda tu mai ni kua na ka era cakava. Ena veisenitiuri sa daukilai tu ko Aceni ni vanua era taka mai kina ko ira na tamata vuku kei ira era sa dauvakanananu titobu. Dina ga ni so vei ira na tamata vuku oqo era sega ni tawa kila na Kalou, sega ena vakanananu eda nanuma tu me baleta na tawa vakabauta na Kalou ena gauna oqo, ka vuqa na nodra vakanananu vuku e duidui vakaoti mai nai vakavuvuli ni Lotu Vakarisito. E rui dredre me kune edua na tikina ena nodra vakanananu na Epikuro kei ira na Sitoike e dua na ka me vaka na tucake tale ni Mesaia.

Mai Aceni, e namaka tiko ko Paula me na vakayagataka na nona kilaka kei na nona dauvosa na Yalo Tabu, o koya e rawata mai ena nona vuli tiko vei Kamalieli. Ia e qai vakayagataka na Yalo Tabu na veika sa vulica ena veitolo ni gaunisala mai Aceni. "Ko ira na vuku era kidroa ena nodra vakarogoca tiko na nona vakanananu. E vakaraitaka ki vei ira na nona kila vakavinaka na nodra cakacaka ni liga, na nodra ka ni vuli kei na nodra lotu."-Ellen G. White, The Acts of the Apostles, p. 237.

Ni oti na veika e lako curuma mai Aceni ko Paula vata kei ira na pekani vata kei ira na tamata vuku, sa qai volavola ki vei ira mai Koronica ka kaya, â€œNi sa dei na yaloqu meu kakua ni kila e na kemudou maliwa e dua na ka tani, ko Jisu Karisito duaduaga, kei na nona lauvako ki na kauveilatai" (1 Koronica 2: 2).

`Na lesoni cava e tiko e kea me noda me baleta na bibi ni noda biuti Karisito me uto tiko ni nodai tukutuku veitalia ga se ko cei eda vunau tiko vei ira?`