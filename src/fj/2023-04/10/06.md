---
title:  Takosovi nai Yalayala
date:   07/12/2023
---

`Wilika na Cakacaka 17: 24–34. E tomana tiko vakacava ko Paula na nona vakadinadina?`

E talei talega meda kila ni ko Paula e a cavuta sara tikoga na veika era vola ko ira na nodra dauvolaivola, ena nodra vola eso na ka e veivolekati sara tikoga kei na dina vakaivolatabu, e sa solia kina vei Paula nai doladola me na vakauti ira tiko kina ko ira era vakarorogo tiko vua. Oya ena nona vakayagataka na nona kilaka vata kei na nodra vakabauta me rawa nira mai dabe vata kina ena dua ga na vakanananu, mai kea e sa na qai kauti ira yani vakabalavu. Sega na vakatataro: ena kena vakasaqarai na sala mera yacovi kina na tani. Ni sa tiko na kilaka ena ka era vakabauta kei na vakasaqarai ni vanua mera mai duavata kina e sa na rawa ni gaunisala kaukauwa mera sotavi kina na tamata.

Nanuma ni vakayagataka talega ko Paula na vanua era sa mai duavata kina me rawa ni kauti ira yani kina vanua e gadreva me kauti ira kina: oya na tucake tale nei Jisu kei nai nuinui ena solia ki vei ira taucoko. Ko Luke e vakamacalataka na ka e sa yaco ni sa laki tinia ko paula na nona vosa me baleta na tucake tale. Eso era cata na vakanananu oya; eso era vinakata mera na rogoci Paula tale ena ka oya; ka so era sa vakabauta. Na ka bibi e tiko enai talanoa oqo, ni noda itavi, oya mera rogoca kece. Ka sai koya oya na ka e a nuitaka tu kina ko Paula mai nai vakatekivu.

Eda kila ni so na tamata era na cata na kosipeli, ia ena dodonu meda na cakava na ka kece sara eda rawata ni bera nira qai biuta tani na ka era cata tiko. Na gaunisala e vakayagataka ko Paula vei ira na kai Aceni kei nai walewale ni nona vakayagataka na ka e sa vulica mai vei ira, e gadreva me vakadeitaka nira sa rogoca ena yalo e tadola, ni Kalou o Koya era sega tiko ni kila e bula tiko, ia e a buli ira. Na Kalou oqo e lomani ira ka vinakata mera kilai Koya. O Koya e dauyalololoma vei ira dina ga nira lecaika. Ia na Siga ni veilewai e sa lako tiko mai. Ia kevaka me sega ni vakabauti na kenai rogorogo, ia e tiko nai vakadinadina ena tucake tale nei Jisu.

Ena gauna oqo era sa rogoca ka kila nai tukutuku ko ira na tamata, ia mera na qai digitaka vakataki ira, mera biuta tani vakadua se mera na qai vakadikeva tale mada. Ka so era a vakadikeva kara yaco emuri mera muri Jisu (Cakacaka 17:34).

`Bolebole: Ena masu, kerea ki Vua na Kalou na nona veiliutaki ena kena kilai na gaunisala vinaka duadua ni vakadinadina ki vua e dua ko kila.`

`Bolebole Cake: Vakasaqara ena mona livaliva me vaka e dua na Ulunivanua Vatu (Areopagus) vei iko mo tukuna kina na kosipeli—vata na matata kei na qaqarauni nei Paula ki vei ira na tawa vakabauta.`