---
title:  Na Kaulotu ki Taudaku ni Vanua
date:   10/12/2023
---

Eda wilika ni a kauti iratou tani mai na Nona tisaipeli mai Kenisareti (Maciu 14: 34) “ka lako ki yasayasa vaka Taia kei Saitoni" (Maciu 15: 21). Na cava na vuna e kauti iratou tani kina mai Kaleli ki na vanua dauqaravi matakau vakaoqo? E a liutaki iratou tiko na tisaipeli ki nai yalayala ni veivanua oqo me rawa kina ki vei iratou me ratou vulica vakarawarawa, ena vanua oqo na veika eratou na sega ni vulica vakarawarawa e Kaleli. E gadreva me vakatavulici iratou na Nona tisaipeli ena lesoni ena vukei iratou me ratou na tu vakarau tiko ki na nodratou na kacivi me ratou na laki vakatavulici ira na tamata kece, vaka-kina ko ira era tiko ena vanua ni veivakatorocaketaki.

`Wilika na Dauveilewai 3:1-6, 1 Tui 5:1–12, kei na 1 Tui 11:1–6. Era vukei keda vakacava na veitikina oqo me baleta na tuvaki ni veiikoro lelevu oqo?`

Mai na Dauveilewai 3:1-6, eda raica kina ni ko ira na tamata makawa oqo e vakayagataki ira na Kalou me vakatovolei kina na nodra vakabauta na Isireli. Ia e ka ni rarawa ni ra a sega ni rawata na tamata ni Kalou na Nona veivakatovolei, ka dua na kenai vakaraitaki oqo: “ka ra sa vakawati kei ira na nodra goneyalewa, ka ra musuki ira na nodra goneyalewa kivei ira na luvedra, a ra sa qarava na nodra kalou" (Dauveilewai 3: 6). Ia, mai nai tekivu, ko ira na tamata oqo era sa yaco tu mera vatu ni veivakatarabetaki e Isireli.

Ena 1 Tui 5:1-11, sa na rawa ni da na raica kina na nodrau veitokani vakaveivolekati sara ko ira na kai Saitoni kei ira na Iperiu. E dina ga ena dua nai tagede, na nodra veisemati ena veivoli e yaga vakalevu ki veirau, ia e sega ni vakatitiqataki ni sa vakatulewataki ira tiko na nodra vakabauta ko ira na nodrai tokani era lotu vakapekani kei ira era qaravi kalou matakau ena veigaunisala eso e sa kauti ira tani kina.

Nai matai ni Tui 11:1–6 e vakaraitaka na kaukauwa ni ka e cakava na cala oya: na tui ko Solomoni e vakawatitaka na luve ni tui mai Saitoni, qai kauti koya vakatani. "Ni sa muri Asetoreci ko Solomoni na nodra kalou yalewa na kai Saitoni” (1 Tui 11:5).

Ia, e dina ga ni tukutuku ni lotu vakapekani kei na dauqaravi kalou matakau kei na veivakacalai era sa cakava ki na matanitu digitaki ko Isireri, e se kauti ira tikoga na Nona tisaipeli ko Jisu ki na veivanua vakaoqo. Ena gaunisala oqo, e tekivutaka kina ki vei iratou na veiqaravi ena veivanua ni veivakatorocaketaki e veicurumaki tu kina na veitovo vakavanua, e sotava na nodra veilecayaki kei na qiqo ni vakasama, ka vakaraitaka ki vei iratou na Nona tisaipeli nai valavala ni veiqaravi ena veimatanitu e curu veimaliwai tu na kenai tovo vakavanua

E levu na bolebole era sotava tiko ko ira na daukaulotu Lotu ni Kavitu ena vanua ni veivakatorocaketaki, e okati kina na veiqaravi ena tabana ni bula kei na kena kauwaitaki na veika ni bula raraba. Eso tale e okati tiko kina na toso cake ni sau ni bula, duidui va-kawa tamata, veivakacacani, vakavanua, kei na yalani ni galala ni lotu kei na kenai valavala. Veitalia ga na veilati oya, sa dodonu meda cakacaka ena veikoro levu.

`Na cava ko na rawa ni cakava mo vukei ira kina era veitavi tiko ena kaulotu ena korolevu?`