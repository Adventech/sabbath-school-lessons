---
title:  Mai Taia kei Saitoni
date:   12/12/2023
---

Era vakabauta na vuku ni Vola Tabu ni kosipeli nei Maciu e volai vakatabakidua sara tikoga ki vei ira Jiu, kei na vola nei Marika e volai vakatabakidua ki vei ira era kai Matanitu ki Sau ena vakasama. E rui yaga vakalevu me maroroi na duidui oqo veikeda nida vulica tiko na Kosipeli.

`Wilika na Maciu 15:22-28 kei na Marika 7:24–30. Na duidui cava ko raica ena gaunisala e vakatakilai kina na yalewa?`

Vakasamataka mada na gaunisala e vakamacalataka kina ko Maciu na tina oqo ena nona vakayagataka vanua e lako mai kina: o koya e kai Kenani. E sa vakauti Marika na Yalo Tabu me vakayagataka na veivosa tale eso me vakamacalataki koya kina na tina oqo me vaka ni dua na Kiriki se dua na kai Matanitu ki Sau ka qai solia nai kuri ni tukutuku ni o koya e sucu mai Sairo-finisia se kai Siria mai Finisia—na gauna duaduaga e vakayagataki kina na vosa oqo enai Vola Tabu.

Vakasamataka mada na ka ena cakava na italanoa ena Maciu 15 vakabibi vei ira era gadrevi mera na rogoca vata kei na yavu ni nodra vakabauta. Ko ira era dauvakarorogo tiko vei Maciu era raici koya na tina oqo me vaka e dua na iceni cati. Na ka oqo e lako mai ena veika era sa lako curuma oti ena veigauna sa oti na Jiu mai ira na kai Kenani me vaka nira ikumukumu tamata dauqaravi kalou matakau, o ira na nodra ivakarau ni bula e sa vatu ni veivakatarabetaki tiko mai ki na nodra vanua ena dua na gauna balavu. Ko iratou sara madaga na tisaipeli nei Karisito eratou sega ni siqema rawa ni rawa ni tiko vua na yalewa oqo na vakabauta ka sa tiki tiko ni matanitu ni Kalou.

Ena Marika 7, ko ira na kai Matanitu ki Sau era vakarorogo tiko ena rawa ni duidui na ka era na cakava mai na kena vei Maciu. Ko ira na kai Matanitu ki sau era sega vakila na veika era a lako curuma na Jiu vata kei ira na kai Kenani. Ia ko ira na kai Matanitu ki Sau sa rawa ni ra vakatakilai vata kei na yalewa oqo ni lako mai Sairo-finisia ena nona sucu. Ko Jisu e vakabula e dua vei ira. Vei ira na kai Matanitu ki Sau, na yalewa oqo ena rawa ni okati koya me dua na tina dauloloma ni kauwai me baleta na leqa ni luvena goneyalewa ka gadreva na Turaga me vakabulai koya, veitalia ga ni ra sega ni kawa tamata vata kei na nona vanua.

"E a sega ni sauma sara vakatotolo ko Jisu na nona gagadre na marama koya. E a ciqomi koya e matataki ira tiko mai na kawa tamata era cati mai vei ira na Jiu. Eke e sa nakita me na rawa ni vakayavalati iratou na Nona tisaipeli na yalokaukauwa kei na sega ni loloma era na solia na Jiu ena mataqali kisi vaka koya, mevaka e vakaraitaki ena Nona ciqomi koya na yalewa oya, kei na vakarau ni veikauwaitaki o koya ena rawa ni solia ki vei iratou me ratou walia na mataqali leqa vaka-koya, me vaka e vakaraitaki tiko ena Nona vakadonua na nona kerekere na yalewa oya" Ellen G. White, The Desire of Ages, p. 400.

`Wilika na 1 Joni 2:2. Na cava na ka e dodonu me kaya ki veikeda na tikina oqo me baleta na gaunisala eda duavata kina ena mata ni Kalou?`