---
title:  Wawa ka Cakacaka Tiko
date:   07/11/2023
---

E mai tini na Luke 24 ena Nona sa lako cake ki lomalagi ko Jisu (Luke 24:50-53). Ia e sega ni mai cava ga e kea nai talanoa. O koya na dauvolaivola, ko Luke, e tomana tikoga na nona volavola ena ivola ni Cakacaka. Ni bera ni lako ki lomalagi ko Jisu, e sa solia rawa ki vei iratou na tisaipeli e dua nai tavi, dua na vosa ni yalayala kei nai vakaro me ratou laki waraka mai Jeruisalemi na "kaukauwa mai cake" (Luke 24:49; raica talega na Cakacaka 1: 4 – 8).

E vakasalataki iratou na Nona tisaipeli ko Jisu me ratou wawa mai Jeruisalemi me yacova ni sa vakavotukanataki na Nona vosa ni yalayala oya ena Nona laki tala mai na Vosa ni Yalayala nei Tamana (na Yalo Tabu), me na vakaukauwataki iratou me ratou na vakadinadina kina e Jeruisalemi, Jutia, Samaria kei vuravura taucoko.

`Wilika na Cakacaka 1: 12-26. Na cava eratou a cakava tiko na tisaipeli, oqo sa 120 na tagane kei na yalewa, ena gauna era wawa tiko kina?`

Ko Jisu e sa vakamatatataka sara vei iratou na Nona tisaipeli na nodratoui tavi: me ratou vakadinadinataki koya ki vuravura. Ia, ena nodratou wawa tiko, eratou vakarautaki iratou tiko ki na nodratou itavi ena rua na gaunisala:

Kenai matai e kaya ko Luke ni ratou "sa gumatua kecega ko ira oqo, a ra sa lomavata e na kerekere kei na daumasu" E sega tale ni qai dua na yalo ni vakatataro ena nodratou duivakasama me baleta na itavi e solia ki vei iratou ko Jisu, ka ratou sa ciqoma nai tavi oya. Oqo na ka e uqeti iratou me ratou duavata kina ena masumasu. E sega ni wasea ko Luke na ka eratou masulaka, ia e vakabauti ni ratou a masulaka tiko na vuku, na kaukauwa, kei na yaloqaqa me ratou na vakavotukanataka kina na itavi sa tu e matadratou. Sa dua nai vakaraitaki levu ki veikeda.

Karua ni ka eratou cakava ena gauna eratou wawa tiko kina oya ena nodratou vakarautaki iratou vakavinaka ena vuku ni nodratou itavi. Ko Jutasa a soli Jisu yani me vakamatei oti sa qai kauta tani na nona bula. Sa gadrevi kina me dua na kena isosomi. Ia ena gauna ni nodratou wawa, eratou kerea tiko kina na veiliutaki ni Kalou kei na nona digitaki e dua me veisosomitaki. Eratou sa vakarautaki iratou sara na tisaipeli ka nakinaki ena kena tekivutaki na nodratou tavi. Ena kena vakayacori na veivakatulewa oqo, e vakayacora tiko kina ko Pita nai tavi ni veiliutaki. E sega sara ni dua e saqata na Nona veiliutaki ka ni ratou raica kina na vuku va-Kalou. Eratou sa vakila ka vakabauta ni sa veiliutaki tiko na Kalou ena kedratou maliwa. Na nodratou gauna ni wawa e sega ni gauna ni vakasavuliga, ia e vakasinaiti enai naki kei na uqe ni yalo me cakava nai tavi.

Nida waraka tiko na sovaraki ni Yalo Tabu me vukei keda ena kena vakacavari na inakinaki levu ni Kalou, sa dodonu meda duavata ka veivakayaloqaqataki tiko (Iperiu 10: 24, 25), masulaka tiko na Yalo Tabú ni Kalou. Dua tale, sa dodonu meda vakadodonutaki keda vata kei na noda isoqosoqo lotu ki na veika bibi ni Kalou—na nodra vakabulai na yali.

`Ko na vulica rawa vakacava mo waraka na Kalou ka sega ni vakayalia na nomu vakabauta ena gauna vata oqo? Ena gauna oqo, ni ko wawa tiko, ko na vakayagataka vakavinaka vakaevei na nomu gauna, me vakataki iratou na tisaipeli eke?`