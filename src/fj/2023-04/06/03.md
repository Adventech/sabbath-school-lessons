---
title:  Na Yavu Vakaparofisai
date:   06/11/2023
---

`Wilika na Luke 24:36-49. Cava na ka e yaco eke, ka cava na vuna e yaco kina me dua na ka bibi e lako curuma nai apositolo?`

E rui talei oya ni taumada eratou a sega ni vakabauta na tisaipeli ena dela ni nodratou rere. Ia, ni oti na nodratou sa raici Jisu ka vakadeitaka ni sa bula dina, nira sa sega ni vakabauta ena vuku ni ra sa reki (Luke 24:41). Ko sa bau vakila ni dua na ka e vinaka vakaoti e ka dina? Sai koya oqo na ka eratou a lako curuma na tisaipeli kei ira tale na kena vo ena taba ni vale e cake.

Kevaka me a biuti iratou ko Jisu vata kei na ituvaki ni bula eratou lako curuma oya, ke a sega ni cavuka na nodratou vakabauta. Ena vuqa na gauna e sa dauseavu yani kina na kaukauwa ni ka eda lako curuma; era na rawa ni guilecava, se tekivu, se era na vakataroga. Sai koya oya na vuna e sega ni mai oti walega kina ena Nona vakaraitaka na mawe ni mavoa kei na kana ika e matadratou, ia e kauti iratou ki na Vosa, ka vakatakila ki vei iratou na yavu vakaparofisai ni Nona cakacaka kei na tabana e qarava. Oya se mani vakacava na vakaitamera ni kila eratou rawata mai Vua, se vinakata ga ko Jisu me yavutaki na nodratou vakabauta ena Vosa ni Kalou.

"A sa kaya vei ira ko koya, Oqo na vosa kau a daukaya vei kemudou niu a tiko kei kemudou, ni na yaco kecega na vosa sa tukuni au, sa volai e na vunau i Mosese, kei na nodrai vola na parofita, kei na Same" (Luke 24: 44).

Eda raica talega eke na kaukauwa e veivakayavalati me cakava kina na vakadinadina: na Vosa ni Kalou. E kila ko Jisu kevaka me vakaukauwataki na nodratou kilaka na tisaipeli, ena gadrevi me ratou kila na cava na vuna e mate kina kei na cava nai balebale ni Nona tucake tale mai na mate. E gadrevi me tokitaki na nodratou vakanananu mai na matanitu vakavuravura ki nai wali uasivi duadua ni valavala ca kei na qaqa nei Karisito mai na mate. Na kosipeli e cecere sara mai na kena rawati na kaukauwa vakamatanitu vei Isireli. E vakatakila na qaqa nei Karisito vei Setani ka vakadeitaka ni dua na siga ena vakarusai kina vakadua na ivalavala ca ena vuravura oqo, me sa na vakavoui tale na vuravura, ka me na rawa ni tiko kina na Kalou ena kedra maliwa na Nona tamata. E "dolava na nodra kilaka" (Luke 24: 45) me rawa kina nira kila na veidina oqo, o koya mera na wasea yani ki vuravura.

Na veika eda lako curuma vata kei Jisu ena sega ni rawa ni tomani tiko kevaka e sega ni yavutaki ena Nona Vosa, okati kina na veiparofisai e dusia tu na veika sa oti kei na veika e yaco tiko, ka okati kina nai matai kei na ikarua ni lesu mai nei Karisito. Ni sa kilai vakavinaka na veidina oqo, sa na qai rawa kina ki veikeda meda vakayavalati me tukuni Jisu.

`E vakaevei sara mada na vinaka ni nomu yavutaki tu ena veiparofisai e dusi Karisito tiko, enai matai kei nai karua ni lesu mai? Vakauasivi enai vakataotioti ni gauna, na cava na vuna e dodonu kina meda vakadeitaki tiko ena Vos ani Kalou, okati kina na parofisai, ka cava na vuna e sa rui ka bibi kina na noda kilai ira, vakauasivi ena cakacaka ni vakabula yalo?`