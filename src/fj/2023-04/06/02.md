---
title:  Na Wasei ni Tukutuku Vinaka
date:   05/11/2023
---

`Wilika na Luke 24:1-12. Na cava era cakava ko ira era rogoca ni sa tucake tale ko Jisu?`

Ena mataka caca ni Siga Sade, ni sa mate oti ko Jisu, ko Luke e tukuna ni so na marama era a lako ki nai bulubulu. Era kauta na veka boi vinaka vata kei ira, e vaka ni ratou sa lako tiko me ratou laki raica nai valavala ni koto ni yagoi Jisu me vaka ni sa oti na Siga Tabú. Ena nodratou nanamaki me ratou na raica ni se dregati tikoga nai bulubulu, eratou kurabui ena nodratou raica ni sa lala tu nai bulubulu. Ena nodratou sega ni kila na ka me ratou cakava, sa qai basika vakasauri ki vei iratou e rua na tagane e serau tu na nodrau isulu. Ia e tiko vei rau e dua nai tukutuku me nodratou. Erau veivakananumi tale ki vei ratou na yalewa ena vosa nei Jisu, ni na tucake tale. Ena levu ni nodratou marautaka nai tukutuku oya, eratou a lesu vakatotolo ki na vanua eratou tiko kina na tisaipeli kei ira na lewe vuqa era dau vakamuri Jisu ka tukuna ki vei ira na ka eratou sa raica ka rogoca, baleta ni sa sega ni qai tarovi rawa na nodratou marau. Oya, na nodratou sa wasea ki vei ira tale eso na ka eratou sa vulica me baleti Karisito.

Ena rawa ni ko raitayaloyalotaka se na vakacava tu nai tuvaki ni nodratou bula na yalewa oya? Eratou se qai lako curuma oti ga e dua nai tuvaki ni bula e veivakurabuitaki, e dua e vakasinaiti iratou vakaidina ena kidroa, ia ko iratou na tisaipeli eratou vakatoka ni oya e dua na lasu e sega ni yaga (idle tales)” ka ratou sega ni vakabauti iratou kina na yalewa. Ena nona sega tu ni vakadeitaka ko Pita me vakabauti iratou na marama se sega, a mani cici kina ki nai bulubulu me na laki raica saraga vakataki koya.

Vei Pita ka vaka-kina e vuqa veikeda-e tiko na ririko ni kena ciqomi e dua na ka baleta ga ni mai tukuna e dua. Dina ga ni a vakarorogo ko Pita vei iratou na marama, e sega ga ni rawa me vakaivotavota ena ka eratou a lako curuma me yacova e dua na gauna ki muri. Taumada na ka duaduaga e raica na bulubulu lala, sa qai kaya ko Luke “a sa kurabui e lomana" (Luke 24:12). Na ka e lako curuma enai bulubulu e sega ni tautauvata kei na kena eratou a sota kaya na marama.

Se cava na ka e qai cakava ko Pita, ko iratou na yalewa ena gauna totolo ga eratou rogoca kina nai tukutuku me baleti Jisu, eratou sa gadreva saraga me ratou wasea ki vei ira na tani. Na veivakauqeti levu cava ena qai rawa kina ki vei iko mo tukuna na ka sa cakava ki vei iko ko Jisu?

Io, eda gadreva meda veiwekani vakaveivolekati sara vata kei na Kalou ni bera nida na qai wasea yani ki vei ira na tani. Na noda gagadre meda na wasea ki vei ira na tani na ka eda taleitaka vakalevu, e dua tiko na tiki bibi ni noda vakauqeti me kaulotu. E muri, eda na sega ni wasea rawa e dua na ka e sega veikeda.

`Na cava eso na ka ko sa lako curuma ena vuku ni dina ni Kalou kei na Nona loloma? Na cava na vuna e rui talei kina vei iko na gauna oqo, ka era vakauqeti iko vakacava mo tarai ira yani na tani enai tukutuku vinaka?`