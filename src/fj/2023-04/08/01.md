---
title:  Veiqaravi ki vei ira na Vakaloloma
date:   18/11/2023
---

### Wilika ena Macawa Oqo
Luke 5:17-26, Joni 5:1-9, Vakarua 10:19, V/Soro 23: 22, Maciu 25:34-40, Joni 15:13.

> <p>Wiligusu</p>
> "Ena qai vosa na Tui, ka kaya vei ira, Au sa kaya vakaidina vei kemuni, Ni kemuni a cakava vua e dua sa lailai vei ira na wekaqu oqo, ni a cakava vei au" (Maciu 25: 40).

Na Luke 5:17-26 e vakarautaka e vuqa sara nai vakaraitaki ni veigaunisala eso e vukei ira kina na dravudravua ko Jisu. Ena so na gauna e vakayagataki ira na tani mera vukei keda, se vakayagataki keda meda vukei ira kina na tani. Na cakacaka oqo ena rawa ni veibolei sara vakalevu, ia e kauta mai na veika lelevu. Ena nodra vukei ko ira era gadreva na ka, eda sa matanataka tiko na cakacaka ni veiqaravi nei Jisu Karisito. Ena so na gauna ena rawarawa na noda tukuna ki vei ira era gadreva na veivuke, ena so tale na gauna ena dredre me kilai. Se tuvaki ni bula cava, eda sa kacivi meda Nona dauniveiqaravi ki vei ira kece na tamata era vakaloloma, veitalia ga nai tuvaki ni nodra bula.

Nai Vola Tabú e vakayaloqaqataki keda meda volekati ira era vulagi, ka rawata na nodra veivakabauti sa na qai rawa nida vulica na veisala vinaka ni nodra vukei mera raici Jisu.

Na lesoni ni macawa oqo, na noda ulutaga, “Veiqaravi ki vei ira na Vakaloloma” e vakaraitaka ni tiko na Nona inaki na Kalou ena nodra tarai ko ira era dravudravua ena vuqa na sala. Na nodra gagadre ena rawa ni veika vakayago, vakayalo, vakailavo, se veimaliwai: oya ni so era na rawa ni okati mera vulagi enai tikotiko se matavuvale. Se na mataqali gagadre cava ga, sa na dodonu meda na tu vakarau meda na cakava na cakacaka ni veivukei eda rawata. Sai koya oqo nai balebale bibi ni Lotu Vakarisito kei na veinakinaki cava eso e dodonu me okati kina.

_Vulica na lesoni ni macawa oqo me na vakarautaki iko ena Siga Tabu, Noveba 25._