---
title:  Nai Otioti ni Leqa
date:   26/12/2023
---

Ko Jisu e kaya ki vei iratou na Nona tisaipeli kei keda talega: “O koya mo dou qai lako, ka vakalotutaki ira na lewe ni veivanua kecega, ka papitaisotaki ira e na yaca ni Tamamudou, kei na Luvena, kei na Yalo Tabu; vakavulici ira me ra vakabauta na ka kece kau a vosa kina vei kemudou: ka mo dou kila, au sa tiko vata kei kemudou e na veisiga kecega, ka yacova nai vakataotioti kei vuravura. Emeni" (Maciu 28:19, 20). Sai koya oqo nai "Vakaro Levu, nai tukutuku ni agilosi e lewe tolu kei na veikacivi ki na veimatanitu, veiyavusa, duivosavosa, kei na tamata” (Vakatakila 14: 6), sai koya na dina ni gauna oqo” (2 Pita 1:12) nai vakaraitaki ni Veivakaroti Levu.

`Wilika na 1 Joni 4:8, 2 Pita 3:9, 1 Timoci 2:4, kei na Vakatekivu 12:3. Na cava na vuna e bibi kina ki Vua na Kalou na tamata kecega?`

Na loloma nei Karisito e sa baleta na kawa tamata kecega, e sega ni votalutu kina e dua na kumukumu tamata. Ni veidutaitaki vata kei na vakavuvuli ni mate nei Karisito e sa baleti ira walega era sa digitaki oti tu, nai Vola Tabu e matata vinaka ni mate nei Karisito e sa baleta na tamata kecega, se kawa tamata cava ga, vakarau ni bula vakacava se cava ga na ka. Kevaka ko tamata, ko Karisito e a mate me baleti iko. Na taro walega e sa vo tiko ki veikeda oya, Na cava ko na cakava ena vuku ni Nona mate?

Ena gauna sa na lesu mai kina ko Jisu ena rua walega nai wasewase: ko ira era sorovaki ira ki na kaukauwa nei Setaki ena lotu kei na veisoqosoqo vakapolitiki me vaka e vakaraitaki tiko ena Vakatakila13 kei 17 kei ira era sorovaki ira vakaoti ki vei Jisu Karisito, na nodra vakabauta e sa vakatakilai ena nodra maroroya nai vunau ni Kalou" (Vakatakila 14:12).

Mai na vakatekivu, sa tiko nai vakadinadina ki na tamata se ko cei na Kalou kei na Nona gaunisala ni yalododonu kei na loloma (Roma 1:18-21). Ena vuku ni ka oya, na tamata taucoko era bula mai ena veitabagauna sa oti era na veilewaitaki ena yavu ni nodra duavata kei Koya na Kalou ka ra bulataka na nodra bula—se mani vakacava na levu ni ka era cakava se sega ni vakila (Roma 2:11–16).

Ia ena gauna ni vakataotioti oqo, ena tubu na tatawasewase, ka sa na sega ni rokovi na galala ni vakatulewa. Era na vakasaurarataki na tamata mera tokona na isoqosoqo nei Setani. Sa gadrevi me vakatotolotaki na kena kacivaki na kosipeli kei na tukutuku vakadomobula ni nona walewale ni lawaki ko Setani me vakatakilai. Ka sai koya saraga oqori na ka e baleta tiko na itukutuku ni agilosi e lewe tolu kei na noda inakinaki.

`Dabe toka ena vakasama ni a mate ko Karisito ena vukumu. Na cava ena rawa ni ko vakasamataki ni ko a cakava, veitalia ga na kena ca, ena sega ni rawa ni saumi ena mate nei Karisito ena kauveilatai?`