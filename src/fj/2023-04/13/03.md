---
title:  Nai Tukutuku ni Agilosi e Tolu Kei nai Nakinaki
date:   25/12/2023
---

Na vola ni Vakatakila e solia ki veikeda e dua nai tukutuku kaukauwa ka matata ni veivaluvaluti levu, de rairai o koya e matanataki tiko ena Vakatakila 12: 12: “O koya oqo mo reki kina na lomalagi, kei kemudou sa tiko kina. Dou na ca koi kemudou sa tiko e vuravura kei na wasawasa: ni sa lako sobu vei kemudou na tevoro, a sa cudru vakalevu, ni sa kila ko koya ena sega ni dede na nona gauna" E dredre me vakasamataki se ena rawa vakacava ki vua edua me na kila na ka ena Vosa ni Kalou, ka sega mada ni veivaluvaluti levu, o koya ena qai laki yacova na kena kaukauwa duadua enai vakataotioti ni gauna.

`Wilika na Vakatakila 14: 6–12. Cava na ka e tukuni eke, kei na cava era na cakava na veitikina oqo ki na noda noda nakinaki kei na tukutuku?`

Na ka bibi me baleta nai nakinaki ni Kalou, sai koya nai tukutuku, na Nonai tukutuku na Kalou: na kosipeli. Nai tukutuku, ena kena vakanananu dina, sai koya nai nakinaki me na rawati. E gadreva ko vuravura me vakasalataki ena ka sa roro tiko mai, ka ra na vakasaurarataki na tamata mera na cakava na nodra digidigi, na digidigi ki na bula se ki na mate.

`"O koya sa sega ni totaki au, sa to tani: ia ko koya sa sega ni kumuna vata vei au, sa duibiubiuta" (Luke 11:23). Na cava e tukuna tiko ko Jisu eke me baleta na nodai nakinaki?`

Nai tukutuku ni agilosi e tolu ena Vakatakila 14 e vakarautaka na uto ni tukutuku sa kacivi kina na Lotu ni Kavitu me kacivaka ki vuravura. E rua na ulutaga bibi o koya e yavutaki tiko kina sai koya na: “nai tukutuku vinaka e sega ni oti rawa" (Vakatakila 14: 6) kei na vakarokoroko ki Vua na Dauveibuli. Na vakanananu e rua oqo e basika ena kedrai yaloyalo na yalosavasava: "Oqo gona na nodra vosota na tamata yalosavasava: sa tu eke ko ira era sa vakabauta na vosa ni Kalou, ka taura tikoga na vakabauti Jisu" (Vakatakila 14: 12). Veitalia se cava tale na ka eda na cakava—na veika vinaka kece eda na cakava ena nodra vukei na tamata-me kakua sara ni lako tani na matada mai na noda kacivi kei na inakinaki, oya na kena kacivaki ki na vuravura sa yali tu, nai nuinui ni “tukutuku vinaka e sega ni oti rawa” ka me vakasalataki vuravura talega ki na ka ena basika mai ena dua na siga sa tu mai liu.

`"O koya sa sega ni totaki Au sa to tani” (Luke 11: 23). Ko na kila vakacava na ka e tukuna tiko ki veikeda eke ko Jisu? Na cava na vuna ena dodonu kina ki veikeda meda dikeva evei na vanua e tiko kina na lomada?`