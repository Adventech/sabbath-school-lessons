---
title:  Lako Tani mai na Vanua e Dauvakawelei Keda
date:   15/10/2023
---

Me rawa nida yacovi ira yani na tani, sa gadreva na Kalou meda lako tani mai na vanua e dauvakawelei keda (comfort zone). Na gagadre ni noda bula voli vata kei ira eda tautauvata, kawa tamata vata, ena rawa ni kauti keda ki na yalo ni kocokoco, se kina cakava na veika ca. Na rerevaki ni ka oqo, sai koya e dua na lesoni e basika mai nai talanoa me baleti Pepeli.

`Wilika na Vakatekivu 11:1-9. Na cava na nodrai naki na tamata? Na cava na ka era via cakava, ka cava na vuna e tarova kina na Kalou?`

Na kedrai talanoa na tamata ena vale cecere mai Pepeli e vakatakila na nodra sasaga. Era a nakita mera cakava e dua nai vakananumi- e dua na korolevu kei na dua na vale cecere e se bera vakadua ni basika ena dua tale na vanua e vuravura: "e dua na vale cecere, me yacovi lomalagi na delana me rogo kina na yacada" (Vakatekivu 11: 4).

Sa vakavica ena gauna oqo era sa dautovolea na tamata mera cakava na ka vata ga oya? Se ena politiki, cakacaka ni liga, bisinisi, se mani lotu sara madaga, e sega na kena leqa. E muri, sa na vakacava na kena tawayaga kei na kena sa na sega ni vakaibalebale na nodra veisasaga eso (raica na Dauvunau 2:1–11.)

Nai Vola Tabu e kaya ena Vakatekivu 11: 4 ni ko ira na tamata oqo era vinakata mera tara e dua na vale cecere me rawa nira levea kina na nodra veiseyaki ena delai vuravura. Era vinakata mera umani vata tikoga ena vuku ni nodra yalokocokoco. Ia na Kalou sa tiko e dua tani tale na Nonai tuvatuva.

Ko ira na tamata oqo era a duavata tale tikoga ena cakacaka oqo. Ia sa kaya ko Jiova, Raica, sa dua vata ga ko ira na tamata, a sa dua vata ga na vosa vei ira kecega; a ra sa vakatekivu ni kitaka na ka oqo: ia ena qai sega e dua na ka me tarovi ira e na ka era nakita” (Vakatekivu 11: 6). Na nodrai nakinaki na tamata oqo e rui ca,.

E dina ga ni sega ni tukuna vakamatata nai Vola Tabu, ko Ellen White e kaya nira sega ni vakabauta na vosa ni yalayala ni Kalou ni na sega tale ni na vakacacani vuravura ena wai (Vakatekivu 9:14, 15). Era nakita mera tara e dua na vale cecere mena veimaroroi ena dua na ka era sa raica ka kila, ka sega nira vakabauta na vosa ni Kalou. Se na mani vakacava na vu ni nodra sasaga, na Kalou sa kila oti tu ni ka era nakita oya e sega ni dodonu, ia era vakasinaiti tu ena kocokoco, sai koya oya na vuna e tarova kina na vakavotukanataki ni nodra sasaga.

`Ko tiki tiko beka ni dua nai kumukumu se kawa tamata e wele sara tu ga ena vanua ko tiko kina? Ena gaunisala cava ena rawa ni ko vakaitavitaki iko kina vata kei ira na tani era sega ni tiki ni tosotoso oqo, bula vakavanua se kawa tamata?`