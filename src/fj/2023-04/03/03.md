---
title:  Yaco Me Veivakalougatataki ki Vuravura Taucoko
date:   16/10/2023
---

`Wilika na Vakatekivu 12: 1–3. Ena sala cava e laki yaco kina nai vakasala ni Kalou ki vei Eparaama me kaci ni Kaulotu?`

E kerei Eparama na Kalou (sa qai yaco e muri me Eparaama) me biuta na nona vanua kei ira na nona tamata ka me lako ki na dua tale na vanua. Era tiki taucoko tikoga ni Nonai nakinaki na Kalou me vakayagataki Eparaama mei dewadewa ni kena vakavotukanataki na Nonai naki vakalou e vuravura. Sa mani lako ko Eparaama me vaka na vosa ni Kalou. Kevaka e tiko na Nonai naki na Kalou ki vei iko, ena rawa ni kaci mo biuti ira kina na nomu matavuvale kei ira na wekamu ka lako ki na dua na vanua e sa dolava oti tu mo laki qaravi Koya kina, me rawa ni ko yaco mo ivurevure ni veivakalougatataki ki vei ira na tani.

**Wilika na veitikina e ra. Na cava era kaya na veitikina yadua me baleta na veiyalayalati ni Kalou, na Nona vosa ni yalayala ki veikeda?**

`Vakatekivu 3:15`

`Vakatekivu 17:19`

`T/Lekutu 24:17`

`Aisea 9:6`

`Taniela 9:24-27`

`Maciu 1:21`

Mai na veitikina e cake, e vakamatatataka ni Kalou ena vakayacora na Nona vosa ni yalayala, a caka ena Were ko Iteni, oya ni na lako mai e dua, mei wali ni leqa ni valavala ca. Nai wali oqo, ko Jisu Karisito nai Mesaia, ena basika mai ena kawa nei Eparaama kei Aisake (mai vei Serai). Na Iperiu 11:9 e kaya ni ko Aisake kei Jekope erau tiki tiko ni vosa ni yalayala ni veivakalougatataki o koya a cakava na Kalou ki vei Eparama.

Eda sega sara ni kila vakavinaka na levu ni Nona kila ko Eparaama ni na tubu mai vakacava mai vei koya na Coke ka a yalataki, ia o koya e toso ena vakabauta. “Ena vakabauta sa talairawarawa kina ko Eparaama ni sa kacivi me lako ki na vanua sa bera ni soli vua me taukena; ka sa lako yani, ia sa sega ni kila na vanua sa lako kina" (Iperiu 11:8, NKJV). Sa dua dina nai vakaraitaki levu ki veikeda

`Kevaka sa kacivi iko na Kalou mo lako, sega tu ni kila na vanua ko lako tiko kina. Na cava na ka ko na cakava, kei na cava na vuna?`