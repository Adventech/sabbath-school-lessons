---
title:  Na Veikacivi ni Kalou me Kaulotu
date:   14/10/2023
---

### Wilika ena Macawa Oqo
Vakatekivu 11:1-9, Vakatekivu 12:1-3, Taniela 9:24-27, Maciu 1:21, Vakatekivu 12:10-13:1, Cakacaka 8:1-4, Cakacaka 1: 8.

> <p>Wiligusu</p>
> "Ia dou na rawata na kaukauwa ni sa lako sobu mai ki veikemudou na Yalo Tabu: ka dou na qai dautukuni Au e Jeruisalemi, ena lomai Jutia taucoko kei Samaria, ka me na yacova nai yalayala kei vuravura" (Cakacaka 1: 8).

Sa rawa ki Vua na Kalou ena so na gauna me kauti keda tani mai na vanua eda wele kina, ka vakarautaki keda meda Nonai vakadinadina. Ena so na gauna na veisau vakaoqo ena rawa ni vakayagataki me vakaotia na Nonai naki, me vaka na nodra vakasevi tani na tamata mai Pepeli. "Na nodra vakasevi tani oya mera rawa ni ra vakatawai vuravura, ka me vakacavari nai naki ni Kalou ena ka saraga era a cakava na tamata me tarova na kena vakavotukanataki" Ellen G. White, Patriarchs and Prophets, p. 120. Ko Eparaama, e lako tani mai na nona vanua ki na dua tale na vanua (Vakatekivu 12) ena vakanananu ni vakadinadina. Ko ira na tisaipeli nei Jisu era lako tani mai na nodra cakacaka voliga ena kedra maliwa na wekadra (Cakacaka 3) mera cakacaka talega ki vei ira na tani (Cakacaka 8:1-4). Ena Cakacaka 1: 8, e biuta koto kina ko Jisu na yavu ni veivakalotutaki: mera tekivu e Jeruisalemi, Jutia ka lako sara ki Samaria ka kenai otioti ki nai yalayala kei vuravura.

Ia kevaka madaga eda sega ni biuta na noda vanua, e sa gadreva tikoga na Kalou meda tatara yani ki vei ira na tamata era tiko vakavolivoliti keda. Ena gauna sa yaco kina nai soqosoqo lotu mai Jeruisalemi mera sa vakadonui ira vakataki ira, era sa dui se na lewena. Dina ga ni yaco mai na veivakararawataki ka ra vakaleqai kina na tamata, na veika e yaco oya e sai yaragi ni kena vakatetei nai tukutuku vinaka ki vuravura taucoko.

_Vulica na lesoni ni macawa oqo me na vakarautaki iko ena Siga tabu, Okotova 21._