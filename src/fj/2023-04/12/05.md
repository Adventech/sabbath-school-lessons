---
title:  Ena Gauna Vakaoqo
date:   20/12/2023
---

`Wilika na Esiteri 4:1-14. Na cava na vuna e okati kina ni sa kena gauna vinaka oqo me sa vakatakilai koya kina ko Esiteri ni dua na Jiu?`

Ena gauna e veitaratara tiko kina ko Moatekai ki vei Esiteri me veivuke, o koya sa vakawati tu ki vei Easerosi ena vica vata na yabaki, ia e tiko e dua na lawa ena matanitu ko Peresia oya ena sega ni dua ena rawa ni lako ki vua na tui kevaka e sega ni sureti mai vua. Kevaka e dua ena sega ni doka na lawa oqo ena sotava na mate. Ko Esiteri, e sa kila ni na mate kina, e a qai lako ga kina nonai tikotiko vakaturaga na tui, sega ni sureti.

Na vakabauta nei Moatekai e sa laki vakayadrata na vakabauta nei Esiteri. Na uto ni tukutuku enai vola nei Esiteri e kune tiko ena vosa nei Moatekai ki vei Esiteri: "A sa kaya ko Moatekai me tukuni ki vei Esiteri, Mo kakua ni nanuma ko na bula e na vale ni tui, ka mo sega kina ni vakataki ira kece na Jiu. Ia kevaka ko sa galu sara e na gauna oqo, ena qai yado na veisereki kei na bula vei ira na Jiu, mai na dua na yasana tani; ia ena vakarusai ga ko iko kei na mataqali ni tamamu: ia ko cei e kila, de ko sa yaco beka mo ranadi e na vuku ni gauna oqo?" (Esiteri 4:13, 14).

Sa vakatovolei na vakabauta nei Esiteri ena gauna e kerekere kina ko Moatekai ki vua me lomani ira na nona tamata. E sega ni dua e kila ni o koya na Jiu, ko Moatekai duaduaga, kei na gauna e digitaka kina ko Esiteri me sa vakaitavi, e sega ni qai lomalomarua ena nona biuta na nona bula ena vanua ni mate.

Na nona vakabauta na Kalou e kaukauwa, ka sa kila vinaka tu kevaka e sega na veivuke ni Kalou ena sega ni rawata e dua na ka. Na nona isau ni taro ki vei Moatekai e sa vakatakila na nona vakabauta: “Mo lako, mo vakasoqoni ira vata kece na Jiu era tiko e Susani, ka mo dou lolovaki au, ia mo dou kakua ni kana se gunu e na bogi se na siga, ka bogi tolu: koi au talega kei iratou na noqu goneyalewa keitou na lolo talega; ia ka'u na qai lako ga vua na tui, ia sa sega ni vaka na lawa: ia kevaka ka'u sa mate, au sa mate ga" (Esiteri 4: 16). Sa mani vakauta ko Moatekai nai tukutuku oqo ki vei ira kece na Jiu era vakaitikotiko e Susani, kei na gauna era masumasu ka lolo tiko kina, sa vakarautaki koya tiko kina ko Esiteri ki na dua na gauna vakarerevaki sara. “Ia e na kenai katolu ni siga sa vakaisulu vakaranadi ko Esiteri, ka laʼki tu e na rara eloma ni nona vale na tui, o koya ka donuya na nona vale na tui: a sa tiko na tui e na nona vale ka e nonai tikotiko vakatui, sa donuya na matamata ni vale. Ia ko koya na tui ni sa raici Esiteri na ranadi ni sa tu e na rara, sa lomani koya: a sa dodoka vei Esiteri ko koya na tui nai titoko koula sa taura e ligana. A sa toro voleka ko Esiteri, ka tara na mua ni titoko" (Esiteri 5:1, 2).

`Ena draki bula me vaka e vakamacalataki tiko e cake, na masu sa dodonu me na salavata kei na lolo. Oya, no dina ga erau dui cakava na veika me baleti rau, na masu e uto tiko ni ka erau duicakava. Na lesoni matata cava eda na rawa ni taura mai eke?`