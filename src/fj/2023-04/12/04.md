---
title:  Na Vakadinadina Yalodina nei Moatekai
date:   19/12/2023
---

Ena nodra bulataka tiko na ivakarau ni nodra bula ena vanua erau tiko vulagi kina, kevaka erau na yalodina tikoga ki Vua na Kalou, e sa na rawa ni rau sotava kina na leqa. Me vaka a yaco ki vei Moatekai.

`Wilika na Esiteri 3:1-15. Cava na ka e a yaco eke, ka cava na vuna?`

Ena Esiteri wase 3, eda raica kina na nona vakadokadokai Emani ko Tui Easerosi ka solia ki vua e dua nai tutu cecere vata kei na kaukauwa levu. Ko ira taucoko na tamata mera na daucuva ki vei Amani ena veigauna e lako siviti ira kina. Ia eda wilika: “Ia sa sega ni cuva ko Moatekai, se vakarokoroko vua (Esiteri 3:2). Nai Vola Tabu e sega ni solia na vuna e sega ni via cuva kina ko Moatekai ki vua na tamata oya. Ia eda kila na vuna. O koya e dua na Jiu yalodina. Ko Moatekai e sega ni via vakarokoroko ki vua e dua na kawa nei Ekaki, na kai Amalakaite, na kedra meca na wekana me tekivu mai na nodra biubiu mai Ijipita. Ena rawa vakacava ki vua e dua na Jiu yalodina me cuva ki vua edua na kai Amalakaite? Se, vakarokoroko ki vua tale e dua ka sega ki Vua na Kalou?

"Era sa qai kaya vei Moatekai ko ira na nona tamata na tui era sa tiko ena matamata-ni-koro ni tui, a cava ko sa bese kina ki nai vakaro ni tui?" (Esiteri 3: 3). Dina ga nida sega tiko ni kila vakamatailalai na ka cakava, na tikina ka tarava e kaya “Sa qai tukuna ki vei ira ko Moatekai ni ko koya na Jiu" (Esiteri 3: 4). Ena isau ni taro oya sa tu vakarau kina ko Moatekai me vakamacalataka ni o koya e dua e vakarokorokotaka tiko na Kalou a bulia na lomalagi kei na vuravura, ena sega ni vakarokorokotaka e dua na tamata ivalavala ca. E sega ni vakatitiqataki ni sa laki yacova ko Moatekai e dua nai tagede mesa vakadinadinataka kina na nona vakabauta, na vakabauta e tutaka tiko mai vakaukauwa o koya ena rawa ni vakaleqai koya ka vakatalega kina ko ira na kena vo.

"Mai vei Taniela kei iratou na nonai lawalawa. na rarama seserau e sa cila ena maliwa ni bula butobuto ena itikotiko vaka-tui mai Papiloni.”—Ellen G. White, Advent Review and Sabbath Herald, May 13, 1884.

Ena gauna e via vakarusai ira kina na Jiu ko Emani, e vaka koto oqo na ka e kaya: "Sa dua na matanitu era sa dui veiseyaki ka dui tikotiko kei ira na tamata, e na veiyasana kecega ni nomuni matanitu; a sa dua tani na nodra lawa ka sa dua tani na nodra na matanitu kecega; era sa sega talega ni vakabauta na nona lawa na tui: o koya sa sega kina ni yaga vei kemuni na tui mo ni vosoti ira" (Esiteri 3: 8). A tamata sa dua tani na nodra lawa; era sa sega talega ni talairawarawa ki na nonai vakaro na tui? Sa dua na gaunisala uasivi me vakayacori kina na veivakararawataki.

`Na cava eso na sala, ena gauna sara madaga oqo eda na rawa beka ni vakatovolei kina me vakataki Moatekai? Na cava na ka dodonu meda na cakava?`