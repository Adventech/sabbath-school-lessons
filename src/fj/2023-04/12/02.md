---
title:  Bobula ena Valavala ni Bula era Vulagi Kina
date:   17/12/2023
---

E sega ni ka rawarawa kevaka meda tiko ena dua na vanua eda vulagi ena kenai tovo. Ena dredre beka ki veikeda ena gauna oqo meda na vakila na veika era a sotava na Jiu, matai vei ira na kai Papiloni, oti sa qai ko ira na kai Peresia.

Eso veikeda eda bula tiko ena dua na vanua e Lotu ni Kavitu, na vanua e laveti cake kina na yavu ni nona vakabauta, ka sa laki yaco me sa lawa ni vanua. Ni bera nira qai vakaulesu, era a sa tiko voli na Jiu ena nodra matanitu, na vanua e ka bibi duadua kina na yavu ni nodra vakabauta o koya e sa yaco me lawa ni vanua.

Ena dua nai tagede, vakasamataka mada na kena rawarawa meda yaco kina meda yalodinaki Vua na Kalou. Oti sa na qai vakacava na rawarawa ni kena maroroi nai kavitu ni siga me Siga ni Vakacecegu kevaka, sa yaco na maroroi ni Siga ni Vakacecegu me sa lawa ni vanua?

Ena dua na yasana, nai tukutuku makawa me baleta na vakatatabu e sa vakatakila ki veikeda ni veilawa kece ni vanua e vakatututaki, kevaka sara mada ga e tokona vakaoti na vakabauta, na yalodina ena dodonu me na lako sara mai lomada, mai loma, kevaka e sega sai valavala ca, sa vuki tani, ka sa na muri ga mai na rusa.

"O koya oqo sa kaya kina ko Jiova, Ni ra sa toro voleka vei au ko ira na tamata oqo e na gusudra, a ra sa vakarokorokotaki au e na tebenigusudra; ia na yalodra era sa vakayawataka vei au, kei na nodra rerevaki au sa vunau ga era vulica walega vei ira na tamata" (Aisea 29:13)

Na kena veibasai, ki vei ira era sa gadreva mera yalodina, mai na drakidrakita ni bula ena sega ni tarovi ira rawa mai na nodra talairawarawa.

`Wilika na Taniela 1:1-12, Taniela 3:1-12, kei na Taniela 6:1-9. Na cava e vakatakila nai veitukutuku oqo me baleta na bolebole levu era na rawa ni sota kaya na tamata ni Kalou era bula tiko ena vanua e duidui na kenai valavala?`

Veitalia ga se ko cei koi keda, se vanua cava eda bula tiko kina, eda sa vesuki tu ena veidraki ni bula, se ena veilawa sara madaga vakataki koya, se valavala ni bula vakavanua se ruarua, ena rawa ni veibolei sara vakalevu ki na noda vakabauta kei na noda vakadinadina. Na veitukutuku oqo ena Taniela, dina ga ni dau laki cava tiko ena veigauna ena marau, oya e sa vakaraitaka tiko, ni veidraki bula drakidrakita na tamata se rawa tikoga ni yalodina vakaoti ki Vua na Kalou. Kevaka sara madaga me na sega ni laki yaco me dua vei ira nai tukutuku oqo me na vinaka, e sega ni vakatitiqataki ni ko ira na tamata oqo era na cakava ga na ka dodonu.

`Na cava eso na ka e bolei tiko kina na nomu vakabauta ena veika ko sotava tiko beka ena ivakarau ni bula vakavanua? Na cava ko cakava kina?`