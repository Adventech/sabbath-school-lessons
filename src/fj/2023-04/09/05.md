---
title:  Kaulotu ki Vei Ira na Vutuniyau
date:   29/11/2023
---

`Wilika na Maciu 19:16-22. Na lesoni cava eda na rawa ni vulica mai na italanoa oqo, o koya e duidui sara mai vei Nikotimo, ni tamata oqo e sega ni ciqomi Jisu?`

Ena Nona veitalanoa ko Jisu kei na cauravou vutuniyau e vakaraitaka na rerevaki ni veicoriti ni yau. Raica mada na veivosa oqo: "ia kau sa kaya tale vei kemudou, sa rawarawa me curuma na mata ni cula na kameli, ia ka dredre vua na tamata vutuniyau me curu ki na matanitu ni Kalou." (Maciu 19: 24). E sega ni kenai balebale oqo nira na sega ni vakabulai ko ira na vutuniyau, ia kevaka era na sega ni qaqarauni ko ira na tamata oqo, na nodra iyau ena vakalatilati vakaidina ki na bula tawa mudu

Mai muri ko ira na vutuniyau kei na dravudravua era na sotava vata ga nai cavacava ni lakolako oqo: nai bulubulu. Sa kenai balebale oqo ni ko ira na vutuniyau era gadreva sara tale tikoga na bula tawa mudu me vakataki keda kece. Na cava tale ena rawa ni volia nai lavo, kevaka ena sega ni volia rawa na veivakagalalataki mai na mate. Na veivakagalalataki oya e lako ga mai vakailoloma, e solia walega ko Jisu ki vei ira era na ciqoma ena vakabauta. "Koi Au na vu ni tucake tale kei na vu ni bula. O koya sa vakabauti au, kevaka sa mate ena bula ga" (John 11:25, NKJV).

`Wilika na Luke 19:1-10. Na cava e vakavuna na duidui enai talanoa oqo, ni veidutaitaki ki na kena e baleta na cauravou vutuniyau?`

E ka ni rarawa ni sega ni cakava na cauravou vutuniyau na ka e a tukuna ki vua ko Jisu me vaka naka e a cakava ko Sakiusa ki vei Jisu. Ko Jisu e sega ni tukuna ki vei Sakiusa me volitaka na ka e tu vua ka solia ki vei ira na dravudravua, me vaka a cakava ki vua na cauravou vutuniyau. E sa na kila beka ko Jisu na nona sa vesuki tu na cauravou vutuniyau oqo, sai koya oya na vuna e kaya kina ko Jisu na ka me cakava ki vei Koya. Ni veidutaitaki e dina ga nida sega kece ni kila na veika e a tukuni ena gauna e tiko kina ko Jisu ena nona vale, e matata ni ko Sakiusa e sa saumaki mai vei Jisu ka sa kila ni dodonu me cakava eso na veisau ena nona bula, vakauasivi ena veika me baleta na nonai yau.

`â€œIa ka cava na kena yaga vua na tamata, kevaka e rawati vuravura taucoko, ka vakayalia na yalona? se cava ena solia na tamata mei sau ni yalona?" (Maciu 16: 26). Na cava na ka e dodonu me kaya ki veikeda kece na veivosa oqo?`