---
title:  Nepukanesa
date:   26/11/2023
---

Me vaka nida Lotu ni Kavitu ni Lesu Vakarua mai, eda vakabauta na ka e vakatokai na "unlimited atonement" Na kenai balebale oya (e duidui mai na Lotu Vakarisito tale eso) nida vakabauta ni mate nei Karisito e sa baleta na kawa tamata taucoko, e sega ni vakatabakidua walega ki na dua nai kumukumu era sa digitaki oti tu mai Vua na Kalou mera na bula. Baleta na Kalou e “vinakata me bula na tamata kecega, ka mai kila sara nai vakavuvuli dina" (1 Timoci 2:4), e soli Koya kina ko Jisu mei soro "ni nodai valavala ca ko koya; a sa sega e na vuku ni noda walega, e na vuku talega ni nodra na kai vuravura kecega" (1 Joni 2: 2). Sai koya oya na vuna era digitaki taucoko “ki Vua ni bera ni qai yavutaki ko vuravura" (Efeso 1: 4), kevaka madaga eda sega ni digitaki Koya kece me lesu mai. Sai koya talega oya na vuna, eda raica kina nai tukutuku ni veimataqali tamata kecega enai Vola Tabu era lako ki Vua na Kalou. .

`Wilika na Taniela 4. Cava na ka e yaco ki vua na tui eke, ka cava na ka e tukuna ki veikeda me baleta na veisereki e lako mai vua e dua na tamata kaukauwa duadua e vuravura?`

E dua nai vakaraitaki kaukauwa enai Vola Tabu ni gaunisala e tatara kina na Kalou ki vua e dua na tamata kaukauwa tawa vakabauta. E tau ki vua na vakatulewa ni Kalou me vaka ki vei tale eso na tui Isireli (raica, dua na kenai vakaraitaki, 2 V/Gauna 32: 25, 26;1 Tui 14: 21-31; 1 Samuela 28). Nai talanoa ni kena vakalesui tale na vakanananu nei Nepukanesa me vakarokorokotaka na Kalou. E vakaraitaka na Nona kauwaitaki ira tu na vutuniyau kei ira na kaukauwa ka vaka talega kina ko ira era malumalumu kei na vakaloloma. Ena tikina e 37, o koya na tamata kaukauwa duadua e vuravura e kaya, “Ia koi au ko Nepukanesa ka’u sa qai vakavinavinakataka ka vakalevulevuya ka vakarokorokotaka na Tui kei lomalagi, ni sa dinadina kecega na nona cakacaka, ka sa dodonu na nonai valavala: ia ko ira era viavialevu voli sa rawa vua me vakamalumalumutaka" (Taniela 4: 37). Kevaka wale madaga mera vakarurugi ena dina oqo ko ira kece na vutuniyau kei na kaukauwa ena keda maliwa.

Na cava na ka eda na rawa ni vulica mai nai talanoa oqo? Matai, Na Kalou e vakayagataki ira na tamata vakabauta yalodina, me vakataki Taniela, mei kawakawa era tarai kin ko ira na tamata tawa vakabauta kaukauwa. Karua, na Kalou ena rawa ni takoso ga vakadodonu ena veitagede ni vakadinadina me rawa nira yacovi kina ko ira na tamata kaukauwa tawa vakabauta. Na Kalou e vakamalumalumutaki Nepukanesa mai na nona qaciqacia kei na dokadoka. Ka dina ga ni oqo e dua nai talanoa e vakaibalebale, ni tiko eso tale sala era na rawa ni vakamalumalumutaki kina na vutuniyau kei na kaukauwa.

`Kevaka eda sega ni vutuniyau ka kaukauwa enai tagede ni bula kei vuravura, Na cava na vuna meda na qaqarauni kina mai na mataqali nanumi koya ga vakataki koya e vakaraitaka na tui oqo? Na cava na vuna ena rairai rawarawa kina na bula vaka-koya meda taukena mai na ka eda nanuma?`