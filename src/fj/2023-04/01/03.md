---
title:  Na Kalou e Gadreva me Tiko Vata kei Keda
date:   02/10/2023
---

`Wilika na Vakatekivu 17: 7, Vakatekivu 26: 3, kei na Vakatekivu 28:15. Na ka bibi cava e vakanamata tiko kina na vosa ni yalayala ni Kalou ki vei Eparaama kei ira na nona kawa ena tikina oqo?`

Nai talanoa ena Veiyalayalati Makawa, e tomana tikoga kina na Kalou na ivalavala ni kaulotu me rawa kina ni vakavotukanataki na Nonai naki. Me vaka oqo, ni oti na waluvu, era sa nakita sara ko ira na tamata mai Pepeli mera sa vakasokumuni ena dua na vanua mera tara kina e dua na koro levu kei na vale cecere me na rawa ni yaco ki lomalagi. E a takoso na Kalou, vakasesea na nodra vosa ena vakanananu mera talabusese yani kina ki vuravura taucoko (Vakatekivu 11:1-9). E sa qai vakarabailevutaka na Nona veiqaravi, ena Nona kacivi Eparama (yaco e muri me ko Eparaama) me idewadewa ni Nona veivakalougatataki ki vuravura taucoko (Vakatekivu 12:1–3). Sa yalataka na Kalou ki vei Eparaama kei ira na nona kawa ni ra na lewe vuqa, ia ena dua ena cadra cake mai ka na cecere duadua vei ira kece. Sa dauvakavuqa na Nona sa dautukuna tiko na Kalou ki vei ira: “Au na nomu Kalou." "Au na tiko vata kei iko” “Ka’u na tiko vata kei iko” (raica na Vakatekivu 17: 7, 8; Vakatekivu 26: 3; Vakatekivu 28:15).

Ni toso tiko na veitabagauna, e laki tini sara ko Josefa ki Ijipita, ia mei yaragi ni veivakabulai ki vei ira na Nona tamata. Ena veikalawa kece e lako curuma ko Josefaena gauna dredre sara madaga ni nona bula-e veivakadeitaki na Vola Tabú "ni tiko vata kei koya na Turaga (Vakatekivu 39: 2, 21, 23). Na kawa tamata mai ki muri, ena kena vakavotukanataki ni Nona veiqaravi, e a talai Mosese kina na Kalou ki vei Fero me veisereki ki vei ira na Nona tamata ena nodra veivakabobulataki na kai ljipita. Ena gauna e kacivi kina ko Mosese, e kaya na Kalou ki vei koya, “Au na tiko vakaidina vata kei iko" (Lako Yani 3:12). Ena veigauna, sa dauvakadeitaka tiko kina ko Jiova na Nona gagadre titobu me na dautiko vata kei ira na Nona tamata.

Wilika na Lako Yani 29: 43, 45. Na cava nai naki levu ni vale tabu ena Veiyalayalati Makawa? E gadreva na Kalou me na dautiko vata kei ira na Nona tamata ena veigaunisala duidui cava ga. E vakadeitaka ki vei Mosese na Nona gagadre me tiko vata kei ira na Nona tamata na Isireli ena kena tara na vale tabu kei na kena tauyavutaki e dua nai vakarau e dusia tiko nai naki levu ni Nona veiqaravi: Jisu Karisito. “Nai soro e vakacabori kei na cakacaka vakabete vei ira na Jiu, era caka me vakatakarakarataka tiko na mate kei na cakacaka vakadautataro nei Karisito. Na veisoqoni kece oya ena sega ni vakaibalebale ka na sega ni yaga, kevaka e sega ni dusi Karisito."-Ellen G. White, The Advent Review and Herald of the Sabbath, December 17, 1872.

`A cava eso na sala ko vakila kina na Nona tiko na Kalou ena nomu bula?`