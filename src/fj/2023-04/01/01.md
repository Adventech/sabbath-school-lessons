---
title:  'Na iTuvatuva ni Kalou ki Veikeda: Wase 1'
date:   30/09/2023
---

### Wilika ena Macawa oqo
Vakatekivu 3: 9-15; Vakatekivu 28:15; Lako Yani 29:43, 45; Maciu 1:18-23; Joni 1:14-18; Joni 3:16; Joni 14:1–3.

> <p>Wiligusu</p>
> "Sa qai kacivi Atama na Kalou ka kaya ki vua, "Sa tiko evei ko iko?" (Vakatekivu 3:9).

Nai nakinaki levu ni veivakabulai me baleti vuravura e tekivu ka nakiti duaduaga mai Vua na Kalou. Nai tavi oqo e sega ni qai mai tekivu ga ena nona kacivi ko Eparama (Vakatekivu 12:1-4) se ena Veisereki mai Ijipita (Lako Yani 12:31-42). E sega sara madaga ni qai mai tekivu vei Jisu ena nona tiko voli e vuravura (Maciu 1:18-25) se ena cakacaka vakaulotu nei Paula (Cakacaka 13:4–14:26). Nai tavi oqo e tekivutaki mai Vua na Kalou vakataki Koya, ena gauna e bulia kina na vuravura e muri sa qai bulia na kawa tamata (Vakatekivu 1: 26, 27).

Enai Vola Tabu eda raica kina e dua na Kalou e a nakita me tatara yani ena Nona gadreva me tiko vata kei ira na luvena. Mai nai vakatekivu, e a tauyavutaka kina e dua na veiwekani vata kei Atama kei Ivi. Ena gauna sara madaga e sa basika kina nai valavala ca, e tomana tikoga na Nona cakacaka ni veiqaravi, ia ena gauna oqo me vakavouia tale na Nona veiwekani vata kei na kawa tamata. E muri, e sa na mai cava kina na Nona tavi (Vakatakila 21-22), sai koya oya na vuna sa dodonu kina ki veikeda meda vakayavalati ena cakacaka ni kena kacivaki na itukutuku e sega ni oti rawa ki vuravura (Vakatakila 14: 6, 7).

Na yavu ni dua na ituvatuva me rawati e cakacakataki, sa dodonu kina me yavutaki ena veiwekani vata kei Koya na Dauveibuli kei na kena kilai vakavinaka ni Nona bula kei nai tovo ni cakacaka ni kaulotu. Ia ni bera ni da na qai kila na ituvatuva ni Kalou e sa rui ka bibi na noda kila vakavinaka ni Kalou e Kalou vakaituvatuva. (God of mission).

_Vulica na lesoni ni macawa oqo me na vakarautaki iko ena Siga Tabu, Okotova 7._