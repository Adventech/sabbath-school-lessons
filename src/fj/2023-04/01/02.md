---
title:  Na Kalou e Tatara Yani ki Veikeda
date:   01/10/2023
---

E buli keda na Kalou meda ucui Koya ka tovo vata kei Koya. E solia ki veikeda e dua na vuravura e vinaka sara (perfect), ka Nonai naki oya me rawa ki veikeda meda veisemati vakavinaka sara vata kei Koya, ena dua na veiwekani e yavutaki ena Nonai solisoli uasivi duadua: o' ya na loloma. Ia me ka dina na loloma, e solia tale kina ki veikeda na Kalou e dua tale nai solisoli talei: na galala ni vakatulewa na galala ni noda digitaka se na gaunisala cava meda lako kina. Io, na Kalou sa solia ki vei Atama kei Ivi na matata ni vakasala me baleta na rerevaki ni talaidredre kei na mate ena kauta mai (Vakatekivu 2:16, 17). Sa qai coriti Ivi ko Setani ena nonai lawaki me kania na vuanikau mai na kau e kilai kina na vinaka kei na ca, ka na sega ni dua na ka ca ena yaco. E kaya ni ratou na tautauvata kei na Kalou, ena nodrau na kila na vinaka kei na ca (Vakatekivu 3:5). E ka ni rarawa, e a digitaka ko Ivi me kania ka qai solia na vuanikau ki vei Atama, me cakava na digidigi vata talega ga oya. Na vinaka sara ni veibuli sa mai vakadukadukalitaki enai valavala ca.

Na gauna oya e veisautaka vakadua na Nonai tuvatuva taumada na Kalou kei na Nona naki me baleta na buli ni vuravura. Na ka e nakiti me baleta na veivakabulai o koya se bucini mai "ni bera ni qai yavutaki ko vuravura" (Efeso 1: 4), sa qai vakayacori ena gauna oqo.

`Wilika na Vakatekivu 3:9-15. Na cava nai matai ni vosa ni Kalou ki vei Atama ena gauna e rau sa bale kina kei Ivi, ka cava na vuna esa rui ka bibi kina nai tukutuku oya ena gauna oqo?`

Na Kalou e kila vakavinaka na vanua erau tiko kina. Ena levu ni rere, sa qai gadrevi vei rau ko Atama kei Ivi me rau raica na ka sa yaco tiko. Ia ena gadreva talega me rau na vakayavalati me na rawa ni rau vakila na vakadomobula ni revurevu ni nodrau ivalavala ca. Ena gadrevi talega me na vakadrukai ko Setani. Ena vuku ni ka oya, sa tekivu me vakatakila kina na Kalou na Nona ituvatuva: na gaunisala ni veivakabulai (raica na Vakatekivu 3:14, 15)—Nai nuinui duaduaga ni kena vakaveivinakatitaki na vuravura ki vei Koya" (2 Koronica 5:19).

Ena gadrevi meda na vakarogoca sara vakavinaka, ni bera na veivakasosataki kei na vosa ni yalayala ni veivakameautaki, e sa lako voli na Kalou ena Nona vakasaqarai ira voli na tamata ni sa bale. Ena kedrai tuvaki ni sa sega nai nuinui, e sa vakatakila kina na Kalou e rua na ka bibi ena Nona tarogi Atama: na ituvaki ni bula ni sa bale na tamata kei na Nonai tutu vakadaukaulotu. Eda sa yali ka gadreva vakalevu na veivakabulai. Sai Koya duaduaga e a kunei keda, kei na Nona gagadre levu me veivakabulai ka me tiko vata kei keda.

`Ena veitabagauna, e taroga tikoga kina na Kalou: “Sa tiko evei ko iko?” Ena nomu ituvaki ni bula, na cava na kenai balebale ki vei iko, ka ko sauma vakacava?`