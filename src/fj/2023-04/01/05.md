---
title:  Na Kalou e Tiko Vata ga kei Keda
date:   04/10/2023
---

Na bula kei na itavi ni veiqaravi nei Jisu e Nonai tukutuku bibi na Kalou. Na bula nei Jisu kei na Nona veiqaravi e uto ni tukutuku ni Kalou. Ena loma ni tolu na yabaki sa rawa kina ki Vua na Kalou me vakatakila e vuqa sara na ka me baleti Koya kei na Nonai naki ena vuku ni veika kece e sa cakava, ena veigaunisala duidui tale eso ena veitabatamata sa oti yani. Ko Karisito na yaloyalo ni Kalou sa sega ni rairai" O Koya sa sinai ena ka kecega, sa ia mada na ka ni veivinakati e na nona dra ni sa lauvako ki na kauveilatai" (Kolosa 1:15, 19, 20). Ena vukui Karisito nai valavala ni kaulotu ni Kalou e kilai raraba. Ko Jisu sara madaga vakataki Koya e sa vakatakila na Nona cakacaka ena Nona kaya, “Ni sa lako mai na Luve ni Tamata me vakasaqara ka vakabula na ka sa yali" (Luke 19:10).

`Wilika na Joni 3: 16 ka vakasamataka sara vakavinaka. Ko raica vakacava na loloma ni Kalou kei na ka e nakita ni rau duavata eke?`

Enai otioti ni macawa ni Nona bula voli vakatamata ko Jisu, sa vakarau me mai cava na ilakolako. Na veika e a yaco ena veisiga oya e semata vata na nanamaki ena gauna sa oti vata kei nai nuinui ena gauna sa tu mai liu. Ena soqoni ni Kanavata ni Lako sivia-o koya e dusia tiko na veivakagalalataki mai na nodra veivakasaurarataki na kai Ijipita ko Jisu Karisito, na Kalou ka a liatamata, e a solia kina na Nona bula me sereki keda tani mai na veivesuki ni valavala ca. Ko Paula nai apositolo e vola vakaoqo, “O Koya sa sega vua na cala sa qisia ko koya mei soro ni nodai valavala ca; me vakayacori kina vei keda na veivakadonui ni Kalou e na vukuna" (2 Koronica 5: 21).

`Wilika na Maciu 28:18-20. Na vosa ni yalayala cava ko raica rawa ena itukutuku Levu ni Veitalaki? E kauta mai vakacava na nuidei ki veikeda nida Vakaitavi tiko ena Nona cakacaka na Kalou?`

Na mate nei Karisito sa tiki tiko ni tuvatuva ni veivakameautaki, e sega ni kenai cavacava. Ena Nona tucake tale, e sa vakadruka kina na mate ko Jisu ka ciqoma na “na lewa kecega . . . mai lomalagi kei vuravura e ra” (Maciu 28:18). Ni yavutaki ena ka dina oqo, E sa qai vakaroti ira na Nona tamata mera veivakatisaipelitaki e vuravura taucoko, vata kei na vosa ni yalayala totoka “Au na tiko vata kei iko ena veigauna kecega me yacova nai vakataotioti ni gauna" (Maciu 28: 20).

`Ena sala cava ko raica kina na vosa ni yalayala nei Jisu “ni na tiko vata kei iko ena veigauna kecega” e sa vakavotukanataki tiko ena nomu bula ni ko Vakaitavi tiko ena cakacaka?`