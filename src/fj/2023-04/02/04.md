---
title:  'Nai Tukutuku Vinaka e Sega ni Oti Rawa: Nai Tukutuku me Baleta nai Tuvatuva ni Veivakabulai'
date:   10/10/2023
---

`Wilika na Vakatakila 14: 6, 7. Na yasa cava ni Nona inakinaki na Kalou ko rawa ni raica ena “itukutuku e sega ni oti rawa" e kacivaka tiko nai matai ni agilosi?`

Sai koya ga oqo na vanua ena Vosa ni Kalou erau veisemati kina na vosa “sega ni oti rawa” se tawa mudu kei na "kosipeli." Na kosipeli sai koya nai tukutuku vinaka ni loloma savu e soli ki veikeda kece ena vuku i Jisu Karisito. E a lako mai ki na noda vuravura me mai vakatakila na “loloma kei na dina" (Joni 1:14). E bula ena bula tawa cala ka qai mai mate ena kauveilatai me vaka e dua nai soro e veisosomitaki me colata nai sau ni nodai valavala ca (Aisea 53: 4, 5; 1 Pita 3:18). E a tucake ki na bula, lesu tale ki lomalagi, vakatikori mai vei Tamana, kei na gauna oqo e sa dautataro tiko ena vukudaru ena vale tabu vakalomalagi (Vakatakila 1:18, Cakacaka 2:33, Iperiu 7:25). Wale tikoga oqo sa na vakavotukanataki kina na Nona vosa ni yalayala levu duadua-me na lesu tale mai ena kaukauwa kei na lagilagi, e muri, ni oti na yabaki 1,000 e sa na mai vakadabera na matanitu ni Kalou e vuravura (Joni 14:1-4, Cakacaka 1: 11, Vakatakila 21:1-4). Sai koya kece oqo na dina bibi ena itukutuku vinaka e sega ni oti rawa.

Ia, na ka dina ni tukutuku oqo ni tawa mudu, e talei. E dua ga na kosipeli o koya ena rawa ni vakabulai keda. Ena tudei tu ga me yacova sara ni sa vakacavari sara vakavinaka nai nakinaki ni Nona veivakabulai na Kalou. Ena sega tale ni dua na kosipeli. Nai veivakavuvuli e veivakacalai ena lako mai ka lako yani (Efeso 4:14), ia nai tukutuku ni bula tawa mudu, nai tukutuku vinaka e sega ni oti rawa, e sega ni veiveisau, kei ira era vakabauta ka bulataka ena talairawarawa ena saumi (raica Vakarua 5: 33, Roma 2: 6).

Nai vakaro vata ga ka a soli taumada ki vei iratou na tisaipeli e sa soli tale tikoga ki veikeda ena gauna oqo. Meda tosoya tikoga nai tavi ni veivakatisaipelitaki vei Karisito ena veivanua kecega. Ia na mataqali tisaipeli vakacava? Vinaka, dina, sorovaki koya vakaoti, tamata yalololoma? Na ivakarau ni bula oqo e bibi, ia era se sega ni rauta. Sa dodonu ki veikeda meda veivakatisaipelitaki ia me vakanamata vakatabakidua ki na veitikina vakaivolatabu me baleta na tisaipeli (Luke 9: 23; Joni 13: 34, 35; 2 Koronica 5:17) vata kei na dua ga nai naki bibi: ena nomu vakarau,kei na nodra vakarautaki na tani me baleta na lesu vakarua mai ni Liuliu, ko Jisu Karisito..

"Na kacivaki ni veilewai [Vakatakila 14: 6, 7] e sa kacivaki ni lesu vakarua mai nei Karisito e sa voleka. Kei na kacikacivaki oqo e vakatokai nai tukutuku e sega ni oti rawa. Ena vuku ni ka oya, na vunautaki ni lesu vakarua mai nei Karisito, na kacivaki ni kena sa voleka, e sa vakaraitaka ni dua tiko na tiki ni tukutuku vinaka ka rui bibi.”—Ellen G. White, Christ's Object Lessons, pp. 227, 228.

`E sema vakacava nai tukutuku ni veilewai ki “na itukutuku vinaka e sega ni oti rawa” enai tukutuku ni matai ni agilosi? Na cava na vuna e dodonu kina me uto ni vakasama ni veilewai na kosipeli?`