---
title:  'Na Vuravura: Na Vanua ni Veiqaravi'
date:   12/10/2023
---

`Wilika na Vakatakila 7:9, 10. Na cava e vakatututaka na tikina oqo me baleta na rabailevu ni vanua me na vakayacori kina na inakinaki ni veivakabulai ni Kalou?`

Nai naki ni lesoni ena macawa oqo me veiwasetaki kina e rua na tikina e vakabibitaki kina na uto ni veivakatisaipelitaki ena Veivakaroti Levu kei nai tukutuku e tiko ena tukutuku e sega ni oti rawa. Talei, ni tikina ruarua oqo e tiko na vanua erau mai veisemati vata kina: na "vanua" ni veiqaravi. “O koya mo dou qai lako, ka vakalotutaki ira na lewe ni veivanua kecega" (Maciu 28:19), “vei ira era sa tiko e vuravura—ki na veimatanitu, veiyavusa, duivosavosa kei na tamata" (Vakatakila 14: 6).

Dua tale na kenai vosavosa, nai tukutuku vinaka kei Karisito me tara yani na veitagede ni bula kecega ena veimatanitu kecega, duivosavosa kecega kei na ira na tamata. Na veitarai ni tukutuku vinaka me vakaduavatataki ira era sa vakabulai ki na dua nai kumukumu vakaitamera. E dua ga nai vakaraitaki meda vakadadamuria, oya ko Karisito. Kevaka eda sa ciqoma na dina me vaka e tiko vei Jisu, na veivakacacani kei na vuvu ena kakavorovoro mai, ka yaco na yalo ni dina me na vakaduavatataka na lomada me duabau.

Ena Nona kaya ko Jisu, “Mo na dautukuni au" (Cakacaka 1: 8), e tolu na vanua duidui e tiko ena Nona vakanananu:

**Matai ni vanua**: "Mo na dautukuni Au e Jeruisalemi.” Ena gauna oya ko iratou na tisaipeli eratou voleka duadua tikoga ki Jeruisalemi. E kaya tikoga ko Jisu wasea na ka sa cakava ki vei iko na Kalou ki vei ira na tamata era tiko vakavolivoliti iko. Na cakacaka ni tukuni Jisu me tekivu e vale, matavuvale, wekamu, nomui tokani. Oqo na vanua bibi ni kaulotu.

**Karua ni vanua** E tomana ka kaya: “e Juitia taucoko kei Samaria" Na noda itavi ni kaulotu (mission) era okati kina ko ira era yawa mai veikeda. Ena ikumukumu oqo era tiko kina ko ira e tautauvata na noda vosa e tautauvata na nodai bula vakavanua, ia era sega ni wasea vata kei keda na ka dina eda taukena tiko. Sai koya oqo na vanua yawa ni veiqaravi.

**Katolu ni vanua**: Ko Karisito e kaya: “ka me yacova nai yalayala kei vuravura" Sa kacivi keda nai nakinaki ni Kalou meda tatara yani ki na veivanua kecega, veimatanitu, veimataqali, kei na duivosavosa, kei ira na tamata. Sai koya oqo na veivanua bibi ni noda veigaravi.

`Bolebole: Masulaka ena veisiga na vanua ko tiko kina. Sa biuti iko e kea na Kalou ena dua nai naki.`

`Bolebole Cake: Vakadikeva na vanua ko tiko kina (mataqali tamata vakacava era tiko vakavolivoliti iko)—kawa tamata cava kei na nodra lotu, qase, gone, dravudravua, rawa ka, vosa era vosataka, etc. Kerea ki Vua na Kalou me vakaraitaka ki vei iko se gaunisala cava ena rawa ni ko dewadewa ni Nona loloma ki vei ira.`