---
title:  Sa Yadra mai na Mate ko Lasarusa
date:   10/10/2024
---

E vakasinaiti tu na Joni 11 ena itukutuku e sega ni rogorogo vinaka. Ko Lasarusa e dua nai tokani voleka sara nei Jisu e sa tauvimate (Joni 11:19, 31, 33). Erau sa rarawa sara vakalevu na ganena baleta ni sega ni tarova na ciba nei Lasarusa ko Jisu (Joni 11:21, 32). Nai talanoa oqo e veitarai talega baleta ni tagi ko Jisu (Joni 11:35).

E a bera ena rua na siga ko Jisu ena Nona lako me laki raici Lasarusa (Joni 11:6). E qai tukuna kina ko Jisu e dua na ka e veivakurabuitaki. E kaya ni marau ni a sega ni lako vakatotolo me laki raici Lasarusa (Joni 11:14, 15). E sega beka ni kauwaitaki Lasarusa ko Jisu? Io, ko Jisu e kauwaitaki Lasarusa! Ia e marau ko Jisu baleta na Nona bera ena solia ki vei Koya na gauna me vakatakila kina na kaukauwa ni Kalou ka me rokovi kina na Yacana.

Ni qai yaco yani ko Jisu ki na vale nei Lasarusa ni sa oti e va na siga sa mate oti koto ko Lasarusa (Joni 11:17–27). Ni oti e va na siga sa vuca na yagoi Lasarusa. Sa tukuna sara ko Maca ki vei Jisu ena gauna sa yaco yani kina, “Kemuni na Turaga, sa na bona ko koya: ni sa qai bogi va na nona mate” (Joni 11:39). Na bera nei Jisu e vukea na cakacaka mana ni nona vakayadrati ko Lasarusa mai na mate me kaukauwa ka veivakurabuitaki. Ko Jisu e sa na vakayadrata e dua na mate sa vuca tu na yagona. Nai vakadinadina cava tale era gadreva tiko na Jiu ni ko Jisu na Kalou vakataki Koya?!

Kevaka ni Kalou, ko Jisu e a bulia na bula. E tu Vua na kaukauwa me vakabula na mate. Ko Jisu e vakayagataka na mate nei Lasarusa me vakatavulici ira kina na Jiu ena dua na dina bibi vakaivolatabu me baleti Koya: “Oi au na vu ni tucake-tale, kei na vu-ni-bula: ko koya sa vakabauti au, kevaka sa mate, ena bula ga” (Joni 11:25).

`Na cava na ka e a cakava ko Jisu me tokona na Nona vosa ena Joni 11:25, 26? Wilika na Joni 11:38–44 me sauma na taro.`

Ko Jisu e vakaraitaka ni o Koya na rarama ni tamata kecega (Joni 8:12; Joni 9:5) ena gauna e a vakaraitaka tale kina na matana na tamata mataboko oya (Joni 9:7). Vakatalega kina na Nona a vakayadrati Lasarusa mai na mate (Joni 11:43, 44), E vakatakila ni o Koya na vu ni tucake tale (e dua e vakayadrati ira tale na mate) kei na bula (Joni 11:25). Na cakacaka mana oqo e vakaraitaka ni ko Jisu na Kalou, o Koya e solia na bula. Na cakacaka mana oqo e tokona na vakanananu nei Joni ni ko Jisu na Luve ni Kalou. Ena gauna eda vakabauti Koya kina, o Koya s ana solia ki veikeda na bula tawa mudu (Joni 20:30, 31). Ka ni rarawa me tukuni, nai cavacava ni talanoa oqo e vakaraitaka ki veikeda e dua na ka bibi (Joni 11:45–54). Ko Jisu e vakaraitaka ni rawa ki vei Koya me vakayadrata tale na mate. Ia ena rawa vakacava ki vei ira na iliuliu ni lotu mera nanuma ni sa rawa ki vei ira mera tarovi Jisu kevaka era na vakamatei Koya?!