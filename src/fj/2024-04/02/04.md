---
title:  'Jisu e Vakabula e Dua na Tamata Mataboko: Wase 1'
date:   08/10/2024
---

`Wilika nai talanoa me baleta na tamata mataboko ena Joni 9:1–16. Na cava na ka era vakasamataka nai tokani nei Jisu e vakavuna na nona mataboko na tamata oqo? Na cava e kaya ko Jisu me vakadodonutaka kina na cala ni nodratou nanuma na Nonai tokani?`

Eratou vakabauta na itokani nei Jisu ni nona ivalavala ca na tamata mataboko oya e vakavuna na nona tauvimate. E tiko e so nai talanoa ena Veiyalayalati Makawa e tokona na nodratou na nanuma na itokani nei Jisu ni vakanananu eratou laveta tiko ena dina tikoga (vakatauvatana kei na Lako Yani 20:5; 2 Tui 5:15–27; 2 Tui 15:5; 2 V/Gauna 26:16–21). Ian ai talanoa me baleti Noa e sa dodonu me na vukei iratou na itokani nei Jisu me ratou nanuma ni valavala ca ni dua na tamata e sega ni dauvakavuna ena veigauna na sotavi ni dredre.

Sa qai vakadodonutaki iratou na Nona itokani ko Jisu ena cala ni nodratou vakanananu. E sega ni tukuna ko Jisu ni sega nai sema ni valavala ca kei na rarawa. Ia ko Jisu e kaya ni so na gauna na veika rarawa e sotava na tamata e sega ni vakavuna e dua na ka e a cakava cala. Ena so na gauna e sotava kina e dua na tamata na dredre e sa baleta ni vinakata na Kalou me vakayagataka na ka e lako curumi oya me veivuke ena nodra vakabulai na tani ka rokovi kina na Yacana. Nai talanoa ni tamata mataboko e vukei keda meda vakanauma lesu tale kina na italanoa ena Vakatekivu ena gauna sa bulia kina na maliwa lala kei na vuravura na Kalou. Ena Vakatekivu 2: 7, s abulia kina na Kalou nai matai ni tamata main a kuvu ni soso. Ena sala vata ga oya, e a vakayagataka ki na qele ko Jisu me vakabula kina na matana na tamata mataboko oya.

Enai vola nei Maciu, Marika kei Luke nai talanoa ni veicakacaka mana e tautauvata ga kenai wasewase: (1) o koya e volavola e tukuna ki veikeda na leqa e gadrevi me wali se vakabulai. (2) Na tamata e gadreva me vakabulai e lako mai ki vei Jisu. (3) Sa vakabula na tamata tauvimate ko Jisu. (4) Na tamata tauvimate e vakacaucautaki Jisu ena Nona veivakabulai. Sa dauvakavuqa, ko ira na tamata era raica na veivakabulai era sa dau vakavinavinaka talega.

Enai talanoa ena Joni 9, e solia taucoko kina ki veikeda ko Joni na va nai wasewase ni cakacaka mana. Oti sa qai solia ki veikeda ko Joni e dua na ka e uasivi cake: nai balebale ni cakaca mana. Na kenai balebale e sa yaco me tiki bibi ni talanoa. Na tamata ka sa vakabulai kei ira na Farisi era veivosaki sara tiko vakabalavu me baleta nai balebale ni nona vakabulai.

Ko Joni e sega ni tukuna tiko ki vei ira era wilika na nonai vola me yacova na wase 9, tikina e 14; ni ko Jisu e vakabulai koya na tamata mataboko ena Siga Ni Vakacecegu. Sai koya oya na vuna era beitaki Jisu tiko kina ko ira na Farisi ni vakacacana na Siga ni Vakacecegu. Era vakabauta tiko ko ira na Farisi ni ko Jisu e sega ni lako mai Vua na Kalou baleta ni maroroya na Siga Tabu. Ia ko ira na tamata tale eso era nanuma ni sega ni dua na tamata ivalavala ca ena rawa ni cakava na cakacaka mana e a cakava ko Jisu. Sa raica na tamata mataboko se ko cei dina ko Jisu. Ia ko ira na Farisi era mataboko ka era sega ni ciqoma ni ko Jisu e Kalou.