---
title:  Ko Jsu e Vakani Ira e Sivia e Lewe 5,000 na Tamata
date:   06/10/2024
---

Ena Joni 6:4, 5, e tukuna kina ki veikeda ko Joni ko a vakani ira sivia e lewe 5,000 na tamata ko Jisu ni voleka tiko na gauna ni Kanavata ni Lako Sivia. Na Kanavata ni Lako Sivia e dua na gauna ni solevu era dauvakananuma kina na Jiu na gaunisala e a vakabulai ira kina na Kalou ena nodra a tiko vakabobula mai Ijipita. Na lami ni Kanavata ni Lako Sivia e vakamatei me isosomi ni ulumatua tagane vei ira na Jiu. Na mate oqo e sa vakatakila na mate nei Jisu ena gauna mai ki muri ena vuku ni noda ivalavala ca. E vakaitotogitaki ko Jisu ena kauveilatai ena vuku ni noda ivalavala ca. Ko Jisu na noda Lami ni Kanavata ni Lako Sivia. E a vakamatei ena vukuda (1 Koronica 5:7).

“Sa ciqoma ko Jisu na veibeitaki ni noda ivalavala ca. Sa qai vunitaka na matana ko Tamana mai vei Jisu. Ena gauna e sa vunitaka kina na matana ko Tamana, ko Jisu e mate ni kavoro na utona. Na Nona bula e sa dasila. Ena Nona sorovaki Koya ena vuku ni noda ivalavala ca me vakabulai keda”—Ellen G. White, The Great Controversy, page 540.

`Wilika na italanoa ena Joni 6:1–14. Na cakacaka mana cava e cakava ko Jisu ena italanoa oqo? Ena sala cava era vakatakila kina ki vei iko na veitikina oqo ni ko Jisu kei Mosese e rau tautauvata? Na cava na vuna e dodonu me vukei ira kina na tamata na cakacaka mana oqo mera vakananuma kina na gauna e a vakani ira kina na Isireli na Kalou ena vanua dravuisiga ni oti na nodra vakagalalataki mai na veivakabobulataki mai Ijipita?`

Ena Joni 6:1–14, eda raica kina e vuqa sara na ka enai talanoa oqo me baleti Jisu ena Nona vukei keda meda vakananumi Mosese ena gauna ni Lako Yani. Na Lako Yani sai koya na gauna e vakagalalataki ira kina na Isireli na Kalou ena nodra tiko vakabobula mai Ijipita. Na gauna ni Kanavata ni Lako Sivia (Joni 6:4) e solevutaki kina na biubiu mai Ijipita. Eso na ka e a cakava ko Jisu e okati kina na: (1) Na Nona lako cake ki na ulunivanua ko Jisu (Joni 6:3). (Ko Mosese e lako cake talega ki na ulunivanua mai Sainiai) (2) ko Jisu e vakatovolei Filipi (Joni 6:5, 6). (Ko ira na Isireli era a vakatovolei ena vanua dravuisiga.) Ko Jisu e vakani ira e sivia e 5,000 na tamata ena lima nai buli madrai. (Na cakacaka mana oqo e sa vukei ira na Jiu mera nanuma na cakacaka mana me baleta na mana ena vanua dravuisiga) Ko Ira na itokani Jisu era kumuna na i vovo ni kakana (Joni 6:12). (Ena sala vata ga, ko ira na Isireli era kumuna na mana ena vanua dravuisiga) Ko Ira na itokani nei Jisu era kumuna vata e 12 na sova na ivovo ni kakana, na iwiliwili vata ga ni 12 na yavusa ni Isireli. Ko ira na Jiu era kaya ni ko Jisu na dautukutuku e dua tani duadua (Joni 6:14) e a yalataka tu ko Mosese ni na lako mai (Vakarua 18:15). Na veika kece oqo e vukei ira na Jiu mera kila ni ko Jisu na Mosese vou. Ko Jisu e lako mai me vakagalalataki ira na Nona tamata.

Ko Joni e vakaraitaka ni ko Jisu e cakava na veicakacaka mana e vakatabakidua ga na kenai balebale vei ira na Jiu. Na cakacaka mana nei Jisu e vakaraitaka ki vei ira na Nona tamata se ko cei ko Koya. Na Nona cakacaka mana e vakaraitaka ki vei ira na Nona tamata ni o Koya na Kalou.