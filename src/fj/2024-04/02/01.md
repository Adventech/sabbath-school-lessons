---
title:  Nai Vakadinadina ni ko Jisu e Kalou
date:   05/10/2024
---

### Wilika ena Macawa Oqo
Joni 6:1–14; Joni 6:14, 15, 26–36; Joni 9:1–16; Joni 9:17–34; Joni 11:38–44.

> <p>Wiligusu</p>
> “Sa kaya vua ko Jisu, Oi au na vu ni tucake-tale, kei na vu-ni-bula: ko koya sa vakabauti au, kevaka sa mate, ena bula ga: 26 ia ko koya yadua sa bula ka vakabauti au, ena sega sara ni mate. Ko sa vakadinata na ka oqo, [Dina Vakaivolatabu] se segai?” (Joni 11:25, 26).

Nai Vola tabu e tukuna ki veikeda ni ko Jisu na Luve ni Kalou tawa mudu. Ko Jisu kei Tamana e rau Kalou ruarua. E sega ni dua e a buli Jisu. Na Nona bula e sega ni vu mai vua e dua. Ko Jisu e bulia na veika kecega (Joni 1:1–3). Ko Jisu e bula tu ga e veigauna. E sega ni dua na gauna me sega ni bula kina ko Jisu. Ena gauna e lako mai kina ki na vuravura oqo ko Jisu, e sa yaco me tamata. Ia e seg ani vakataotaka na Nonai tutu va-Kalou. Ena so na gauna, sa dautukuna kina ko Jisu eso na ka se cakava na veicakacaka mana e vakatakila ni o Koya na Kalou.

Na dina ni Vola Tabu me baleti Jisu e rui ka bibi vei Joni. Ko Joni e vosa tiko me baleta eso na cakacaka mana se vosa nei Jisu me vukei keda meda kila ni ko Jisu e Kalou. Ko Jisu e vakaraitaka talega ni ra ka dina na Nona vosa ena gauna e cakava kina na veicakacaka mana lelevu.

Ena Macawa oqo, eda na vulica kina e tolu na cakacaka mana lelevu nei Jisu. Na veicakacaka mana oqo era vakatakila ni ko Jisu e Kalou. Ena veitalanoa yadudua, era tiko eso era sega ni vakabauta na cakacaka mana. Eso tale na tamata era sega ni kila na kenai balebale. Eso na tamata era sa sega ni qai muri Jisu tiko ena vuku ni cakacaka mana. Eso tale na tamata era raica na cakacaka mana kara vinakata mera vakamatei Jisu. Ia eso na tamata era vakabauta ni ko Jisu na ivakabula e a yalataka na Kalou.