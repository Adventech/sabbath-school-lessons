---
title:  'Joni na Dauveipapitaisotaki: Nai Vakadinadina me Baleti Jisu'
date:   20/10/2024
---

Me vaka eda sa raica ena macawa sa oti, nai vola nei Joni e tekivutaki vei Jisu Karisito, ni o Koya na Vosa ni Kalou se na dina e bula. Ko Joni e Tukuna ki veikeda ni ko Jisu a bula tiko ni bera ni qai bulia na lomalagi kei na vuravura. Eso vei ira na Jiu ena gauna nei Jisu era a namaka tiko e rua nai Vakabula me na yaco mai, e dua nai Vakabula e liuliu vakayalo kei na dua e tui. Ko Joni e vakatavuvulitaka ni ko Joni na Dauveipapitaisotaki e sega ni tukuna ni o koya e dua vei ira na iVakabula oqo. Ko Joni na Dauveipapitaisotaki nai vakadinadina nei Koya nai Vakabula dina.

`Wilika na Joni 1:19–23. E vakamacalataka vakacava ko Joni na nona cakacaka ki Vua na Kalou?`

Ko ira na Farisi era talai ira na tamata mera tarogi Joni na Dauveipapitaisotaki se ko cei ko koya. Ko ira na tamata era namaka tiko na iVakabula me lako mai. Era sa qai vinakati Joni na Dauveipapitaisotaki me kacivaka ni o koya na iVakabula. Ko Joni e sega ni Rarama. Na Kalou e talai Joni mai me vakadinadinataki Koya na Rarama. Na Kalou e talai Joni talega mai me mai vakarautaki ira na tamata mera vakarau tu ki na Nona na lako mai na iVakabula (Joni 1: 6–8). Sa qai tukuna vakamatata ki vei ira na tamata ko Joni: “Au sa sega ni koya na Karisito koi au” (Joni 1: 20).

Ko Joni e veipapitaisotaki ena wai, Ia ko Jisu e veipapitaisotaki ena Yalo Tabu (Joni 1: 26, 33). Ko Joni e kaya, “sa muri au ka sa uasivi cake vei au, ia na wa ni nonai vava kau sa sega ni yaga meu sereka” (Joni 1: 27). Ko Jisu e uasivi cake vakalevu vei Joni baleta ni a sa bula tu ni bera ni qai sucu ko Joni (Joni 1:30). Ko Jisu na Luve ni Kalou. Ko Joni e Nonai vakadinadina walega (Joni 1:34).

`Wilika na Aisea 40: 1–5 kei na Joni 1: 23. Era na vukei keda vakacava na veitikina oqo meda kila kina na cakacaka nei Joni?`

Ena gauna vakaivolatabu, na gaunisala era vakasinaiti tu ena vatu, era qaraqara talega. Ko ira na tui era sa dautalai ira taumada na nodra tamata mera raica ka vakalogalogavinakataka ni bera ni qai lakova yani. Era sa qai dau buluta na qara ka biliga tani na vatu. Ena sala vata ga oya, e a talai Joni na Dauveipapitaisitaki na Kalou me vakarautaka rawa na lomadra na tamata ki vei Jisu.

`Ena gaunisala cava sa dodonu kina ki veikeda na Lotu ni Kavitu meda cakava na ka vata ga a cakava ko Joni?`