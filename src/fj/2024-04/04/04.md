---
title:  E Lewe Rua na Tisaipeli nei Joni na Dauveipapitaisotaki
date:   22/10/2024
---

E rua na tokani nei Joni na Dauveipapitaisotaki rau a tucake vata tu kei koya ena gauna sa lako voleka mai kina ko Jisu. Sa kacivaka sara ko Joni, “Raica na Lami ni Kalou” (Joni 1:36) Koi rau na itokani oqo era a vakarogoca tiko nai tukutuku nei Joni me baleti Jisu. E lako mai ko Jisu me mai maroroya se talairawarawa ki na vosa ni yalayala kece ena Veiyalayalati Makawa me baleta na Nona lako mai na iVakabula. Koi rau na itokani oqo erau sa biuti Joni na Dauveipapitaisotaki ka muri Jisu. Koi rau na itokani oqo erau kila ni ko Jisu e uasivi duadua vei Joni na Dauveipapitaisotaki. Erau kila talega ni ko Jisu na iVakabula ka a yalataki o koya e dauvunautaka voli ko Joni.

`Wilika nai tukutuku me baleti rau nai tokani nei Joni na Dauveipapitaisotaki ena Joni 1:35–39. Na cava na ka erau a cakava na lewe rua nai tokani oqo ni oti na nodrau rogoca nai vunau nei Joni me baleti Jisu?`

Koi rau nai tokani oqo erau sa via tiko vata voli kei Jisu. Sai koya oy ana vuna e rau taura na siga taucoko vata kei Koya. Ko cei e kila na veivakurabuitaki ni ka erau lako curuma, se na totoka ni veika e vakatavulica ko Jisu ki vei rau?

Sega ni dede, koi rau na itokani oqo era sa vinakata me rau wasea na veika e rau lako curuma vei ira na tamata. E dua veirau ko Adriu. Ena gauna vataga oya e a lako ka kunea na tacina, ko Pita, ka kaya, “Keitou sa kunea na Mesaia; (a kenai balebale, na Karisito. Na Dautukutuku mai Vua na Kalou)” (Joni 1:41). Ko Adriu e kauta mai na tacina ki vei Jisu. Vakasauri ga sa vakatakila sara ko Jisu ni kilai Saimoni. “Ia sa vakaraici koya ko Jisu, ka kaya, O iko ko Saimoni na luve i Jona: ko na vakatokai ko Kifa: (a kenai balebale ko Pita.)” (Joni 1: 42). Ko Jisu e kilai Pita. Na ona kilai ira na tamata ko Jisu e dua tiko na ulutaga bibi enai Vola nei Joni o koya eda na raica tiko vakalevu (wilika na Joni 2: 24, 25).

“Vakacava kevaka merau tautauvata ga kei ira na iliuliu nodra na Jiu ko Joni kei Adriu? E rau na sega ni tokani nei Jisu. E rau sana sega ni na dabe tiko ena ruku ni yavai Jisu ka vuli mai Vua. Erau na lako mai ki vei Jisu me rau mai vakalewa na Nona vosa ka vakasaqati Koya. . . . Ia e rau sega ni cakava na ka oya ko Joni kei Adriu. Sa vosa ki lomadrau na Yalo Tabu ena vuku ni vunau nei Joni na Dauveipapitaisotaki. Ena gauna oqo erau sa qai kila kina ni ko Jisu na qasenivuli mai lomalagi. . . . Sa vukei rau ko Jisu me rau kila na ivakavuvuli ni Veiyalayalati Makawa ena dua na sala vou”—Ellen G. White, The Desire of Ages, page 139, adapted.

Na Vola nei Joni e vukei keda meda kila se ko cei ko Jisu ka meda rawa ni wasea nai tukutuku vinaka oqo ki vei ira na tamata kecega.