---
title:  Na Lami ni Kalou
date:   21/10/2024
---

Ko ira na Jiu era vakasaqara e dua nai Vakabula me na vakagalalataki ira mai Roma. Ko Joni e vola na nonai vola baleti Jisu me vukei ira na tamata me dodonu na nodra kila me baleti Koya na iVakabula. E vinakati ira na tamata ko Joni mera raica ni ko Jisu e maroroya na vosa ni yalayala kece ni Kalou ena iVola Tabu me baleta na Tui sa lako tiko mai. Nai Vakabula e sega ni dua nai liuliu e tiko na nonai tikotiko vakaturaga ena vuravura oqo. Sa lako mai na Vakabula me mai maroroya na vosa ni yalayala kece ena Veiyalayalati Makawa me baleti Koya. E dua vei ira na vosa ni yalayala oya e kaya ni o Koya na iVakabula ena soli Koya mei soro ni tamata kece e tiko e vuravura. Na iVakabula e na vakavouia na veiwekani ena maliwa na Kalou kei na tamata

`Wilika na Joni 1: 29–37. Ena veitikina oqo, na cava e kacivaka ko Joni me baleti Jisu? Na vosa vakaiyaloyalo cava e a vakayagataka ko Joni me baleti Jisu? Na cava sa rui bibi kina na vosa vakaiyaloyalo oqo? E vukei keda vakacava meda kilai Jisu kei na Nona cakacaka?`

Ko Joni na Dauveipapitaisotaki e a kacivaka ni ko Jisu na Lami ni Kalou. Nai tukutuku oqo e tokona na vuna e vola kina na nonai vola ko Joni na Daulomani me baleta na bula nei Jisu. Ko Joni na Daulomani e via vukei ira na tamata mera kila se ko cei dina na iVakabula kei na e mai cakava. Ko Jisu e lako mai me isoro ni valavala ca ni kawa tamata. Na isoro ena Veiyalayalati Makawa e vakaraitaka na ka saraga ena mai cakava ko Jisu. Ko Jisu ena maroroya na vosa ni yalayala ni Kalou me vakabulai ira na tamata ivalavala ca. Taumada na Kalou e cakava na vosa ni yalayala oqo me baleta na iVakabula ena Vakatekivi 3:15.

“Ena gauna a papitaisotaki kina ko Jisu, e kacivaka kina ko Joni ni ko Jisu na Lami ni Kalou. Nai tukutuku nei Joni e sa vukei ira na tamata mera kila cakacaka ni Vakabula ena dua na sala vou. Na Yalo Tabu e vukei Joni me nanuma na vosa e a vola ko Aisea: ‘Sa vakasaurarataki, ka sa vakamalumalumu ga ko koya, ia sa sega ni vosa mai ko koya; me vaka na lami sa tuberi me vakamatei’ Aisea 53: 7”—Ellen G. White, The Desire of Ages, page 136.

`Wilika na Marika 10: 45; Roma 5: 6; kei na 1 Pita 2: 24. Era vukei keda vakacava na veitikina oqo meda kila kina na cakacaka e mai cakava ko Jisu me vaka na Lami ni Kalou?`

Ko Joni e sega ni kila na veika kece me baleta na iVakabula se na cakacaka e mai cakava. Ia e kil ani ko Jisu na iVakabula ka a yalataki. Ko Joni e kila talega ni ko Jisu e lako mai me maroroya na vosa ni yalayala ni Kalou.

`Ko Jisu na Lami ni Kalou. E vukei iko vakacava na vosa vakaiyaloyalo oqo mo kila kina nai sau e sauma na Kalou me vakabulai keda kina?`