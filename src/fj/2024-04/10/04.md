---
title:  Koi Au na Sala, na Dina, kei na Bula
date:   03/12/2024
---

`Na taro cava e a taroga ko Tomasi ki vei Jisu me baleta na vanua e na lako kina? E sauma vakacava ko Jisu? Wilika na Joni 14: 5, 6 me sauma na taro.`

Ko Tomasi e taroga e dua na taro eda na rawa ni kaya ni taro vakavuku. Kevaka ko sega ni kila na vanua e lako kina e dua, ena rawa vakacava ni ko na kila na sala mo muri koya kina na tamata oya. Ia ko Jisu e vakaraitaka ni taro oya e lako mai na dua na yalo e vakasinaiti tu ena vakatitiqa ka sega ena yalo e vakabauta se vuku. Sa qai sauma ko Jisu ena Nona kaya ni o Koya vakataki Koya na sala. Na sala ki na cava? Ko Jisu na sala ki vei Tamana. Ena Joni 1: 1-18, e sa vukei keda kina ko Joni meda raica nai sema ena kedrau maliwa ko Jisu kei na Tamana.

Ena Joni 1:18 e kaya ni ko Jisu sai Koya e vakatakilai Tamana ki veikeda. Na vosa me vakaraitaka” e lako mai na vosa va-Kiriki na “exēgeomai,’ e kenai balebale “me vakamacalataka” se “me cakava nai balebale ni dua na vakanananu me rawarawa ka matata.” Ko Jisu e veisemati vata kei Tamana me vaka iKoya e vakamacalataki Tamana ki na tamata ivalavala ca. Ko Jisu na sala ki vei Tamana. Ke sega ko Jisu, e vakaiyalayala ga na noda kilai Koya na Kalou ko Tamada.

E taro ko Filipi me raici Tamana. E sega ni dua na tamata ivalavala ca ena rawa ni raici Tamana me na bula (veidutaitaka vata kei na L/Yani 33:17; 34:9; Joni 1:18). Ko Jisu sa qai vosataka na sega ni kila nei Filipi ka tukuna ki vua kevaka ko sa raici Jisu, e sa tautauvata ga ni ko sa raica na Tamana. Ni sega ko Jisu ena butobuto na sala ki Vua na Kalou. Ko Jisu na rarama ena vakatakila ki veikeda na sala ki Vua na Kalou.

Ko Jisu e semata vata na vosa e tolu oqo: sala, dina kei na bula. Na vosa “sala” e vakayagataki tiko ena Joni 1:23 kei na Joni 14: 6. Ena Joni 1:23, era vakayagataka kina ko ira na itokani nei Joni na Daulomani mera tukuna na gaunisala e veivakarautaki kina ko Joni na Dauveipapitaisotaki ki vei Jisu. Na vosa “dina” kei na “bula” erau ulutaga bibi talega enai Vola nei Joni. Na noda vuli ena Siga Vukelulu kei na Lotulevu ena na raica tiko kina na vakanananu ni “dina.” Na vulici ni ulutaga oqo e rui bibi ena gauna oqo. Oya ena vuku ni nodra sa vakatitiqataka nai Vola Tabu na tamata mai na veivanua kecega me baleta na “dina”