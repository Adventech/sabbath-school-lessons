---
title:  Na Vola Tabu kei na Dina
date:   05/12/2024
---

Na Vola nei Joni e tukuni Koya na Sala, na Dina, kei na Bula ki veikeda. E tiko na nodrau itavi bibi na Veiyalayalati Makawa kei na Veiyalayalati Vou ena kena vakatavulici na Dina ni Vola Tabu ki veikeda. Nai Vola Tabu e vakatavulica ki veikeda ko cei ko Jisu kei na cava e mai cakava.

`Wilika na Joni 5: 38–40. Na cava e tukuna tiko ko Jisu ena tikina oqo me baleta na Vola Tabu?`

Eratou vakayagataka tiko ena veigauna ko Jisu kei iratou na Nona itokani na Vola Tabu me vakatakila ni o Koya na iVakabula. Ko Jisu e kaya, “Kevaka ko a vakabauti Mosese, dou na vakabauti au: ni sa volai au ko koya. Ia kevaka dou sa sega ni vakadinata na nonai vola, dou na vakadinata vakaevei na noqu vosa?” (Joni 5: 46, 47).

`Wilika na Luke 24:27. Na cava na vuna e sa rui ka bibi kina na Nona vakayagataka tiko ko Jisu na Vola Tabu me vakatakila na vuna e rui bibi kina na Nona cakacaka ki Vua na Kalou?`

Enai Vola nei Maciu, e cavuta kina ko Jisu e dua na tikina mai na Lako Yani ka tukuna ki vei ira na Farisi, “Ia e na vuku ni nodra tu cake tale na mate, dou sa sega li ni wilika na ka sa vosataka vei kemudou na Kalou” (Maciu 22: 31). Ena ka vata ga oya, e vosa tiko kina ko Sakaraia me baleta na veika “e a tukuna ko koya e na gusudra na nona parofita tabu, mai nai vakatekivu kei vuravura” (Luke 1: 70). Ko Pita a vunautaka e dua na ivunau ena siga ni Penitiko. Na siga ni Penitiko e dua na gauna e a sovaraka kina na Kalou na Yalo Tabu ki na lotu ni sa lako oti ki lomalagi ko Jisu. Ena nona ivunau e kaya kina ko Pita, “Oi kemudou na veiwekani, e dodonu me vakayacori na tiki-ni-Vola Tabu oqo, ka vosataka eliu na Yalo Tabu e na gusu i Tevita, e na vuku i Jutasa, ko koya ka liutaki ira era sa tauri Jisu” (Cakacaka 1:16).

Nai Vola Tabu e sega ni vola ni vuli ni vakadidike vakavuku. Nai Vola Tabu e sega ni vakamacalataka na kena tawasei na vei-cell lailai ni tamata se na gaunisala ni kena seleti na yago ni tamata. Ian ai vola Tabu e solia ki veikeda e dua na ka e rui bibi mai na kilaka ga vakatamata. Nai Vola Tabu e vukei keda meda kila ko cei ko ikeda kei na cava na vuna eda tiko kina eke. Na Vola e tautauvata ga kei na rarama. Na rarama oqo e vukei keda meda rai. Ni sega na rarama, eda na sega ni kilai Koya rawa na Kalou, se ko cei ko Koya, e vei na vanua eda lako mai vei, na cava na vuna eda tiko kina eke, na cava nai balebale ni bula, kei na cava na ka ena yaco ena gauna mai muri.

`Na cava eso na dina ni Vola Tabu era sega ni vakatavulica rawa na vuku?`