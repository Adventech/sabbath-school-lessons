---
title:  Cakacaka Mana, Cakacaka, kei na Veika e Veivakurabuitaki
date:   17/11/2024
---

E volavola ko Joni me baleta na veicakacaka mana e a cakava ko Jisu. E dina, eda na sega ni vakadinata ena veigauna na cakacaka mana, cakacaka kaukauwa, kei na veika e veivakurabuitaki. Ena so na gauna era sa daucakava talega ko ira na parofita vakailasu na cakacaka mana. Ia na cakacaka mana e vola ko Joni e vakaraitaka ni ko Jisu na iVakabula e lako mai Vua na Kalou na Tamana vakataki-Koya.

`Wilika na Joni 5:17, 20, 36–38. Era vakamacalataka vakacava na veitikina oqo na veiwekani ena kedrau maliwa ko Jisu kei na Kalou ko Tamana? Era vakatakila talega vakacava ki veikeda na veicakacaka mana oqo na veiwekani ena kedrau maliwa ko Jisu kei na Kalou ko Tamana?`

Ko Jisu e vakayagataka na veivakatakilakila me vakaraitaka kina na nodrau cakacaka vata vakaveivolekati kei Tamana. Koi rau na oqo erau sa duabau ga. Na cakacaka mana kei na cakacaka nei Jisu e sa vakaraitaka “ni sa tiko vei au ko Tamaqu, kau sa tiko vei koya koi au” (Joni 10: 38, ka wilika talega na Joni 14:10, 11).

Ko Jisu e mai cakava na cakacaka nei Koya e a talai Koya mai. Sa na qai rawa kina ki vei ira na tamata mera kila na Kalou nira sa raica na cakacaka. Na veicakacaka oqo e vakaraitaka talega ki vei ira na tamata ni ko Jisu e lako mai Vua na Tamana.

Me vaka eda sa raica oti, eso na tamata era digitaka mera mera kakua ni vakabauta na cakacaka mana kaukauwa kei na veitalanoa e veivakurabuitaki era tukuna na tamata me baleti Jisu.

Era sa qai tarogi Jisu ko ira na Farisi, “A cava so na kena dede ko sa sega ni vakataudeitaka kina na loma i keimami? kevaka ko sai koya na Karisito, tukuna vakamacala mai vei keimami. Sa kaya vei ira ko Jisu, Au a tukuna vei kemudou, ia dou sa sega ni vakadinata: a cakacaka kau sa kitaka e na yaca i Tamaqu, o koya oqo sa vakadinadina vei au” (Joni 10: 24, 25).

Kevaka ena lako ga mai vakadodonu ko Jisu ka tukuna ni o Koya nai Vakabula, ko ira na Farisi era na saqati Koya. Ko ira na iliuliu ni lotu era vakasaqara e dua nai ulubale era na rawa ni cakava mera vakamatei Jisu kina. Sa kila vinaka tu ko Jisu na ka era tovolea tiko mera cakava. Sai koya oy ana vuna e sega ni tukuna ga kina vakadodonu ni o Koya nai Vakabula. E talanoataka na veicakacaka mana e sa cakava oti. Kevaka ena tukuna ko Jisu ni o Koya nai Vakabula, era na rawa ni beitaki Koya na Farisi ni tukuna na ka lasu. Ia era sega ni rawa ni kaya ni cakacaka mana, cakacaka, kei na cakacaka e veivakurabuitaki nira lasu. Na veivakatakilakila oqo e rui vakadinadina kaukauwa o koya e vakaraitaka ko cei ko Jisu kei na vanua e lako mai kina.

`Eda na taqomaki keda rawa vakacava mai na yalokaukauwa, me vakataki ira na Farisi?`