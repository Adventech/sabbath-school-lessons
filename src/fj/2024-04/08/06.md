---
title:  Dou sa Lako Mai Ra
date:   21/11/2024
---

Ena noda vuli eda sa raica tiko mai kina na nona vakaraitaka tiko ko Joni na gaunisala e yaco kina ko Jisu me iVakabula e a yalataki. Ko Jisu nai nuinui era a waraka tiko na Jiu ena dua na gauna balavu. Ia era lewe levu na iliuliu vakayalo nodra na Jiu era meca levu duadua nei Jisu. Na cava na vuna?

`Wilika na Joni 8: 12–30. Na cava na ka e yaco tiko ena tikina oqo? Na tikina cava ena Joni 8:12–30 e vakamacalataka vakavinaka na vuna era lewe vuqa kina na Farisi era cati Jisu?`

Ko Jisu e kaya ni ko ira na Farisi era sega ni kilai Koya se na Kalou ko Tamana (Joni 8:19). Sa dodonu ki vei ira na Farisi mera kilai Koya na Tamana kei Jisu. Ia era vakabauta ga na veika lasu. Era sega ni vinakata mera biuta tani na nodra ivakavuvuli lasu kei na cala ni vakanananu. Ia ko Jisu e tucake tu ga vakadodonu e matadra. O Koya e cakava e vuqa sara na veika kaukauwa me vakatakila ki vei ira nai liuliu ko cei ko Tamana. Ia ko ira na iliuliu era cati Jisu.

E tukuna talega ko Jisu ki vei ira nai liuliu, “Dou sa lako mai ra; au sa lako mai cake” (Joni 8: 23). Ko Jisu e tukuna tiko ni ko ira na iliuliu ni lotu nodra na Jiu era sega ni vakatabui. E vakarairai tu ga na nodra qarava na Kalou. Na vosa nei Paula me baleti ira na Lotu Vakarisito vakailasu sa na rawa ni tukuni ki vei ira na iliuliu ni lotu nodra na Jiu, “sa nodra ga na lotu vakarairai, ka sega vei ira na kena dina: ia mo lako tani maivei ira era sa vakaoqo” (2 Timoci 3: 5). Ko ira na liuliu ni lotu nodra na Jiu era rairai lotu ga e taudaku, ia e sega na vakabauta e na lomadra.

E sega ni ka vou na leqa oqo. Ko Aisea e volavola me baleti ira na Jiu ena nona gauna. “Ni ra sa toro voleka vei au ko ira na tamata oqo e na gusudra, a ra sa vakarokorokotaki au e na tebenigusudra; ia na yalodra era sa vakayawataka vei au, kei na nodra rerevaki au sa vunau ga era vulica walega vei ira na tamata” (Aisea 29: 13). Vica na yabaki ki liu, e tukuna kina ko Jisu e vuqa sara na ka me baleti ira na Farisi: “A sa sega ni yaga na nodra masuti au, Ni ra sa vakatavuvulitaka na vunau ni tamata mei vakavuvuli” (Marika 7: 7). Na nodra ivakavuvuli na Farisi e bulia ga na tamata (Joni 8:23). Ko Jisu kei na Nona ivakavuvuli e lako mai lomalagi (Joni 8: 23). O koya e ca vakalevu oya na nodra tuberi ira na tamata tani mera ciqoma na nodra ivakavuvuli lasu. Nai tukutuku vinaka oya nira lewe vuqa na Jiu era sa vakabauti Jisu baleta na veitalanoa nei Jisu kei ira nai liuliu ena Joni 8:12–30. Io, e a tiko na veiliutaki ca. Ia eso vei ira na Jiu era sa raici Jisu ena kenai tuvaki dina.