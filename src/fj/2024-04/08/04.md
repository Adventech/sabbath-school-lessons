---
title:  'Na Vosa ni Yalayala ni Veiyalayalati Makawa me Baleti Jisu: Wase 1'
date:   19/11/2024
---

Erau a veitalanoa ko Jisu kei na dua na Farisi. Ena veitalanoa oqo, e vakaraitaki Koya kina ko Jisu ki vua na Farisi. E vakatakila talega ki vei ira ko Jisu na vuna e sa rui bibi kina nai Vola Tabu ki na nodra vakabauta. Eda na nanuma beka ni sega ni dodonu ki vei Jisu me cakava oya baleta ko ira na Farisi era sa vakabauta oti tu nai Vola Tabu. Ia e vinakata talega ko Jisu me vakatakila ki vei ira ko cei ko Koya. Io, era yalokaukauwa ga na Farisi. Era valuta tiko na lomadra ena nodra sega ni via vakabauti Jisu. Ia e sega ni tarova ko Jisu na Nona vinakata me vakabulai ira.	Ko Jisu e vakayagataka e vuqa sara na tikina kei na vakanananu mai na Veiyalayalati Makawa me vakaraitaka ni ko Jisu nai Vakabula e a yalataka na Kalou ni na tala mai.

**Wiliki rau na tiki ni Vola Tabu e ra. E vakayagataka vakacava na Veiyalayalati Vou na Veiyalayalati Makawa me vakatakila kina ki veikeda ko cei ko Jisu?**

`Joni 1: 23; Aisea 40: 3`

`Joni 2:16, 17; Same 69:9`

`Joni 7:38; Jeremaia 2:13`

`Joni 19:36; T/Lekutu 9:12`

Ko Joni, Pita, Paula, Maciu, Marika, Luke, kei ira kece era volavola ena Veiyalayalati Vou era vakaraitaka, na gaunisala e yaco kina na bula, mate, kei na yadra tale mai nei Jisu mai na mate, kei na Nona lesu tale ki lomalagi, mera veivosa ni yalayala e cakava na Veiyalayalati Makawa me baleti Jisu. Ko Jisu e cakava na veika kece oqo me vaka ga na ka e tukuna nai Vola Tabu ni na cakava.

Ena veigauna sa dautukuna tiko kina ko Jisu ki vei ira na Nona itokani mera vulica nai Vola Tabu. Nai Vola Tabu e vakaraitaka na cakacaka e mai cakava ko Jisu. Ena gauna cava era sa qai kila kina na tisaipeli ni vakatakilai Jisu tiko ki vei ira nai Vola Tabu? Era sa qai kila na itokani ena gauna sa mate oti kina ko Jisu, tucake tale mai na mate, ka rairai ki vei iratou. “Ni sa qai tu cake tale mai na mate ko koya, sa nanuma ko ira na nona tisaipeli, ni sa tukuna vei ira ko koya na ka oqo; a ra sa vakadinata nai Vola Tabu, kei na vosa sa kaya ko Jisu” (Joni 2: 22; wilika talega na Joni 20: 9).