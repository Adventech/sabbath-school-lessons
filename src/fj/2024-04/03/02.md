---
title:  Ko Jisu a Tiko mai na iVakatekivu
date:   13/10/2024
---

`Wilika na Joni 1:1–5. Na cava e vakatavulici keda kina na veitikina oqo me baleti Jisu?`

E tekivutaka ko Joni na nonai vola enai talanoa ni bula nei Jisu vata kei na kena vakanananu e veivakurabuitaki: “Enai vakatekivu sa bula ko Koya na Vosa. A sa tiko vata kei na Kalou ko Koya na Vosa, A sa Kalou ko Koya na Vosa” (Joni 1: 1). Na tikina totoka oqo e tiko kina e dua na vakanananu titobu ka kaukauwa me baleti Jisu. Me vaka nida tamata, ena dredre meda siqema rawa nai balebale ni vakanananu totoka oqo, ia meda tovolea.

Nai matai ni ka e cakava ko Joni ena tikina oqo e solia ki veikeda e dua na idusidusi me baleta na gauna a bulia kina na lomalagi kei vuravura na Kalou. E tekivutaka ko Joni na nona ivola ena vosa vata ga e a tekivu kina na Vakatekivu: “Ena ivakatekivu” (wilika na Vakatekivu 1:1; Joni 1:1). Eda vulica ni o Koya na Vosa, oya ko Jisu, e a sa bula tiko ni bera ni qai cakava e dua na ka na Kalou. Sa koya na vuna e tukuna kina ko Joni ni ko Jisu e sa tiko vata voli kei Tamana mai nai vakatekivu.

Tarava, e kaya ki veikeda ko Joni “ni sa tiko vata kei na Kalou ko Koya na Vosa” Ena Joni 1:18, e kaya kina ko Joni, “E sega e dua na tamata sa raica na Kalou e na dua na gauna; na Luvena ga e dua bauga, sa vakatubura ko koya, ko koya sa tiko e na lomasere i Tamana” Na tikina oqo e vakaraitaka na nodrau veivolekati ko Jisu vata kei Tamana.

Oti sa qai kaya ko Joni, “A sa Kalou ko Koya na Vosa” (Joni 1: 1). E rawa vakacava ki vei Jisu, o Koya na Vosa, me rau tiko vata kei na Kalou, ena dua vata ga na gauna? Eda na rawa ni vulica na isau ni noda vakatataro ena gauna ed ana kila kina e dua na ka bibi me baleta na vosa va-Kiriki. Ena vosa va-Kiriki e sega kina na vosa na “a.” ia e tiko kina na vosa “na”. Ena gauna e vola kina ko Joni na vosa “na” ni bera e dua na vosa, e sa vakatakila tiko ki veikeda ni o koya e vosa tiko me baleta e dua na tamata se dua na ka, ka sega ni dua walega na tamata se dua na ka. Ena Joni 1:1, e vola kina ko Joni na vosa “na” ena vosa va-Kiriki ni bera na Vosa. Sa raica, na vosa “na” e sa tukuna ki veikeda meda vakanamata tiko o Koya ena tukuna ki veikeda ko Joni.

Ena tikina e kaya, “sa tiko vata kei na Kalou ko Koya na Vosa,” ko Joni e vola na vosa “na” ni bera ni qai tukuna, “Kalou” ena vosa va-Kiriki. E vinakata ko Joni meda kila ni o koya e vosa tiko me baleta edua na Tamata, na Kalou ko Tamana. Ia ena gauna e vola kina ko Joni na “vata kei na Kalou ko Koya na Vosa ena vosa va-Kiriki, Ko Joni e sega ni vola na vosa “na” ni bera ni qai cavuta na Kalou. Oya ena vuku ni nona sa vosa tiko ko Joni me baleta na nona I tutu va-Kalou o Jisu. Na Lewe tolu va-Kalou e okati kece kina na lewena oya ko iratou na lewe tolu e duabau ga: na Kalou ko Tamana, na Kalou na Luvena, kei na Kalou na Yalo Tabu.

Ena Joni 1: 3, 4, E tukuna kina ki veikeda ko Joni ni ko Jisu e a bulia na veika kecega.