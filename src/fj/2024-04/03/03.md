---
title:  Na Vosa, ko Jisu, sa Yaco me Tamata
date:   14/10/2024
---

`Wilika na Joni 1:1–3, 14. Na cava na ka era tukuna ki veikeda na veitikina oqo ni a cakava ko Jisu? Na cava na vuna e sa rui ka bibi kina na dina vakaivolatabu oqo?`

E sega ni tekivutaka ko Joni na nonai vola me baleta na bula nei Jisu vata kei na yaca, Jisu. E sega talega ni tekivu vata kei na ulutaga me baleta na cakacaka nei Jisu ni o Koya na iVakabula. Ko Joni e tekivutaka na nona ivola ena vosa “logos,” e kenai balebale “na Vosa”. Ena gauna neiJoni ko ira na vuku mai Kiriki era vakayagataka na vosa “logos” ni veitalanoataki na veika vakavuku kei na kena veilawa bibi kece.

Ko Plato e dua na tamata vuku mai Kirisi e vakatavulica ni yaco na bula ena rua na vanua. E dua na vanua a oya mai lomalagi na vanua ena vinaka taucoko kina na ka kecega ka sega na ka ena veisau kina. Nai karua ni vanua sai koya ena vuravura oya, na vanua e veisau kina na veika kecega ka sega ni dua na ka e vinaka vakaoti. Eso na tamata vuku ena gauna vakaivolatabu era kaya ni “logos” e dua na vanua ena maliwa ni veika e vinaka vakaoti mai lomalagi kei na ka dina ena vuravura oqo.

Ko Joni e vakayagataka na vosa “logos” ena sala e duidui sara mai vei Plato. Ko Joni e kaya ni ka dina se ‘logos’ e vakayagataki e sega ni so na vakanananu vakayalo e dredre me kilai. Sa vaka talega kina na “logos” e sega ni so na vanua ena maliwa ni lomalagi kei vuravura. Vei Joni na vosa na “logos” e dua na tamata: ko Jisu Karisito. Sa yaco me tamata ko Jisu ka me bula ena keda maliwa (Joni 1:4).

Ko Joni e vakabauta talega na “logos” sai koya na Vosa ni Kalou, se, Vola Tabu. O koya e bibi sara, ni rau veivosaki tiko kina na Kalou kei na tamata. E vakatakilai Koya talega ki vei ira na tamata ena gaunisala e veivakurabuitaki: Sa yaco me tamata ko Jisu ka tiko vata kei keda (Joni 1:14). Ena vola me baleti Jisu, na “logos” e vakatakila ki veikeda na Kalou e tawa mudu o Koya e lako curuma na gauna kei na vanua e seg ani laurai. Na Kalou oqo e vosa, e cakava na ka, ka veivosaki vata kei na tamata ka volekata sara na tamata. Na vosa na “logos” e vakaraitaka ki veikeda ni o Koya na Kalou e tawamudu oqo e sa yaco me tamata, me dua veikeda.

Ena Joni 1:14, e kaya kina ko Joni ni “logos” se “na Vosa” sa yaco me tamata ka tiko vata kei keda” Na vosa va_Kiriki e volai me vaka e “tiko vata” e kenai balebale, na “tarai ni dua na vale laca” Ko Joni e vakayagataka na vosa oqo me vukei keda meda nanuma Lakoyani 25:8. Ena tikina oqo, e tukuna kina na Kalou ki vei ira na Isireli mera cakava e dua na vanua ni so-kalou, e tautauvata kei na dua na vale laca. Me na rawa ni lako mai kina na Kalou me mai tiko kina ena kedra maliwa na Nona tamata. Ena sala vata ga, ko Jisu, o Koya na Kalou, e bula e lomadra na tamata. E vunitaki Koya e yagodra na tamata me rawa ki na ki vei ira na tamata mera lako mai ka veisotari vata kei Koya ena gauna e tiko voli kina e vuravura oqo.

`Na Kalou a buli keda e sa yaco me dua veikeda ka bula vata kei keda. Na cava e tukuna ki veikeda me baleta na loloma ni Kalou ki veikeda?`