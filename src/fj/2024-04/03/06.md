---
title:  'Na Veivakanananu Bibi ena Vola nei Joni: Wase 2'
date:   17/10/2024
---

`Wilka na Joni 17:1–5. Na cava e vakaibalebaletaka ko Jisu ena Nona kaya, “I Tamaqu, sa yaco mai na gauna: vakarokorokotaka na Luvemu me vakarokorokotaki kemuni talega na Luvemu” (Joni 17: 1)?`

Enai tekitekivu ni Vola nei Joni, e tekivutaka kina ko Joni ena nona tukuna ni ko Jisu na Luve ni Kalou ka sai Koya e a bulia na ka kecega. “Sa cakava na ka kecega ko koya; a sa sega e dua na ka sa caka, me sega ni cakava ko koya” (Joni 1: 3). E tukuna tale tikoga ko Joni na “iukuuku nei Jisu: “A sa yaco me tamata ko koya na Vosa, ka tiko vata kei keda, (ia keitou a raica na nonai ukuuku, ni sa vaka nai ukuuku ni Le dua bauga sa vakatuburi maivei Tamana,) sa sinai e na loloma kei na dina” (Joni 1:14). Ena vosa va-Kiriki, na vosa “ukuuku” e kenai balebale “ramase” “rogo/kilai” kei na “dokokai se rokovi.” Ko Joni e vakayagataka na vosa iukuiuku me tukuna na gaunisala era rokovi Jisu kina na tamata kei na gaunisala e taukena kina na dokai mai Vua na Kalou.

Enai Vola nei Joni, e semata vata kina ko Joni na vakanananu ni kena soli na veidokai se na vakarokoroko ki vei Jisu vata kei na ulutaga ena Nona gauna. Na Nona gauna sa kenai balebale na gauna ni Nona mate (veidutaitaka vata kei na Joni 2: 4; Joni 7:30; Joni 8:20; Joni 12:23–27; Joni 13:1; Joni 16:32; kei na Joni 17:1). Sa raica, na kauveilatai sai koya na gauna ni Nona dokai ko Jisu.

Eda na vakasamataka beka ni vakanananu oqo e rui vakalialia. Ena rawa vakacava me gauna ni veidokai se veivakalagilagi na kauveilatai ka ni gaunisala ni veivakamatei lolovira duadua ena matanitu ko Roma? Na Kalou ena kauveilatai e sa vakaraitaka ki veikeda na gaunisala e yaco me veisemati kina na italanoa mai lomalagi kei na nodai talanoa.

Me vaka ni tamata, sa mate kina ko Jisu ena dua ma mate lolovira sara. E rarawa, e lauvako ki na kauveilatai me vaka e dua na tamata ca. Ni bera ni mate, sa qolou ka kaya, ‘Noqu Kalou, Noqu Kalou, ko sa biuti Au ena vuku ni cava?’ (Maciu 27: 46). Eda raica na tamata oqo ena yasa butobuto ni kauveilatai ena Vola nei Maciu, kei Marika (Maciu 27:46; Marika 15:34).

Ia e dua tale tiko na yasa ni kauveilatai: na yasana ni veidokai. Eda raica na veidokai oqo ena iVola nei Luke kei Joni (Luke 23:32–47; Joni 19:25–30). Eda raica na kauveiatai ni vanua e vakabulai ira kina na tamata ivalavala ca na Kalou ka solia ki vei ira na yalololoma. Sa vakatalega kina na Nona soli Koya ko Jisu na Luve ni Kalou ki vei Tamana

Na iukuuku cecere duadua ni Kalou e vakaraitaki ena gauna ni Nona madua ena Nona sa ciqoma na noda ivalavala ca me sa Nona.

`Vakasamataka mada na cava na kenai balebale ni Nona vinakata na Kalou me mate ena kauveilatai me vakabulai keda kina main a ivalavala ca. Na cava na ka e tukuna ki veikeda na vakanananu oqo me baleta na dina ni kena sa rui lolovira nai valavala ca?`