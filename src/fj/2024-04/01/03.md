---
title:  Karua ni Cakacaka Mana nei Jisu
date:   30/09/2024
---

Ko Jisu e cakava na cakacaka mana ena gauna taucoko ni Nona cakacaka tiko e vuravura. Na veicakacaka mana oqo e vukei ira na tamata mera vakabauti Koya. Ko Joni e vola sobu na veicakacaka mana oqo me rawa ki vei ira na tamata mera vakabauti Jisu talega.

`Wilika nai karua ni cakacaka mana nei Jisu ena Joni 4: 46 - 54. Na cava na vuna e semata kina ko Joni nai karua ni cakacaka mana vata kei na imatai ni cakacaka mana e a cakava ko Jisu ena solevu ni vakawati?`

Ko Joni e vinakati ira era dauwilika na nona ivola mera kila ni cakacaka mana nei Jisu ena vukei ira mera kila se ko cei ko Jisu. Sai koya oya na vuna e semata vata kina ko Joni nai karua ni cakacaka mana kei na imatai. Oti sa qai vakuria ko Joni ni “Oqo tale nai karua ni ka-mana sa cakava ko Jisu, ni sa lako mai Jutia ki Kalili” (Joni 4:54).

Enai matai ni gauna eda wilika kina na cakacaka mana, eda na nanuma beka ni sau ni taro nei Jisu ki vua nai liuliu ni lotu e sega ni daumaka. Ia e sega ni via vakabauti Jisu o koya nai liuliu ni lotu oya me yacova na gauna ni sa vakabula na luvena gonetagane ko Jisu. E kila vinaka tu ko Jisu na ka e tiko e lomana na tamata oya. Na tauvimate vakayalo e tiko e lomana na tamata oqo e ca vakalevu sara mai na tauvimate e vakavuna na tauvimate ni luvena. Na vosa nei Jisu e tara saraga na lomana na tama ni gone oya. Sa qai vakila na tamata oya ni nona tauvimate vakayalo ena rawa ni vakavuna na takali ni bula nei luvena.

Sa dodonu meda kila ni cakacaka mana e sega ni se rauta me ivakadinadina ki veikeda ni ko Jisu nai Vakabula. Ko ira na tamata tale eso era sa daucakava na cakacaka mana ena veigauna sa oti. Eso vei ira na tamata oqo era italai dina mai Vua na Kalou. Ia ko ira na parofita vakailasu era cakava talega na cakacaka mana. Na cakacaka mana e vakatakila ki veikeda ni dua na ka e kaukauwa cake mai vua na tamata e sa cakaca tiko. Na cakacaka mana e sega ni kenai balebale ni cakava tiko na Kalou. (Ko Setani e rawa ni cakava talega na cakacaka mana, se vakaevei?)

Era a tarogi Jisu e dua na Farisi me vakaraitaka ki vei koya na yalololoma ka me vakabula na luvena gonetagane. Nai sau ni taro nei Jisu e solia ki vua na tamata oya nai nuinui. E kaya ko Jisu, “Lako yani, sa bula na luvemu” (Joni 4:50). Na vosa e sa volai me vaka “ena bula” sa vakatakila ki veikeda ni dua na ka ena yaco ena gauna sa tu mai liu. Ia ena vosa va-Kiriki, na vosa “ena bula” e sa vakaraitaka na ka dina e sa yaco sara tikoga ena gauna oya. Na veivosa oqo e sa vakaraitaka ki veikeda ni vosa ni yalayala nei Jisu e ka dina vakaoti e sa rawa kina ki vei Joni me vosataka me vaka saraga ni sa caka oti. Ena gauna e sa yaco yani kina ki vale na tama ni gone oya e sa raica ni sa takali na tauvimate mai vei luvena gonetagane ena gauna vata ga e a vosa ni yalayala kina ko Jisu.

Nai talanoa oqo e sai vakadinadina kaukauwa meda vakabauti Jisu kina!

`Era lewe vuqa na tamata era na rawa beka ni cakava na cakacaka mana ena gauna oqo ka ra tukuna nira lako mai Vua na Kalou. Ia eda na kila vakacava ni sa mai Vua na Kalou na cakacaka mana oya?`