---
title:  Na Cakacaka Mana ena Tobu mai Peciseita
date:   01/10/2024
---

Na cakacaka mana ka tarava e a vola ko Joni e sa baleta tiko na ka a yaco ena tobu mai Peciseita (Joni 5:1-9). Era nanuma na tamata ni dua na agilosi e vakavuna me yavalati na wai ena tobu. Ena gauna e yaco kina oya, era nanuma na tamata ni o koya ga nai matai ni tamata tauvimate e lako ki wai ena vakabulai. Era lewe vuqa na tamata era nuitaka tu mera bula. Ko ira na tamata oqo era osota nai curucuru ki na tobu, ena nodra waraka tu mera lako ki wai. Ko Jisu e lako tiko ki Jeruisalemi, ena gauna e lako sivita kina na tobu wai, ka raici ira na lewe vuqa era rara tu e kea.

Raitayaloyalotaka mada ena nomu vakasama na kedra iyaloyalo na tamata kece oqo era waraka tiko mera vaabulai. Io, eso vei ira na tamata oqo era tauvimate vakalevu.

`Wilika nai talanoa ni tamata paralase ena Joni 5:1- 9. Ko ira kece na tamata era volekata na tobu e vinakata me bula. Ia na cava na vuna e taroga kina na tamata paralase ko Jisu se sa via bula? (Joni 5:6)`

Nai sau ni taro ni tamata oya e sa vukei keda meda kila ni vinakata me vakabulai. Na leqa oya ni vakasaqara ena vanua cala. O Koya e vakavuna me tucake na yavana e sa duri sara tu ga oya e matana. .

“E sega ni kaya ko Jisu ki vua na tamata tauvimate oqo me vakaraitaka ki Vua na nona vakabauti Koya. Ko Jisu e solia ki vua e dua nai vakaro: “Tucake taura na nomu imocemoce ka lako” [Joni 5:8]. Ena vakabauta, e sa vakabauta kina na vosa nei Jisu na tamata oya. E a yaco na bula ki na Yavana kei na ligana na tamata wamalai oya. Na tamata oya e seg ani vakatitiqataka na vosa nei Jisu. E digitaka me talairawarawa ki nai vakaro nei Jisu. Era sa tekivu yavavala na nona masala na tamata oqo. Sa lade ena Yavana, ka sa vakila ni sa vakabulai. . . . E sega ni solia ko Jisu ki vua na tamata oqo e dua na vosa ni yalayala ni na vukei koya. E sega ni tu na tamata oqo me vakatitiqataka ka vakayalia na nona gauna me na vakabulai kina. Na tamata oya e vakabauta na vosa nei Jisu ka cakacakataka. Ena gauna sa cakava kina, sa solia ki vua na Kalou na kaukauwa me tucake kina” Ellen G. White, The Desire of Ages, pages 202, 203.

E muri, sa qai sotavi koya na tamata oqo ko Jisu e loma ni vale ni soro, ka tukuna ki vua ko Jisu. “Raica, ko sa qai bula vinaka; kakua ni valavala ca tale, de yaco vei iko e dua na ka e ca vakalevu cake” (Joni 5:14). Ena rawa beka ni vakavuna nai valavala ca na tauvimate? Io, vakamacalataka na nomu isau ni taro. Ena gauna vata ga oya, na cava na vuna e dodonu meda kila kina ni valavala ca e sega ni vakavuna na tauvimate kecega ena noda bula?