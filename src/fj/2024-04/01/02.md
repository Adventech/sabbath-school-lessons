---
title:  Na Vakawati mai Kena
date:   29/09/2024
---

`Na cakacaka mana cava e a cakava ko Jisu mai Kena? E veivuke vakacava na cakacaka mana oqo ki vei iratou na tisaipeli me ratou vakabauti Koya kina? Wilika na Joni 2:1–11 me sauma na taro.`

Ena Joni 2, e a cakava kina ko Jisu nai matai ni Nona cakacaka mana, ena Nona veisautaka na wai me waini. Na cakacaka mana oqo e vukei ira na itokani nei Jisu mera digitaka me muri Koya. Na cakacaka mana sa dua nai vakadinadina kaukauwa e vakaraitaki ki vei ira na itokani ni ko Jisu e laki mai Vua na Kalou. E ra se seg ani vakarau na tamata ena gauna koya me ra ciqoma ni ko Jisu e Kalou.

Na cakacaka mana e sa vukei ira na itokani nei Jisu mera vakananumi Mosese talega. Ko Mosese e a nodra iliuliu na Isireli ena vanua dravuisiga. E a vakayagataki koya na Kalou me sereki ira tani mai na Isireli mai Ijipita ena vuqa sara na cakacaka mana kei na veika e veivakurabuitaki” (Vakarua 6: 22; veidutaitaka vata kei na Vakarua 26:8). (Sa na rawa nida kaya ni ko Mosese e sa vakataka e dua nai vakabula ki vei ira na Isireli.) Ena vuku ni ka oya, na cakacaka mana e sa vukei ira na Jiu mera vakananuma na gauna e a vakagalalataki ira kina na Isireli ena nodra a tiko vakabobula mai Ijipita na Kalou. (E muri, e sa qai yalataka kina na Kalou ki vei Mosese ni na qai vakauta mai e duadua nai talai ki vei ira na Nona tamata ena veigauna sa tu mai liu. Nai talai oqo ena via tautauvata vakaoti me vakataki Mosese. Na Kalou e sa tukuna ki vei ira na Isireli mera talairawarawa ki vua nai talai oqo. Nai talai oqo ko Jisu.)

Ena gauna sa liutaki ira tani mai kina na Isireli ko Mosese mai Ijipita, e a vakaitotogitaki Ijipita ena tini na leqa. Na Kalou sa qai veisautaka na wai ena uciwai na Nile me dra ena Leqa naba 1. Na uciwai na Nile e rui ka bibi vei ira na kai Ijipita. Ko ira na kai Ijipita era qarava na uciwai na Nile me vaka e dua na kalou. Mai Kena, e a cakava talega ko Jisu e dua na cakacaka mana ena wai. Ia ko Jisu e veisautaka na wai me waini, ka sega ni dra.

E a kau mai na wai ena loma ni ono na saqa. Na wai oqo e a vakayagataki tiko ena kena vakasavasavataki na veika e duavata kei na nodra lawa ni lotu na Jiu. Na veilawa ooqo e vakaraitaka na gaunisala e vakabulai ira kina na tamata mai na ivalavala ca na Kalou. Na cakacaka mana e a cakava ko Jisu mai Kena e vukei ira na Jiu mera vakananuma na din ani Vola Tabu ni veivakabulai. Ena gauna e vola kina ko Joni na gaunisala e a veisautaka kina ko Jisu na wai me waini, e a cakava e rua na ka: (1) ko Joni e vukei ira era na wilika mera na vakananuma na gaunisala a cakava na Kalou ena nodra vakagalalataki na Isireli mai Ijipita. Kei (2), na nona vukei ira era dauwilika na nonai vola mera kila ni ko Jisu na nodra iVakabula.

Na cava e kaya nai liulu ni soqo me baleta na wai e sa veisautaka ko Jisu me waini? E a kurabui nai liuliu ni soqo ni vakawati ena totoka ni kenai gunugunu. E sega tiko ni kila o koya nai liuliu ni soqo ni a cakava ko Jisu e dua na cakacaka mana. E nanuma ga na iliuliu ni soqo ni ko iratou na itaukei ni soqo eratou a maroroya tiko na waini vinaka duadua me na qai laki vakacavari kina na soqo.