---
title:  Na Yalo Kaukauwa
date:   02/10/2024
---

Na cakacaka mana, veivakatakilakila eso, kei na cakacaka e veivakurabuitaki e sega ni vakadinadina ni dua na ka mai Vua na Kalou. Ia ena gauna sa yaco kina na cakacaka mana me sa mai Vua na Kalou, eda na cakava e dua na cala vakaitamera kevaka eda eda na sega ni ciqomi ira.

`Wilika na italanoa me baleta na cakacaka mana a cakava ko Jisu 5:10-16. Na lesoni cava eda na rawa ni vulica mai na nodra yalo kaukauwa na Farisi?`

E a lako ko Jisu ki vale ni soro. E kea, e raici koya kina na tamata e a vakabula. Ni oti na Nona vosa ki vua ko Jisu, sa tukuna sara na tamata oya ki vei ira na Farisi ni ko Jisu e vakabulai koya. Eda na nanuma beka ni tukutuku oqo e sa na dodonu me vakavuna na nodra vakacaucautaka na Kalou ko ira na iliuliu ni lotu. Ia “e na vuku ni ka oqo sa vakacacani Jisu ko ira na kai Jutia, ni sa kitaka ko koya na veika oqo e na siga ni vakacecegu” (Joni 5:16). Oya na vuna, era sa nakinaki sara kina nai liuliu ni lotu mera sa vakamatei Jisu.

Era vakatara na liuliu ni lotu na nodra vakabulai na tauvimate ena Siga ni Vakacecegu ena gauna walega e gadrevi vakatotolo kina. Na tamata oya e sa tauvimate tu mai ena loma ni 38 na yabaki. Na nona tauvimate e sega ni ka e gadrevi vakatotolo sara. E na gadrevi dina beka ki vei Jisu me vakarota na tamata oya me taura cake na nonai mocemoce ena Siga ni Vakacecegu? Kevaka e dua e tu vua na kaukauwa dina mai Vua na Kalou me cakava na cakacaka mana levu ni veivakabulai, ena sega beka ni dodonu ki vua na tamata oqo me kila ni sa voroka tiko na lawa ni lotu nodra na Jiu oya me colata na nonai davodavo me lako ki vale ena Siga ni Vakacecegu? Na cava na vuna e vakayacora kina ko Jisu na veika oqo? Ko Jisu e via vukei ira na Farisi mera kila na dina ni Vola Tabu e rui bibi cake mai na nodra lawa era bulia ga. Na veilawa oqo e tabonaka na dina me baleta na Kalou ka baleta na vakabauta dina mai vei ira na tamata.

`Wilika na Joni 9:1-16; Marika 3:22, 23; Maciu 12:9-14. Na cava na ka era vakatavulica ki veikeda na veitalanoa tale eso oqo me baleta na yalo kaukauwa ni tamata e lomadra?`

E rawa vakacava mera sa rui mataboko sara kina vakalevu na liuliu ni lotu? Nai sau ni taro oya ni ra sa rui yalo kaukauwa. Era sa tatakube matua toka ena ivakavuvuli vakailasu ni o Koya nai Vakabula ena vakagalalataki ira mai vei ira na kai Roma. Era vinakata na kaukauwa, ka ra sega ni vakatarai Koya na Kalou me vakatulewataka na nodra bula. Na veika kece oqo e sa vakavuna mera sa cata kina na dina ni Vola Tabu ni ko Jisu na iVakabula.

`Na cava nai vakasala nei Jisu? Wilika na Joni 5:38- 42 me sauma na taro. Na cava na ka eda na rawa ni vulica mai na vosa nei Jisu? Na cava na ka ena rawa ni tiko veikeda koya e vakamatabokotaki keda tiko mai na dina ena iVola Tabu o koya e gadrevi vakalevu meda kila ka bulataka?`