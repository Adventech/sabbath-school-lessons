---
title:  Ko Jisu e Kaya ni Tamana o Koya na Kalou
date:   03/10/2024
---

Na cakacaka mana e a cakava ko Jisu ena tobu ni wai mai Peciseita e sa solia ki vei Joni e dua na gauna vinaka me vakamacalataka kina se ko cei ko Jisu. Ena tikina e 9 e vakamacalataka kina ko Joni na cakacaka maana. Oti sa qai vakayagataka e sivia tiko e 40 na tikina (Joni 5:19–47) me vosa kina me baleti Koya e a cakava na cakacaka mana.

`Na cava na vuna era saqati Jisu kina ko ira na Farisi ena Nona a cakava e dua na cakacaka mana ena Siga ni Vakacecegu? Wilika na Joni 5:16–18 me sauma na taro.`

Na Joni 5:18 ena rairai vakararawa ki veikeda. Na cava na vuna? Baleta na tikina oqo e rairai tukuna tiko ni ko Jisu e vakacacana na Siga ni Vakacecegu. Ia kevaka meda na raica sara vakavoleka na Joni 5:16-18, eda na raica kina ni ko Jisu e kaya ni “Nona cakacaka” ena Siga ni Vakacecegu e dokai kina na Nona veiwekani vata kei Tamana. Na Kalou e sega ga ni cakacaka baleta ni Siga ni Vakacecegu. E tomana tikoga na Nona maroroya na veika kece me bula ka yavavala tiko mai lomalagi kei vuravura. Ena vakanananu vata ga oya, ko Jisu, me vaka ni Kalou e cakacaka ena Siga ni Vakacecegu. Era rarawataki Jisu na Farisi ena vuku ni Nona baleta nira kaya ni vakacacana na Siga ni Vakacecegu ka ena vuku ni Nona kaya ni Kalou e Tamana. Kevaka e Tamai Jisu na Kalou, ko Jisu ena tautauvata ga kei na Kalou.

`Wilika na vosa nei Jisu ki vei ira na Faeisi ena Joni 5:19-47. Na cava na ka e tukuna ko Jisu me vukei ira kina na iliuliu ni lotu mera kila se ko cei dina ko Koya? Gaunisala cava e vakatakila kina na dina ni Vola Tabu na cakacaka mana a cakava ko Jisu?`

Sa qai vakamacalataka ko Jisu na ka e cakava ena tolu na kena iwasewase. Matai, e vakamacalataka ko Jisu na Nona veiwekani vakaveivolekati sara kei Tamana (Joni 5:19 -30). Ko Jisu e kaya ni o Koya kei Tamana e rau cakacaka vata sara tu ga ena veidinadinati e taucoko vakaoti. Ena vuku ni ka oya, na kaukauwa e tu vei Jisu e tautauvata ga na kaukauwa e tu Vua na Kalou ko Tamana me vakatulewa ka vakayadrati ira na mate (Joni 5:25 -30).

Karua, Ko Jisu e tukuna e va na yaca eratou na rawa ni tokona ka vakadinadinataka na veika e tukuna me baleti Koya: (1) Joni na Dauveipapitaisotaki (Joni 5:31 -35); (2) Na cakacaka mana ga nei Jisu (Joni 5:36); (3) Kalou ko Tamana (Joni 5:37, 38); kei na (4) nai Vola tabu (Joni 5:39). Na veivakadinadina yadudua kece oqo era tukuna se vakaraitaka ko cei ko Jisu.

Kenai otioti, ena Joni 5:40-47, e vakaraitaka tiko kina ko Jisu ki vei ira na Farisi na nodra ivalavala ca, ena Nona vakatauvatana tiko na Nona cakacaka kei na nodra ivakarau ni bula kocokoco. E kaya ko Jisu ni vunau nei Mosese ena lewai i-ra na iliuliu ni lotu (Joni 5:45 - 47). Na nodra vakanuinui ena veisiga ni mataka me na lako mai ena vosa ni yalayala nei Mosese. Ka ni rarawa me tukuni, nira sega tiko ni kila na vosa e a vola ko Mosese.