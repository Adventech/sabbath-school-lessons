---
title:  E Veiwaseitaka ko Tomasi na nona Vakabauti Jisu
date:   13/11/2024
---

`Wilika nai talanoa me baleti Tomasi ena Joni 20:19–31. Na cava na ka eda na rawa ni vulica me baleta na vakabauta kei na vakatitiqa mai nai talanoa me baleti Tomasi? Na cala vakaitamera cava e a cakava ko Tomasi?`

Ko Jisu e vakaraitaki Koya ki vei ira na Nona itokani ni oti na Nona sa yadra tale mai na mate. Era a rere ko ira na Nonai tokani. Sai koya oya na vuna era vunitaki ira vata tiko kina ena dua na rumu ka sogota na kena katuba. Ko Tomasi a sega ni tiko vata kei iratou na vo ni tisaipeli. E muri e sa qai rogoca mai vei ira na vo ni tisaipeli nai tukutuku ni sa yadra tale ko Jisu mai na mate. Ia e a rarawa ko Tomasi. Nai tukutuku oya e sega ni veisotari vata kei na nona vakanananu me baleta na matanitu ni Kalou. De rairai e veinanuyaka tiko ko Tomasi se cava na vuna e rairai kina ki vei iratou na kena vo ni tisaipeli ena gauna e sega ni tiko kina e kea.

“A sa kaya vei ira ko koya, Kevaka kau na sega ni raica na we ni vako e na ligana, ka daramaka na noqui qaqalo ki na we ni vako, ka daramaka na ligaqu ki na sarisarina, au na sega ni vakadinata” (Joni 20: 25).

Ko sa raica na cava na vuna e sega ni via vakabauta kina ko Tomasi me yacova ni sa vakaraitaka taumada ki vua ko Jisu nai vakadinadina? Eda raica e vuqa na tamata e vaka tu oya na nodra itovo ena ivola nei Joni. Ko Nikotimo e veileti vata kei Jisu ena nona kaya, “Sa sucu rawa vakaevei na tamata ni sa qase mai ko koya?” (Joni 3: 4). Na yalewa ena tobu ni wai e a tarogi Jisu ka kaya, “Sa sega, saka, na nomui takitaki, a sa titobu nai keli-wai: ko sa rawata maivei na wai bula oqori?” (Joni 4: 11). Ni oti na Nona vakani ira na lewe vuqa ko Jisu ena madrai kei na ika, era sa qai tarogi Koya, “Na i vakadinadina cava ko sa cakava, me keitou raica ka vakabauti Kemuni kina? a cava ko sa kitaka?” (Joni 6: 30).

Era lewe vuqa na tamata era na sega ni vakabauta me yacova nira sa raica taumada nai vakadinadina. Ia nai Vola nei Joni e sa vakasalataki keda ena vuku ni vakatitiqa. Ni sa tucake tale kina ko Jisu mai na mate, e sa qai kaya ki vei Tomasi me mai raica ka tara na yagona. Sa qai tukuna ko Jisu, “Sa kalougata na tamata e vakabauta e dina ga ni sa bera ni raica” (Joni 20: 29).

“E sega tukuna ko Jisu ki veikeda meda vakabauta ni sega ni solia ki veikeda nai vakadinadina ni noda vakabauta. Nai vakadinadina e sa soli ana Kalou ki veikeda e tiko ena Nona bula, Nona loloma, kei na iVola tabu. Na veika kece oqo e solia ki veikeda na e vuqa sara na vuna vinaka meda vakabauta kina. Ia na Kalou e seg ani vakatikitikitaka na vuna kece me vakatitiqataki kina. Sai koya oya na vuna e sa dodonu kina ki veikeda meda vakabauta na veivakadinadina e sa solia ki veikeda na Kalou. Meda kakua ni taroga na Kalou me vakadinadinataki Koya ki veikeda ni bera nida na qai vakabauti Koya”—Ellen G. White, Steps to Christ, page 105, adapted.

`Vakacava kevaka e dua ena tarogi iko, “Na cava na vuna ko vakabauti Jisu kina? Na cava ko na kaya?`