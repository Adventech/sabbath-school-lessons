---
title:  Ko Eparaama e Vakatakila na Nona Vakabauti Jisu
date:   10/11/2024
---

E sega ni rere ko Jisu me tukuna ki vei ira na tamata se ko cei ko Koya se na cava era kaya na tamata me baleti Koya ena veigauna sa oti. E dua vei ira na tamata oqo ko Eparaama e dautalanoa me baleta na iVakabula.

`Na cava na vuna e okata kina ko Joni nai talanoa kei Eparaama me baleta nai vakabula ena nonai vola? Wilika na Vakatekivu 12: 3; Vakatekivu 18: 16−18; Vakatekivu 26: 4; Maciu 1: 1; kei na Cakacaka 3: 25 me na sauma na taro.`

“Na Vola Tabu [na Veiyalayalati Makawa] e vakaraitaka na ka ena yaco ena gauna mai muri. Na veivola oqo era kaya ni Kalou ena cakavi ira na tamata era sega ni Jiu mera dodonu [ciqomi; savasava] ena vuku ni nodra vakabaita. Na Kalou sa tukuna na Tukutuku Vinaka oqo ki vei Eparaama ni bera ni qai vakayacori, Kalatia 3: 8. E sa vakaraitaka ko Eparaama na nona vakabauta ki na Nona tadu mai ni Vakabula. Ko Jisu e tukuna ki vei ira na Jiu, ‘Sa gadreva vakalevu sara ko Eparaama na tamamudou me raica na noqu gauna: a sa raica, ka reki” Joni 8: 56. Sa qai solia na Kalou ki vei Eparaama e dua na sipi tagane mei sosomitaki Aisake. Na sipi oqo e vakatakarakarataki Jisu, na Luve ni Kalou. Sa ivalavala ca na tamata ka voroka na vunau ni Kalou. Na kedra itotogi na mate. Sa qai raici Luvena ko Tamana ka tukuna ki vei ira na tamata ivalavala ca, ‘me Bula. Au sa kunea e dua na kemu isosomi me na mate ena vuku ni nomu ivalavala ca.’ ”Ellen G. White, Patriarchs and Prophets, page 154, adapted.

Ko Eparaama na tamadra na Jiu. Sa solia ki vua na Kalou na vosa ni yalayala ni ni tamata kece e vuravura era na kalougata ena gauna mai muri ena vukuna. Na kalougata ena gauna mai muri sai Koya na iVakabula. Na iVakabula a sucu mai na kawa nei Eparama ena gauna mai muri.

Ko Eparaama e tamadra talega ko ira kece sara era sa ciqoma na Kalou ena vakabauta (Iperiu 11:8, 17−19). E sa tu vakarau tale tu ga ko Eparaama me solia na luvena ko Aisake mei soro ki Vua na Kalou (Vakatekivu 22). Na ka e caka oqo e sa vakaraitaki ni vakabauta nei Eparaama. Nai soro talega nei Eparaama e sa vukei keda talega meda kila nai nakinaki ni Kalou ni nodra vakabulai na tamata ivalavala ca.

Ko Jisu e kaya ki vei ira na Jiu, “Sa gadreva vakalevu sara ko Eparaama na tamamudou me raica na noqu gauna” (Joni 8: 56). Era sa qai kaya vei koya ko ira na kai Jutia, Sa sega ni limasagavulu na nomu yabaki, ia ko a raici Eparaama?” (Joni 8: 57).

E rui talei na isau ni taro nei Jisu ena Nona kaya, “E dina, e dina, au sa kaya vei kemudou, Ni sa bera ni sucu ko Eparaama, au sa bula” (Joni 8: 58). Ko Jisu e vakayagataka na vosa ena vukei keda meda kil ana ka e a kaya na Kalou ki vei Mosese ena vunikau kama. Ena gauna e tukuna kina ko Jisu na veivosa oqo, era sa qai kila na iliuliu ni ko Jisu e tukuni Koya tiko ni Kalou. Ena vuku ni ka oya, era sa qai tomika cake eso na vatu ko ira na Farisi, me ra vakaviriki Jisu (Joni 8: 59).