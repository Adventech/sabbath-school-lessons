---
title:  Kilai Jisu kei na Nona Vakavuvuli
date:   21/12/2024
---

### Wilika ena Macawa Oqo
Joni 21:1–19; Joni 21:20-22; Joni 1:4−10; Joni 4:46−54; Joni 12:32.

> <p>Wiligusu</p>
> “Dou sa vakasaqaqara e nai Vola Tabu; ni dou sa nanuma dou sa rawata kina na bula tawa mudu: ia nai vola oqo sa tukuni au” (Joni 5: 39).

E mai tini toka na vola nei Joni ena sala vata ga e mai tinia kina ko Marika na nonai vola: ena nodratou sota vata ko Jisu kei iratou na Nonai tokani mai Kaleli. Nai otioti ni lesoni oqo e sa baleta tiko na sota oya. Eda veivosakitaka tale tikoga na gaunisala eda kilai Jisu kina kei na Vola Tabu. Na vakanananu oqo e dua na ulutaga bibi ena ivola nei Joni.

Ko ira nai tokani nei Jisu era sa tiko vata voli kei Koya e sivita e tolu na yabaki. Vakawasoma e sa dautukuna tiko ko Jisu ki vei iratou na Nona tisaipeli na ka ena yaco ki Vua. Ia eratou se sega ni vakarau ko iratou na nona itokani eratou se bera ni vakarau tu me mate ko Jisu ka tucake tale main a mate. Na cava na vuna eratou sega ni vakarau tu kina na tisaipeli? Eratou sega ni vakadinata na ka e a tukuna ki vei iratou ko Jisu.

Ni kua, ena rawa nida na cakava na ka vataga eratou a cakava na Nona tisaipeli. Eda na wilika beka na iVola Tabu, eda na rairai nanuma ni sega ni dodonu meda talairawarawa sara kina. Eda na sega beka ni ciqoma na kena dina vakayalo mevaka ni rarama mai lomalagi e dodonu me liutaka na nodai tovo. Ka ni rarawa me tukuni, nira lewe vuqa na Lotu Vakarisito e vaka tu oya na nodra nanuma

Ena iotioti ni macawa eda raica tiko kina na vola iJoni, eda na raica eso na vakanananu ena vukei keda meda kilai Jisu vakavinaka. Nida sa kilai Jisu vakavinaka, eda na gadreva meda bula vata tikoga kei Koya ka talairawarawa ki na Nonai vakavuvuli.