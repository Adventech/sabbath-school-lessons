---
title:  Na Sota mai Kaleli
date:   22/12/2024
---

`Wilika na Joni 21:1–19. Na dina bibi cava era vakaraitaka na veitikina oqo ki veikeda? Na cava era vakatavulici keda kina na veidina vakaivolatabu oqo me baleta na yalololoma ni Kalou, kei na kena gadrevi meda vakalala na lomada ena dokadoka kece?`

E mai tini koto na Joni 20 ena vuna e vola kina ko Joni na nona ivola. Eda na rairai nanuma beka ni sa dodonu ki vei Joni me sa tinia na nonai vola e kea, se vakacava? Ia ko Joni e vola e dua tale na wase. Na wase 21 e tekivu ena vuku ni sa so tale na itokani era sa lesu tale mai ki Kaleli. Ko Pita e vakatututaka me ratou sa laki siwa ena bogi koya ki na drano, eratou mani sega ni siwata rawa e dua na ika.

Ena mataka e dua sa tucake tu e matasawa. Sa tukuna sara ki vei iratou na tisaipeli me ratou viritaka na nodratou lawa ki na yasa imatau ni waqa. Eratou a cakava na tisaipeli na ka e sa tukuni ki vei iratou meratou cakava. Eratou mani rawata e vuqa sara na ika ka sa dredre ki vei iratou meratou yavita lesu tale na nodratou lawa ki na waqa. Na cakacaka mana vata ga oqo e nai tekitekivu ni nodratou cakacaka vata kei Jisu (wilika na Luke 5:1−11). Ena gauna sa yaco kina na cakacaka mana oqo, sa kila sara ko Joni ni o Koya na Tamata oya ko Jisu. Sa tukuna sara ko Joni ki vei Pita e mani lade ki wai ka sa qalo sara ki vanua.

E mani tarogi Pita vakatolu ko Jisu. Na taro e tolu oqo e sa baleta tiko na loloma nei Pita ki Vua na Nona Turaga. Ni bera ni qai mate ko Jisu ena kauveilatai, e a bubului kina ko Pita ni na mate ena vuku i Jisu (Joni 13:37). Sa qai tukuna ko Jisu ki vei Pita ni na cakitaki Koya vakatolu (Joni 13:38). Ena sota oqo e Kaleli, e sega ni qai cakava ko Pita me tiki ni veivosaki bibi vata kei Jisu. Ko Pita e sa biuti Jisu me tiki bibi ni veivosaki ena nona kaya, “Kemuni na Turaga, ko ni sa kila na ka kecega; ko ni sa kila niu sa lomani kemuni” (Joni 21:17)

Ena gauna e tarogi Pita kina se lomani Koya, ko Jisu e vakayagataka na vosa “agapaō,” e kenai balebale “me lomana” ena vosa va-Kiriki. Ena veigauna e dau sauma tu ga ko Pita ena duatani na vosa va-Kiriki “me lomana: Na vosa va-Kiriki e dauvakayagataka ko Pita na “phileō,” e kenai balebale “me lomana” ia na lolona vakaveitokani. Oya na vuna era kaya kina eso na tamata ni vola ko Joni na “phileō” me vakaraitaka ni ko Pita e sega ni vulica na gaunisala ni loloma me vaka na loloma ni Kalou.

Ia na vakanananu oqo e seg ani dodonu. Ko Pita e sauma na taro baleta ni sa vakagalalataki na lomana ena dokadoka kece. Eda raica talega ni ko Jisu e ciqoma talega nai sau ni taro nei Pita baleta ni sa solia lesu tale ki vu ana nona itavi me cakava ki Vua na Kalou. E dua na ka bibi duadua e dodonu meda na taukena nida cakacaka tiko ki Vua na Kalou oya na vakalalai ni lomada ena dokadoka kecega. Eda na qai rai ki vei Jisu ka sega ki veikeda ena vuku ni kaukauwa, vuku, kei na veivuke ena kena vakayacori na Nona cakacaka.