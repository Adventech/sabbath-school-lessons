---
title:  Na Dina kei na Lasu ni Vakavuvuli me Baleta na Kalou
date:   25/12/2024
---

`Wilika na italanoa e na Joni 4:46−54. Na cava na vuna era lako mai kina ki vei Jisu ko ira na Farisi? Na cava e vakavuna na leqa ni tamata oqo?`

E lako mai na tamata oqo ki vei Jisu me vukei. Ia ni bera ni qai lako mai e sa digidigi me vakabaiuti Jisu kevaka walega e vakabula na luvena. Sa rawa nida kaya ni vakanananu ni tamata oqo me baleta na Kalou e lako mai na vakatitiqa vakatamata kei na taqaya. Na vakanananu ni tamata me baleta na Kalou e vakaiyalayala ga. Ena vuku ni ka oya, na vakanananu ni tamata e sega ni dodonu me yaco me yavu ni noda vakabauta nai Vola Tabu kei na kenai vakavuvuli.

Ena gauna eda vakabauta kina na ka e vakatavuvulitaka na Vola Tabu, eda sa biuti koya tiko na Kalou kei na Vola Tabu me liu (Joni 4:48; Joni 6:14, 15; 2 Timoci 3:16). Sa dodonu meda ciqoma na iVola Tabu ena vakabauta. E sega ni dodonu me vakatulewa na vakanananu vakatamata ki na noda kila nai Vola Tabu. Nai Vola Tabu me vakatulewataka na noda vakasama kei na ka eda vakabauta ka ciqoma ni dina.

Kevaka eda vakabauti Jisu kei na Nona ivakavuvuli, ed ana qai vakabauta nai Vola Tabu kei na kenai vakavuvuli (Joni 5: 46, 47). “Kevaka dou sa muria tikoga na noqu vosa, dou sa qai noqu tisaipeli dina” (Joni 8: 31. Kevaka eda vakatitiqataka nai Vola tabu, na Nona ivakavuvuli ena sega ni bula rawa e lomada (Joni 5: 38). “Sa dua sa lewai koya sa biuti au, ka sega ni vakabauta na noqu vosa: a vosa kau sa vosataka, sai koya oqo ena lewai koya e na siga maimuri. Niu sa sega ni vosa vakataki au; ia ko Tamaqu sa talai au mai, sa vakarota vei au na ka meu kaya, kei na ka meu tukuna” (Joni 12: 48, 49).

Na cava na ibalebale ni rogoca na vosa ni Kalou, na iVola Tabu? Ena gauna eda sa rogoca kina na Vos ani Kalou, eda sa talairawarawa ki Vua. Na vakarogoca e uasivi sara mai na nomu kila ga nai tukutuku. Na ibalebale ni vakarorogo oya na noda sa cakava tiko na veika e kaya ki veikeda na Kalou meda kitaka. “Kevaka e dua na tamata sa via cakava na loma i koya, ena kila se sa ka mai vua na Kalou nai vakavuvuli, seu vosa vakai au ga” (Joni 7: 17).

Nida talairawarawa ki Vua na Kalou ka cakava na veika e tukuna ki veikeda meda kitaka, eda sa vakatakila tiko nida lomana na Kalou. Ko Jisu e kaya, ‘Kevaka sa lomani au e dua, ena talairawarawa ki na noqu vosa; ena qai lomani koya ko Tamaqu, ia keirau na lako mai kivei koya, ka tiko ga vua” (Joni 14: 23).

`E vakaraitaka vakacava na noda lomana na Kalou na noda talairawarawa ki Vua?`