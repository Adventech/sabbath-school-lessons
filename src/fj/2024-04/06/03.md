---
title:  Na Rai Vou me Baleta na iVakabula
date:   04/11/2024
---

`Me vaka e dua na uma tamata, ko ira na Jiu era waraka tiko na iVakabula ena dua na gauna balavu. Na cava e kaya ko Joni na Dauveipapitaisotaki me baleti Jisu o koya era sega ni namaka na tamata mera rogoca? Wilika na Joni 1:32–36 me sauma na taro.`

Ko ira na Jiu era namaka tiko ni Nona na lako mai na iVakabula ena mai sereki ira mai na nodra vakatulewa na kai Roma. Na matanitu ko Roma e sa vakatulewataki ira tiko na Jiu ena dua na gauna balavu sara. Era vakabauta tiko na Jiu ni Nona na lako mai na iVakabula e sa na mai tinia na vakatulewa ni matanitu ko Roma ka vakayacori Isireli me dua na matanitu yaga ka kaukauwa. Ia, ko Joni e vakatokai Jisu “Na Lami ni Kalou” (Joni 1: 36). Na yaca oqo e semati Jisu ki na Nona mate mei soro ni valavala ca. Era lewe vuqa na tamata era sega ni kila na vosa nei Joni me baleti Jisu. Era sega dina ni kila na cava e vosa tiko kina ko Joni na Dauveipapitaisotaki.

Sai koya oya na vuna e vola kina ko Joni na Daulomani na nonai vola me baleta na bula nei Jisu. Ko Joni e vinakata me vukei ira na tamata me dodonu na nodra kilai Jisu. Oti era sa na qai kila ni ko Jisu na iVakabula. Ko Jisu e cakava na veika kece e kaya nai Vola Tabu ni na mai cakava na iVakabula. E sega ni lako mai ko Jisu me vaka e dua na tui se turaganivalu. Ko Jisu e lako mai me mai soli Koya ena vuku ni valavala ca ni tamata kecega. Ni sa caka oti na veika kece sara e dodonu me mai cakava ko Jisu, sana qai lako mai na matanitu ni Kalou (wilika na Taniela 7:18).

“Ena gauna sa papitaisotaki oti kina ko Jisu, sa kacivaka sara ko Joni na Dauveipapitaisotaki ni ko Jisu na Lami ni Kalou. Na vosa nei Joni e sa vukei ira na tamata mera kil ana cakacaka ni Vakabula ena dua na sala vou. Sa vukei Joni na Dauveipapitaisotaki na Yalo Tabu me nanuma na vosa nei Aisea, ‘Sa vakasaurarataki me vaka na lami sa tuberi me vakamatei’ Aisea 53: 7.”—Ellen G. White, The Desire of Ages, page 136.

E kaya ko Joni na Dauveipapitaisotaki enai matai ni gauna erau sota kina kei Jisu, “ia kau a sega ni kilai koya eliu” (Joni 1: 31). E qai yaco vakacava ki vei Joni me kila ni ko Jisu na iVakabula? Nai sau ni taro oya na Kalou e tukuna ki vei Joni: “Sa kaya ga vei au na Kalou, O koya ko na raica ni sa lako sobu kina na Yalo Tabu, a sa mai toka vua, sai koya oqo sa veipapitaisotaki e na Yalo Tabu. Ia kau a raica, ka tukuna ni sai koya oqo na luve ni Kalou” (Joni 1: 33, 34). Na Kalou e vakaraitaka ki vei Joni ni ko Jisu na iVakabula.

“Ia na Karisito na kaukauwa kei na vuku ni Kalou” (1 Koronica 1: 24). Sa vukei keda na Kalou meda kila ni ko Jisu na iVakabula. Eda raica vakawasoma na vakanananu oqo enai Vola nei Joni. Na vuku se vuli ena sega ni vakabulai keda. Na Kalou duaduaga ena vakabulai keda ena gauna eda solia kina na lomada ki vei Jisu ena vakabauta kei na talairawarawa ki Vua.