---
title:  Ciqoma se Sega ni Ciqomi Jisu
date:   05/11/2024
---

Na Lesoni 2 e vosa tiko me baleta na gauna e a vakani ira kina e lewe 5,000 na tamata ko Jisu (Joni 6). Ia na lesoni e sega ni vosa tiko me baleta nai otioti ni tiki ni talanoa, o koya eda na qai raica oqo.

`Na cava e tukuna ko Jisu ni ra leqa tiko kina na tamata mera ciqoma? Wilika na Joni 6:51–71 me na sauma.`

Ni cakava oti ko Jisu na cakacaka mana ni nodra vakani na lewe 5,000 na tamata, era sa tu vakarau mera buli Jisu me tui (Joni 6: 1–15). E muri ena nodra vale ni soro na Jiu mai Kapenaumi, sa qai vakamacalataka kina ko Jisu nai balebale vakayalo ni cakacaka mana ki vei ira na tamata. Ko Jisu e kaya, “Koi Au na madrai o koya e solia na bula” (Joni 6: 35). E vakamacalataka ko Jisu ni madrai oqo sai koya na ivakatakarakara ni yagona. A solia ko Jisu me isoro ni valavala ca me rawa kina ki vei ira na tamata ena vuravura oqo mera rawata na bula tawa mudu (Joni 6: 51).

Na ka e tukuna ko Jisu e vukei ira na tamata mera kila ni ko Jisu ena sega ni nodra tui. Ia era sega ni via ciqoma na tamata na ka e tukuna ki vei ira ko Jisu. Ka vuqa vei ira era vakamuri Koya voli era sa biuti Koya ena gauna oqo (Joni 6: 66).

Na nodra biubiu e rairai vakamosia na yaloi Jisu. Ko e sega ni gadreva me vinakati? Ena gauna e raica kina ko Jisu nira sa lewe levu era sa biuti Koya, e tarogi iratou na Nona tisaipeli kevaka eratou sa vinakata me ratou sa biuti Koya talega.

Ena gauna oqo, e tukuna kina ko Pita e dua na itukutuku e veivakamataliataki me baleti Jisu, kei na ka ena solia. “Sa qai kaya vua ko Saimoni Pita, Kemuni na Turaga, keitou na lako vei cei? sa tu ga vei kemuni na vosa ni bula tawa mudu: ia keitou sa vakabauta ka kila, ni sai Kemuni na Karisito, na Luve ni Kalou bula” (Joni 6: 68, 69).

Ko ira na itokani nei Jisu era sa tiko vata voli kei Koya ena loma ni vica vata na yabaki. Era lako vata kei Koya. Era raici Koya ni cakava na cakacaka mana. Era rogoca na Nonai vunau. Eratou sa kina na tisaipeli ni sega tale ni dua e tautauvata kei Jisu. Eratou sa vakabauta ni ko Jisu na iVakabula, e dina ga ni ratou sega tiko ni kila na ka e mai cakava. Ena gauna ga sa mate kina ko Jisu ka yadra tale mai na mate, sa qai tekivu me ratou kila na vu ni Nona lako mai ko Jisu.

`Na cava na ka e vakatavulici keda kina nai talanoa e tiko ena Joni 6:51–71 me baleta na nodra sa daucala vakavuqa nai kumukumu tamata lelevu ena veika? Na cava e dodonu kina meda dauvakananuma na vakanananu bibi oqo ena gauna eda wasea kina vei ira tale eso na tamata na veitiki ni noda vakabauta era lewe vuqa na tamata ka so sara madaga na Lotu Vakarisito era sega ni taleitaka?`