---
title:  Na Lewe Vuqa era Kacivaka Ko cei ko Jisu
date:   07/11/2024
---

“Sa roro mai nai otioti ni siga ni solevu. Oqo e dua na siga bibi. Ena siga oya e a tucake kina ko Jisu ka kacivaka ena domolevu, “Kevaka e dua sa viagunu, me lako mai vei au ka gunu. O koya sa vakabauti au, me vaka sa tukuna nai Vola Tabu, ena dave mai na ketena na veiuciwai ni wai bula” (Joni 7: 37, 38).

Vuqa na gauna e e vola kina ko Joni nai tukutuku e daukacivaka ko Jisu me baleti Koya. Ko Jisu e kaya ko cei ko Koya kei na cava e mai kitaka. Na tikina mai na Joni 3: 37, 38 e dua tale nai vakaraitaki ni tukutuku e cakava ko Jisu me baleti Koya. Sa yalataka ko Jisu na ka ena mai cakava ki vei ira era lako mai ki Vua. Oqo e dua na vosa ni yalayala e veivakurabuitaki.

`Ena gauna e vosa tiko kina ko Jisu ki vei ira na Jiu ena gauna ni solevu, na cava era tukuna ki Vua na lewe vuqa? Wilika na Joni 7: 37–53 me na sauma.`

Eso vei ira na lewe vuqa era kaya ni ko Jisu e dua na Dautukutuku e a kaya ko Mosese ni na lako mai (wilika na Vakarua 18:15–19). Eso tale na tamata era nanuma ni ko Jisu na iVakabula. Ia na vakabuta oqo e sa vakavuna mera veiletitaka kina eso vei ira na Jiu na vanua ena lako mai kina na Vakabula. Era kaya ni na sega ni lako mai Kaleli na iVakabula. Era kaya talega ni o Koya nai Vakabula ena dodonu me na sucu mai ena kawa nei Tevita. Sai koya oya na vuna ena dodonu me na sucu kina mai Peciliema. Na veika kece oqo me baleti Jisu e ka dina (veidutaitaka vata kei na Maciu 1–2). Ia era lewe levu na tamata era sega tiko ni kila na veika oqo.

Ko ira na sotia era a lako mera vesuki Koya era kurabui talega ena veika e tukuna. Era sa qai tarogi ira na sotia ko ira na Farisi ena dua tale na taro. “Sa vakabauti koya e dua vei ira na turaga se vei ira na Farisi, se segai?” (Joni 7: 48). Oti sa qai tukuna ki veikeda na Vola nei Joni ni a tovolea ko Nikotimo me taqomaji Jisu mai na nodra inaki ca nai liuliu ni lotu nodra na Jiu. Mani tukuna kina ko Nikotimo, “Sa cudruva beka na tamata na noda vunau, ni sa sega ni rogoci koya mada eliu, ka kila na ka sa cakava?” (Joni 7: 51). E sa ciqomi Jisu beka ko Nikotimo ni o Koya nai Vakabula? Na tikina eda sa qai wilika oti ga e sega ni vakadinadina ni oya na ka e yaco ki vei Nikotimo. Ia ena maliwa ni talanoa oqo kei na ka e a qai cakava ko Nikotimo ena gauna sa mate oti kina ko Jiso (wilika na Joni 19: 39, 40), nai Vola Tabu e solia ki veikeda nai vakadinadina ni a qai yaco ko Nikotimo me vakabauti Koya. Nai sau ni nodra vakatataro na Farisi na, “Io” e dua vei ira na liuliu ni lotu e a vakabauti Jisu.