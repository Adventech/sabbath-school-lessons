---
title:  Veivuke ki Vua na Kalou ena Nodra Vakabulai na Tamata Rogo
date:   28/11/2024
---

“O koya sa vakabauti koya sa sega ni cudruvi: ia ko koya sa sega ni vakabauta sa qai cudruvi, ni sa sega ni vakabauta na yaca ni Luve ni Kalou, e le dua bauga sa vakatubura ko koya. …. Ni sa cata na rarama ko koya yadua sai valavala ca, a sa sega ni lako mai ki na rarama, de kunei na nonai valavala. Ia ko koya sa muria nai valavala dina sa lako mai ki na rarama, me vakaraitaki na nonai valavala, ni sa vinaka vua na Kalou” (Joni 3:18–21; veidutaitaka vata kei na Joni 1:10).

`Na cava na vuna e veilewaitaki ira kina na tamata na Kalou? Wilika na Joni 3: 18, 36; Joni 5: 24, 38; Joni 8:24; Joni 12:47 me sauna na taro.`

Ko Jisu na rarama kei vuravura oqo. Ena gauna eda sa biliga tani kina na rarama, se na dina vakaivolatabu, eda sa yacova na vanua rerevaki ni kena vakatitiqataki na iVola Tabu, eda sa ivalavala ca. Ena gauna eda sa biligi Jisu tani kina, eda sa vuki tani mai na rarama ka ciqoma na butobuto. Ko Ivi e a vakatitiqataka na ivakaro ni Kalou. E nanuma ni o Koya na Kalou dauloloma ena sega ni vakarusa na tamata kei na manumanu e a bulia. Ko Ivi e vakadinata nai tukutuku e a vakasokumuna mai vua na gata. E a raica ko Ivi na gata ni a kania na vuanikau vakatabui ka se vosa tikoga oqo. E a veinanuyaka ko Ivi se dina tiko na gata. E vakananuma, “Kevaka au na kania na vuanikau, au na vakataki Koya na Kalou” Na gata e lawakitaki Ivi. E a digitaka me kakua ni rogoca na ivakaro ni Kalou. Na watina a cakava na digidigi vata ga oya.

`Wilika na Maciu 4:1–4. Nai vakasala bibi cava e a vakayagataka ko Jisu ena loma ni lekutu me valuta kina nai lawaki nei Setani?`

E rawa ni cakava ko Jisu na cala ni digidigi vata ga erau a cakava ko Atama kei Ivi. Ko ira na tamata era a bula tiko ni bera na waluvu era a cakava na digidigi cala vata ga koya. Ko ira na Isireli mai Ketesa Parinea era a cakava talega na cala ni digidigi oqo. E rawa ki vei Jisu me taroga se cava na vuna e biuta kina na Luvena lomani ena vanua dravisiga me 40 na siga kei na bogi ni sega na kakana kei na veitaqomaki. Sa rawa talega ki vei Jisu me solia ki vua na tevoro nai vakadinadina ni o koya e Kalou. Sa rawa ki vei Jisu me vukica na vatu me madrai, ia e sega ni via cakava. Sa qai sauma ga ki vei Setani ko Jisu mai na iVola Tabu. E sega ni qai gadreva ko Jisu me vakaiulubaletaka na Nona digidigi me vaka era sa daucakava na tamata ena gauna era cakava kina e dua na digidigi cala. Oya baleta ko Jisu e sa daudigitaka tu ga e veigauna me cakava na veika e dodonu.