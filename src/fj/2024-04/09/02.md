---
title:  Na Bula sa Tu Vua
date:   24/11/2024
---

Ena Joni 1: 1, E tukuna kina ko Joni ni ko Jisu na Kalou na Luvena. Ena Joni 1:4, e kaya talega kina ko Joni ni “Sa tu vei koya na bula; ia na rarama ni tamata na bula”. Na bula e vosa tiko kina ko Joni sai koya na bula e lako duadua ga mai Vua na Kalou. Ko Jisu na bula vakataki Koya. Sa rawa kina ki vei Koya me solia kina na Nona Bula me vaka ni tamata, ka qai taura lesu tale (Joni 10:17). Me vaka ni bula e tekivu vei Jisu, sa rawa ki vei Koya me na solia na bula ki vua e dua e vinakata (Joni 5: 21; veidutaitaka vata kei na Joni 14:19).

Na vosa “bula” e lako mai ena vosa va-Kiriki na “zoē” Ko Joni e vakayagataka vaka 36 na vosa oqo na “zoē” ena nona ivola. Ena Joni 1:4, 5, e tukuna kina ki veikeda ko Joni ni bula kece e tekivutaki mai vei Jisu. Ena tikina oqo, ko Joni e vakayagataka talega kina na vosa “zoē” me vakaibalebaletaka ki na inakinaki ni Kalou me vakabula na tamata mai na ivalavala ca. Ena vo ni vola nei Joni, ko Joni e vakayagataka kina na vosa “zoē” me tukuna na vosa ni yalayala ni Kalou me baleta na bula tawa mudu (wilika na Joni 3:15, 16, 36; Joni 4:14, 36; Joni 6:27, 40, 47, 54, 68; Joni 10:27, 28). Sa raica, o Koya e a solia na bula ki na veika kece e bula ena vuravura oqo, sai Koya talega ena vakabulai keda ka na solia ki veikeda na bula tawa mudu.

`Na cava na vuna e lako mai kina ki na vuravura oqo ko Jisu? Wilika na Joni 1:29; Joni 3:16; Joni 6:40; Joni 10:10; kei na Joni 12:27 me na sauma.`

“Ia me vaka sa laveta cake na gata ko Mosese mai na veikau, e dodonu me laveti cake vaka talega kina na Luve ni tamata: me kakua kina ni rusa ko ira yadua sa vakabauti koya, me ra rawata ga na bula tawa mudu” (Joni 3:14, 15).

Na gata parasa e sosomitaki ira na Isireli era a ciba enai kati ni gata ena vanua dravuisiga. Sa vaka-kina eda sa mate enai valavala ca, ko Jisu sa qai mai sosomitaki keda. E a rube ena kauveilatai ena vukuda. E ciqoma nai totogi e dodonu me noda me rawa ni noda kina na bula e Nona.

E vinakata ko Jisu meda vakasinaiti ena bula. E vinakata meda marautaka na bula ena veigaunisala cava ga e rawa (Joni 10:10). Sai koya oya na vuna e vukei ira kina era sa ciqomi Koya, “sa solia vei ira ko koya me ra yaco rawa me ra luve ni Kalou, vei ira sa vakabauta na yacana: era sa vakasucumi, e sega e na vukudra na qase, se na sucu vakayago, se na veitalia ni tamata, mai vua ga na Kalou (Joni 1:12, 13).

`Sa lako mai ko Jisu me mai vakaraitaki Tamana ki veikeda (Joni 1:18). Nida raica na loloma nei Jisu, eda sa raica tale tikoga na Tamada.`