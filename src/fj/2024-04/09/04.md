---
title:  Sucu Vou Tale
date:   26/11/2024
---

`Eda Lotu Vakarisito vakacava? Wilika na Joni 1: 12, 13 me na sauna na taro.`

E vola na nonai vola ko Joni me vukei keda meda vakabauti Jisu ka ciqoma na Nona isolisoli ni bula tawa mudu (Joni 20:31). Ena Joni 1:12, 13, eda wilika tiko kina na gaunisala e vakabulai keda kina na Kalou. E rua tiko na yasa Nonai nakinaki ni veivakabulai: (1) Eda ciqomi Jisu se vakabauti Koya. (2) E vukei keda ko Jisu meda yaco meda luve ni Kalou. Na Joni 1: 13 e vakamacalataka nai karua ni wasewase ni Nonai nakinaki na Kalou ena dua na vosa vakatautauvata. Eda yaco me luve ni Kalou ena gauna eda sa sucu vou tale kina. Eda raica ni tiko na Nonai tavi na Kalou ena noda yaco me Lotu Vakarisito, ka tiko talega na nodai tavi. Sa dodonu meda bula ena vakabauta. Ena gauna eda vakabauta kina, eda sa ciqomi Jisu. Sa dodonu meda vinakata meda ciqoma na dina vakaivolatabu. Sa Koya na Kalou e vakavouia na lomada.

Na vakabauta e dua tiko na Nonai solisoli na Kalou. Eda na rawata na vakabauta ena gauna eda na rogoca kina ka talairawarawa ki na dina enai Vola Tabu (Roma 10:17). “Eda gadreva vakaidina beka na bula ni vakabauti Jisu? Oti sa na dodonu ki veikeda meda na kilai Koya me vaka e vakaraitaki tiko ena Vola Tabu.”—Ellen G. White, Fundamentals of Christian Education, page 433. “Na Yalo Tabu e cakacaka ena vakasama ni tamata ka veivuke ena noda vakasinaiti ena vakabauta na Kalou”—Ellen G. White Comments, The Seventh-day Adventist Bible Commentary, volume 7, page 940.

Ena gauna era vakabauta ka ciqomi Jisu kina na tamata me nodra iVakabula, sa nodra na bula tawa mudu. E tukuna talega ko Joni ni dodonu ki veikeda meda ciqoma ka vakabauta na e tukuna ko Jisu (Joni 5: 24, 38, 47). Na Yalo Tabu e vukei keda meda vakabauta (Joni 16: 7, 8; veidutaitaka vata kei na Roma 8:16).

`Wilika na Roma 8: 16. Nai vakasala bibi cava me baleta na vakabulai ena vukui Jisu eda wilika ena tikina oqo?`

Na vakabauti dina ni Vola Tabu ena noda ni sa cakacaka na Yalo Tabu e lomada. “Na vakabauta e sa dua tiko na veivakalougatataki bibi. Na vakabauta sai koya na kila. Na vakabauta sai koya talega na vakarorogo kei na talairawarawa ki na dina ni Vola Tabu.”—Ellen G. White, In Heavenly Places, page 104. Na vakanananu vakatamata e kaya ni dodonu meda raica mada e liu na vuna meda vakabauta kina, sana qai rawa nida vakabauta. Ia nai Vola Tabu e kaya ni vakabauta sai koya na vuna. Na vakabauta e isolisoli mai Vua na Kalou (Efeso 2: 8; 1 Koronica 1:17–24; 1 Koronica 2: 1–6). Eda tekivu ena vakabauta. Mai kea, eda na tubu ena kilaka kei na isolisoli yalololoma ni Kalou.