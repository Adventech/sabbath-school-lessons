---
title:  Biligi Koya Tani e Solia tiko na Bula
date:   27/11/2024
---


E tiko eso nai talanoa vakararawa enai vola nei Joni. “A sa cilava na butobuto na rarama; ia na butobuto sa sega ni kunea. . . . . Sa tiko e vuravura ko koya, a sai koya ka caka kina ko vuravura, ia ka sega ni kilai koya ko ira na kai vuravura. Sa lako mai ko koya kivei ira na kai nona, ka sega ni vakabauti koya ko ira na kai nona” (Joni 1:5, 10, 11). Era lewe vuqa na Jiu era sega ni ciqomi Jisu, ni o Koya na “Koi Au.”

Sa rauta me veivakasalataki kina ko Paula ena nona kaya, “O koya oqo mo dou qai kakua ni biuta na nomudou dinata ena levu na kenai sau” (Iperiu 10: 35). Me vaka eda sa raica oti, ni ra sega ni ciqomi Jisu na tamata baleta ni ra sega ni ciqoma na Nona itukutuku.

“Nai vakarau ni vakanananu ena gauna oqo e tekivutaki ena vakatitiqa. Na tamata e vakatitiqataka na veika kece ni kena kilai na dina. Era sa ciqoma na veika eratou sega ni vakatitiqataka. Eso na tamata era sa vulica ka kila na Vola Tabu ena dua vata ga na sala. Era vakarautaka na dina me baleta na iVola Tabu vata kei na kilaka mai na vakadidike vakavuku kei nai veitukutuku makawa. Na mataqali vuli Vola Tabu vakaoqo e tekivutaki ena kena vakatitiqataki na dina. Ko Jisu e kaya, ‘Ia ni sa lako mai na Luve ni tamata, ena kunea beka na vakabauta e vuravura, se segai?’ (Luke 18:8).”—E. Edward Zinke and Roland Hegstad, The Certainty of the Second Coming (Hagerstown, MD: Review and Herald Publishing Association, 2000), page 96.

`Wilika nai talanoa ni yamata vuni ena Tikovoli mai na Lekutu 13:23–33. Ko ira na yamata era kauta lesu mai e rua nai tukutuku duidui me baleta na Vanua Yalataki. Na cava e duidui kina na itukutuku?`

Mai Ketesa Parinea, era sa valavala ca na Isireli baleta nira vakatitiqataka na ivakaro ni Kalou. Sa tukuna ki vei ira na Kalou mera lako ka taukena na vanua ko Kenaani. Sa qai vakatalai ira e lewe 12 na yamata vuni ko Mosese ki Kenani mera laki raica mai na vanua. Era sa qai lako mai na yamata vuni kei na rua na itukutuku duidui. E lewe levu vei ira na yamatavuni era solia nai tukutuku ca. Era kaya ni vanua ko Kenani e vakasinaiti tu vei ira na tuwawa se tamata lelevu, e viribaita na korolevu na bai vakaitamera, na yaragi kei na kena mataivalu. Ko ira nai kumukumu yamata vuni oqo era vakananuma lesu nira a tiko vakabobula ena vanua ko Ijipita. E sega ni levu na nodra kila na veika vakaivalu. Ko iratou na lewe tini na yamata vuni oqo eratou saqata vakalevu na kena taukeni na vanua ko Kenani. E lewe rua na yamata vuni erau kaya io, mera laki taukena. Koi rau na lewe rua oqo era vakabauta na kaukauwa ni vakaro ni Kalou.

`Eda na levea vakacava na mataqali cala vata ga eratou a cakava na lewe tini na yamata vuni.?`