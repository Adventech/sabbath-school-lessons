---
title:  Na Vosa ni Bula Tawa Mudu
date:   25/11/2024
---

`Ena gauna e tarogi iratou kina na nona tisaipeli ko Jisu kevaka eratou na biuti Koya, na cava e kaya ko Pita? Na cava nai balebale ni ka e tukuna ko Pita? Wilika na Joni 6: 61–68 me na sauma na taro.`

Na vosa nei Pita me baleta na bula tawa mudu e dua tiko na ulutaga bibi ena Vola nei Joni. Ko Joni e vosa tiko me baleta na bula tawa mudu ena Joni 6: 27, 40, 47, 54, kei na 68. Ena Joni 6:35, e tukuna tiko kina ko Jisu ni ko Koya na Madrai ni Bula. Sa raica, na bula nei Jisu, mate kei na tucake tale mai na mate sai koya oya na vuna e sa rawa kina ki Vua me solia ki veikeda na bula tawa mudu.

E vakayagataka na vosa bula tawa mudu se na vosa e tautauvata na kena ibalebale ko Joni vaka 17 ena Vola nei Joni. E sega ni balebale ni veivosa oqo na bula voli me vaka na yalo e sega na kena dagodago se yaco me dua na tiki ni yalo e sega ni mate rawa. Nai balebale ni bula e tawa mudu oya na kaukauwa ni Kalou e solia na bula. Na kaukauwa oqo e vakabulai keda ka solia ki veikeda e dua na bula vou ena gauna oqo kei na bula tawa mudu ena gauna sana lesu tale mai kina ko Jisu. Ko Jisu e tiko na yagona ena gauna e bula voli kina e vuravura oqo. Sa vakatalega kina ena gauna sa na vakayadrati keda kina mai na mate ko Jisu, eda sa yadra cake ena dua na yago vou. Oti, e sana qai solia tale ki veikeda ko Jisu na bula eda a vakayalia mai Iteni.

`Eda na taukena vakacava na bula tawa mudu? Wilika na Joni 3: 15, 16; Joni 5: 24; Joni 6: 40, 47; Joni 8:31; Joni 12: 46; kei na Joni 20:31 me na sauma na taro.`

Eda ciqoma ena vakabauta ena vuku ni yalololoma ni Kalou e a lako mai kina ko Jisu me mai bula ka mate ena vukuda. Na Kalou e solia vakailoloma ki veikeda na vakabauta oqo. Ia ena dodonu meda na digitaka meda soli keda ki vei Jisu. Sa dodonu med ana veivutunitaka na noda ivalavala ca ka ciqoma na dra nei Jisu. Ena Nona dra, e veivosoti kina ko Jisu ka vakasavasavataki keda mai na ivalavala ca.

Ena gauna e tarogi Pita kina ko Jisu se na biuti Koya talega, “Sa qai kaya vua ko Saimoni Pita, Kemuni na Turaga, keitou na lako vei cei? sa tu ga vei kemuni na vosa ni bula tawa mudu” (Joni 6: 68). Na vosa nei Pita e sa vakaraitaka ki veikeda na inakinaki ni veivakabulai ni Kalou kei na gaunisala eda na rawata kina na bula tawa mudu. Eda na sega ni rawata mai na itukutuku ni veigauna se na vakadidike vakavuku. Na veika kece oqo era vakanananu ga vakatamata. Eda na rawata na bula tawa mudu mai vei Jisu, baleta ni tiko Vua ga na bula tawa madu. E solia ki vei ira kece sara era na ciqoma.

`Ena veisautaka vakacava na vosa ni yalayala ni bula tawa mudu sa bera mai na ivakarau ni noda bula ena gauna oqo?`