### Na vei Ulutaga Bibi enai Vola nei Joni

E a lili ka volitaki koto e dua na ibe ni valagi totoka ni vanua ko Peresia ena dua na sitoa mai Terani, Iraki. Ena loma ni ibe ni valagi e dua e droinitaka koto kina e dua nai yaloyalo totoka ni dua na veikau mai Switzerland, vata kei na kena veiulunivanua, barini savu, dua na drano, kei na lomalagi karakarawa vata kei na veio.

Ni dua e sikova yani na sitoa oya ena rawa ni tauri koya e dua na gauna na nona na vakadikeva sara toka vakavinaka na maqosa ni kena tali vakamatau na ibe oya. Se, na nodra na raica sara vakavoleka na ka e vakayagataki kina kei na mataqali roka e vakayagataki me boro kina na ibe. Se na tamata oya ena vakanamata na nona raica totoka ni ibe: na waicevata ena veiulu ni navua kei na veikau drokadroka vinaka. Na roka ni ibe ena nodra veisemati vata e yaco me totoka kina na cakacaka ni liga oya.

Ena macawa oqo eda na vulica tiko kina e dua tale na cakacaka ni liga: nai Vola nei Joni, mevaka eda sa wilika tiko ena Vosa ni Kalou, nai Vola Tabu. Kevaka eda na vinakata meda na kila na ka e vinakata na Kalou me tukuna ki veikeda, ena dodonu med ana vulica sara vakavinaka nai Vola Tabu. Sa dodonu meda na raica na veitikina yadua, na veiwase, na veitikina duidui ni vola ena Vola Tabu, kei nai tukutuku ni Vola Tabu vakataki-koya. Nai Vola Tabu taucoko e lako mai Vua na Yalo Tabu, e vakaraitaka ki vua na tamata na ka me vola. O koya gona e gadrevi meda na vulica na veitikina yadua ni Vola Tabu, mei tiki ni vola levu meda kila kina na cava e vinakata na Kalou me tukuna ki veikeda.

Ena vula tolu oqo, eda na tovolea meda na kila nai tukutuku e tiko ena Vola nei Joni. Nai vola nei Joni e dua tiko vei iratou na va nai talanoa ni kosipeli ena Veiyalayalati Vou me baleta na bula nei Jisu. Ko iratou na va nai vola ni kosipeli sai Maciu, Marika, Luke, kei Joni. Ko Joni e duidui mai vei iratou vo ni tolu nai talanoa va-Kosipeli. Na cava e duidui kina na kosipeli nei Joni? Eda wilika na veitalanoa nei Jisu kei ira na tamata tale eso. Na veitalanoa oqo e okati kina ko Nacanieli, Nikotimo, na yalewa ena tobu ni wai, na tamata paralase ena tobu mai Peciseita, na tamata sucu mataboko, Lasarusa kei rau na ganena, Pailato, Pita kei Tomasi. E vuqa vei ira nai talanoa oqo e basika walega ena Vola nei Joni.

Nai Vola nei Joni sai koya na Vosa ni Kalou ki veikeda. Na Kalou e solia ki vei Joni na vosa oqo me solia ki veikeda. Nai Vola Tabu taucoko e lako mai ki veikeda mai Vua na Kalou, e sega ni vakanananu ga vakatamata. Ko Joni e dua na Nona dauveiqaravi na Kalou e sa dau tu vakarau ena veigauna. Na Kalou e solia e vuqa sara na vakanananu bibi kei na ulutaga ki vei Joni me solia ki veikeda. Na ulutaga oqo e okati kina: (1) Ko Jisu na Vosa (logos), rarama, madrai, wai, na Yalo Tabu, e veisemati me duabau, cakacaka mana, talanoa, kei na veitukutuku bibi eso.

Ena gauna eda vulica kina na Vola Tabu, sa dauvakavuqa na noda dauvakaraica nai balebale ni vosa se na veitikina. Eda laki vakasaqara na kenai balebale ena Bible dictionary. Eda vakadikeva na veiyatuvosa. Eda vakaraica na cava sa yaco tiko ena tabagauna e a vola kina na yatuvosa oya o koya e volavola. Ena rawa nida vulica nai Vola Tabu ena gaunisala era cakava na tamata ena nodra mai volia e volia e dua na ibe ni valagi totoka ena kena sitoa. E rawa ki veikeda meda vakadikeva na ibe ni valagi, na kenai vesu, kenai boro, kei na daku ni ibe ni valagi. Na veitikina kece oqo e rui bibi.

Ia meda na kakua ni calata nai yaloyalo levu ena gauna eda raica tiko kina na veitikina lalai enai Vola Tabu. Na ibe ni valagi mai Peresia e rui totoka vakaoti o koya sa na rawa kina ki veikeda meda sarava kina na veiulunivanua era tiko kina ka nanumi nida tiko mai Switzerland. Ena sala vata ga oya, na iVola nei Joni ena rawa ni cakavi keda meda vakila nida sa tiko vata kei Jisu ena Nona gauna e vuravura. Ena gauna eda sa kilai Jisu kina, sa noda na bula tawa mudu.

E dua na tikina lailai ena Vola nei Joni e tiko kina e dua nai tavi bibi. Era vukei keda meda raica ka kila nai yaloyalo levu se na ulutaga bibi ena iVola nei Joni. Nai yaloyalo levu oya sai Jisu, na Turaga ka iVakabula.