---
title:  Ko Jisu kei Meri
date:   19/12/2024
---

`Wilika nai talanoa ena Joni 20:11–13. Na cava e yaco ena veitikina oqo e vakaraitaka na vuna e sega ni kila kina ko Meri na yalewa ni Makitala nai balebale ni lala ni bulubulu?`

Ena Joni 20:2, Ko Meri e tukuna ki vei Pita kei Joni me baleta na lala ni bulubulu. Erau sa mani cici sara ki na ibulubulu. N oiti na nodrau vakadikeva nai bulubulu, eratou sa biubiu lesu. Ia ko Meri e lesu tale ki nai bulubulu. E tagi ka tiko voli ga e kea, E tagi vakalevu ko Meri ena loma ni vica na siga sa oti, ka oqo e sa raica na Nona bulubulu na iVakabula ni sa lala tu. Ko Meri a tekilolou ka rai yani ki loma ni bulubulu.

E kurabui ko Meri ni raica e rua na agilosi, ni rau dabe toka ena vanua a davo koto kina na yagoi Jisu ena loma ni bulubulu lala. “A rau sa kaya vua, Yalewa, ko sa tagi e na vuku ni cava?” (Joni 20:13). E mosi na yaloi Meri ka rarawa sara vakalevu. E tukuna ki vei rau na agilosi ni ko ira na tamata era sa kauta na yago ni nona Turaga. E sega ni kila na vanua era sa biuti Koya kina.

`Na cava e veisautaka vakadua na veika kece vei Meri? Wilika na Joni 20:14−18.`

E vakasinaiti na matai Meri ena wai ni matana, ni rai vuki e raica ni dua e sa tucake tu e dakuna. Tarogi koya sara o koya e duri tu e dakuna ka kaya, “Yalewa, ko sa tagi e na vuku ni cava? ko cei ko sa vakasaqara?” (Joni 20:15). E nanuma ko Meri ni vosa tiko ki vua e dauraica na were. Oya na vuna e vosa kina ki vua me vukei koya ena kena kunei na yagoi Jisu.

Sa qai tukuna ko Jisu e dua na vosa, “Meri” (Joni 20:16). Na vosa e dua oya e veisautaka vakadua na bula nei Meri kei na Lotu Vakarisito ena gauna mai muri. Vakasauri, sa kila sara ko Meri ni sa tucake tale ko Jisu mai na mate ka sa vosa tiko ki vua. E tukuna ki vua ko Jisu me kakua mada ni tarai Koya, ni dodonu vei Koya me na lako mada ki lomalagi. Sa qai solia ko Jisu ki vei Meri e dua nai tavi oya me lako ka tukuna ki vei iratou na Nonai tokani ni ko Jisu e sa lako cake tale ki vei Tamana ka Tamadratou talega. Au sa lako tale ki Vua na Noqu Kalou ka nomudou Kalou talega” (Joni 20:17). E cakava sara ko Meri nai tavi e solia ki vua ko Jisu me cakava. E tukuna ki vei iratou na tisaipeli ni a raica na Turaga, ka tukuna talega ki vei iratou na ka kece e a wasea ki vua ko Jisu (Joni 20:18).

`Wilika na ka e vola ko Paula ena 1 Koronica 15:12−20. Me vaka na ka e kaya ko Paula, na cava na yaga ni noda vakabauta kevaka e a sega ni tucake tale ko Jisu mai na mate?`