---
title:  Na Cava Na Dina?
date:   15/12/2024
---

Ena Joni 18:28−32, ed ana wilika kina e so na tikina leleka me baleta na veilewai nei Jisu. Na tikina oqo e lekaleka baleta ko Joni e taleitaka vakalevu me talanoataka na cava na ka e yaco ka tarava ena kedrau maliwa ko Jisu kei Pailato, na kovana.

`Wilika nai talanoa me baleti Pailato kei Jisu ena Joni 18:33–38. Na cava na ka erau a veitalanoataka ko Pailato kei Jisu?`

Na kovana a tarogi Jisu se o Koya na nodra tui na Jiu (Joni 18:33). Oqo nai matai ni taro ena vola nei Joni me vakatokai kina ko Jisu me tui. Sa qai tarogi Pailato ko Jisu se taroga tiko na taro oya ena vuku ni nona vakabautani ko Jisu e tui dina, se taro tiko ko Pailato baleta nira kaya eso na tamata ni ko Jisu na tui. Na taro nei Jisu ki vei Pailato e sa dua tiko na gaunisala me kilai kina se ko cei dina ko Jisu. Ko ira era wilika era sa kila ni ko Jisu na Tui. Vakaevei na kovana?

E a sauma ko Pailato na sau ni taro nei Jisu ena nona taro ga; “Sa kaya ko Pailato, Oi au beka na kai Jutia? ko ira na kai nomu kei ira na bete levu, era sa soli iko mai vei au: a cava ko a cakava? (Joni 18:35). Ko sa raica na nona seg ani sauma na taro nei Jisu ko Pailato? Na vosa nei Pailato e sa vakatakila na nona sa digitaka me kakua ni ciqoma na dina me baleti Jisu.

E sauma ko Jisu ni Nona matanitu e sega ni vakavuravura (Joni 18:36). Sa qai kila ko Pailato ni ko Jisu e tukuna tiko ni o Koya na tui (Joni 18:37). Sa qai vakamacalataka ko Jisu na vuna e mai liatamata kina. Ko Jisu e lako mai ki na vuravura oqo me mai tukuna na dina mai na Vola Tabu. Ko ira kece na tamata era sa ciqoma na dina era na rogoca ka talairawarawa ki nai vakavuvuli nei Jisu (Joni 18:37). Sa qai taroga ko Pailato, “Na cava na dina?” (Joni 18:38). Ia e sega ni waraka ko Pailato na kenai sau. E lako ki tautuba me tovolea me vakabulai Jisu mai vei ira na lewe vuqa.

Na Dina e dua tiko na ulutaga bibi enai vola nei Joni. Ko Jisu na Vosa Tawa mudu (Joni 1:1−5). Ko Jisu na Rarama kei na Dina. Ko Jisu e vakasinaiti tu ena yalololoma kei na dina (Joni 1:14). Na yalololoma kei na dina erau lako mai ki veikeda mai vei Jisu (Joni 1:17). Ko Joni na Dauveipapitaisotaki e vunautaka na dina me baleti Jisu (Joni 5:33). Ko Jisu e tukuna ni ko Tamana na dina (Joni 7:28). Ko Jisu e rogoca na dina mai vei Tamana (Joni 8:40). Ko Jisu na sala, na dina kei na bula” (Joni 14: 6). Na Vosa ni Kalou, na Vola Tabu na dina (Joni 17:17). Ko Pailato e calata na gauna e solia ki vua me kila kina na dina. Na cava na vuna? Ko Pailato e sega ni taleitaki ira na Jiu. E cakava na digidigi cala ena veigauna sa oti. E vakila talega nai bili me cakava na veika era vinakata na Farisi me cakava.