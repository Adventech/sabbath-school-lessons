---
title:  Sa Oti
date:   17/12/2024
---

Me vaka ni vakaraitaka na Joni 19:17−22, Sa vola ko Pailato e dua na ivakatakilakila ka biuta ena kauveilatai. Nai vakatakilakila e volai vaka-Latini, Kiriki, kei na vosa vaka-Iperiu. Na ivakatakilakila e kaya, “KO JISU NA KAI NASARECI NA NODRA TUI NA KAI JUTIA” (Joni 19:19). Era vinakata na Farisi me veisautaka ko Pailato na ka e vola koto ena kauveilatai, ia e sega ni via cakava ko Pailato. E toka ga nai vakatakilakila oya ena kauveilatai. Nai vakatakilakila e sa vunautaka tiko na dina me baleti Jisu: na nodra Tui na tui e sa vakoti koto ena kauveilatai. O koya sa rube koto ena kauveilatai ni veivakamaduataki me vakataka e dua na tui e dabe koto ena nonai dabedabe baleta na Nona mate ena vakabulai ira na tamata ivalavala ca. Taumada, ko Jisu, na nodra tui, na nodra tui na Jiu, ena dodonu me rube ena kauveilatai, me vaka na tamata cala.

“Na Kalou e vakavuna me vola ko Pailato na ivakatakilakila ka vakota e kauveilatai e cake ena ului Jisu. E vakayagataka ko Jisu na ivakatakilakila oqo me vakavure vakasama ki vei ira na tamata ena ka era sa raica ka vulica na iVola Tabu.”⎯Ellen G. White, The Desire of Ages, page 745.

`Wilika na Joni 19:25−27. Nai talanoa e veitarai cava eda wilika ena tikina oqo me baleti Jisu kei tinana?`

Ko Joni na daulomani na itokani nei Jisu kei Meri na tinai Jisu, erau a duri tu kei ira eso ena ruku ni kauveilatai nei Jisu. Ena vuqa na yabaki ki muri, e a tukuna kina ko Saimoni na ka ena yaco mai muri ena gauna erau a kauta mai kina na gone ki vale ni soro ko Josefa kei Meri, me vakalougatataki (vakatauvatana vata kei na Luke 2:34, 35). Ena gauna oqo ni sa mate ko Jisu ena kauveilatai, e a vosa ki veitinana kei Joni. “Ni sa qai raici rau ko Jisu, na tinana, kei na tisaipeli ka tu voleka, ko koya sa lomana ko koya, sa kaya vei tinana, Yalewa, raica na luvemu! Sa qai kaya vua na tisaipeli, Raici tinamu! Ia mai na tiki-ni-siga ko ya sa kauti koya na tisaipeli ko ya ki nona vale” (Joni 19:26, 27).

`Wilika nai otioti ni vosa nei Jisu ena Joni 19:2830. Ko Jisu e kaya, “Sa oti” (tikina 30). Na cava na ka e kaya tiko ko Jisu?`

Na vosa e volai me vaka na “oti” e lako mai na vosa va-Kiriki na “teleō.” Na ibalebale ni vosa oqo “me oti” se “me vakaotia.” Na vosa oqo e tukuna ki veikeda ni veika kece e tukuna na vosa ni yalayala enai Vola Tabu me baleti Jisu e sa vakayacori tiko ka sa ka dina.

Ena gauna e tukuna kina ko Jisu, ‘Sa oti” (Joni 19: 30), o Koya e sa vakacavara se sa vakaotia na cakacaka e a solia ki Vua ko Tamana me cakava.