---
title:  Nai Bulubulu Lala
date:   18/12/2024
---

`Wilika na Joni 20:1–7. Na cava e vakaraitaka ki veikeda na veitikina oqo? Na cava e rui ka bibi kina na dina vakaivolatabu oqo ki veikeda, na Lotu Vakarisito?`

Ko Jisu e a mate ena yakavi ni Siga Vakaraubuka ka tucake tale ena matakalailai ni Siga Sade. Sa voleka na Siga ni Vakacecegu ena gauna e laki bulu kina ko Jisu (Joni 19:42). Oya na vuna era buluti Koya kina vakatotolo na Nonai tokani ka ra sega ni vakaotia na veika kece e dodonu me a caka. Ko ira na itokani nei Jisu era lomani Koya, ia era seg ani vinakata mera vakacacana na Siga Tabu. Era maroroya na Siga ni Vakacecegu ka sega nira lako tale ki na ibulubulu nei Jisu (Veidutaitaka vata kei na Marika 16:1; Luke 23:56). Ni oti na Siga Tabu, eso na yalewa eratou kauta mai eso na ka boivinaka ki nai bulubulu ena mataka ni Siga Sade. Eratou kurabui niratou raica ni sa qiqi tani na vatu ka sa lala nai bulubulu.

Ko Meri na yalewa ni Makitala e dua tiko vei iratou na yalewa eratou a lako vakamataka ki na ibulubulu. E a cici ki vei Pita kei Joni me tukuna ki veirau na ka e raica. E rau a qai cici ki na ibulubulu. Ko Joni a cici siviti Pita ka liu ki nai bulubulu. E a vakalairoro me rai yani ki loma ni bulubulu ka seg ani curu ki loma. E raica nai sulu eratou a ologa kina na yagoi Jisu.

E a curu sara ki loma ko Pita ka raica nai sulu ni sa davo koto e kea. E raica talega na itauwelu ni mata eratou a biuta na tisaipeli e uluna. Ia na isulu ni mata e seg ani biu vata koto kei nav o ni sulu ni bulubulu. Nai isulu ni mata e sa lobu ka biu vakatikitiki koto mai vei ira nav o ni sulu ni bulubulu.

Na cava nai balenale ni kena sa lobi koto na isulu ni mata? Na cava e sa rui matalia kina na kena vakatikitikitaki toka mai vei ira na vo ni sulu ni bulubulu? Wilika na Joni 20:8−10 me na sauma na taro.

Ni sa curu oti e liu ko Pita, sa qai curu talega yani ko Joni. Na Joni 20:8 e kaya ni ko Joni a curu ki loma, raica, ka vakabauta. Na cava na vuna e vakabauta kina ko Joni ni sa tucake tale mai na mate ko Jisu ena nona raica ni sa lobi koto na isulu ni bulubulu ka biu vakatikitiki koto na isulu ni mata? Me saumana taro oqo, sa na dodonu meda na vakasamataka mada na vuna e sa lala kina na ibulubulu. Era butakoca beka na yagoi Jisu ko ira na daubutako? Nai vakamacala oqo e sega ni cakacaka ena vuku ni tolu na vuna. (1) Ko Maciu e tukuna ki veikeda ni ra yadrava tu nai bulubulu ko ira na soti (Maciu 27:62−66). Ena dredre kina ki vua edua na daubutako me na laki butakoca na yagoi Jisu. (2) Daubutako enai bulubulu era daubutakoca na iyau, ka sega ni yago sa vuca. (3) Ko ira na daubutako ena ibulubulu era dau cakacaka vakatotolo. Era sega ni daulobika nai sulu ni bulubulu. Ena gauna sa raica kina ko Joni na isulu ni mata ni sa lobi koto, e sa vakabauta sara ni sa tucake tale mai na mate ko Jisu.