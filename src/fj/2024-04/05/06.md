---
title:  Nai Talanoa me Baleta na Yalewa ni Samaria
date:   31/10/2024
---

`Na ka e veivakurabuitaki cava e a cakava na yalewa ni Samaria? Wilika na Joni 4:27–29 me sauma.`

Eratou mai tamusuka koso na tisaipeli na nodrau veitalanoa ko Jisu kei na yalewa ni Samaria. Eratou kidroa ni ratou raici Jisu ni veitalanoa tiko kei na dua na yalewa. Ia eratou sega ni tarogi Koya ka ratou cikevi Koya me kana mada.

Ena gauna oqo, sa guilecava kece na yalewa oqo na ka me baleta na nona saqa ni wai ka biuta tu ga ena tobu wai. E a vakariri yani ki na korolevu me laki wasea ki vei ira na tamata na veika e lako curuma vata kei Jisu.

`Na cava na ka e a yaco ni oti na nodrau sota ko Jisu kei na yalewa ni Samaria? Na cava na ka e vakatavulici keda kina nai talanoa oqo me baleta na gaunisala eda na rawa ni wasea kina na iTukutuku Vinaka me baleti Jisu ki vei ira na tamata? Wilika na Joni 4: 30–42 ena sauma.`

Ena loma ni talanoa me baleta na yalewa ni Samaria, e a talanoataka kina ko Jisu e dua nai talanoa vakaiyaloyalo ki vei iratou na tisaipeli me baleta na tatamusuki. Na cava na vuna e vola kina vakaoqo nai talanoa ko Joni. Ko Joni e vinakata meda raica na Nona kila tu ko Jisu na ka e yaco tiko. Ko Jisu e vinakata vakalevu me wasea nai Tukutuku Vinaka ki vei koya na yalewa oqo mai na Nona gadreva na kana. Na Nona cakacaka e vuravura oya me vakabulai ira na tamata mai na ivalavala ca. Ko Jisu e vakayagataka na ka e yaco ena tobu ni wai me vakatavulici ira na Nona itokani ena dua na lesoni bibi me baleta na kena wasei na Tukutuku Vinaka ki vei ira na tamata kecega, okati kina ko ira na tamata era sega ni tautauvata kei keda.

E vuqa sara na tikina totoka ena iVola nei Joni. Ka dua vei ira na Joni 4:39–42. E vuqa vei ira na kai Samaria era vakabauti Jisu ni Vakabula ena vuku ni talanoa e talanoataka ki vei ira na yalewa oya me baleti Jisu. “A sa kaya vei ira na yalewa, Sa tukuna mai vei au ko koya na ka kecega kau a cakava” (Joni 4: 39).

Era kerei Jisu ko ira na kai Samaria me sa tiko kei ira. Ka sa vuqa na tamata era sa vakabauta ena vuku ni ka sa tukuna ko Jisu ki vei ira. “A ra sa kaya vua na yalewa, Oqo keimami sa sega ni vakabauta e na vuku ni nomu vosa ga: ni keimami sa rogoca koi keimami, ka kila ni sai koya dina oqo na nodrai Vakabula na kai vuravura” (Joni 4: 42).

`Na cava na ka e tukuna ki veikeda nai talanoa oqo me baleta na kaukauwa ni dua na tamata me baleti Jisu? E vakacava sara mada na kaukauwa ni nomu italanoa me baleti Jisu? Na cava na ka e sa cakava ki na nomu bula?`