---
title:  Veivakararawataki nei Setani
date:   04/07/2022
---

> <p></p>
> “Dou yalomatua, dou vakatawa: sa veilakoyaki voli na nomudou meca na tevoro, me vaka na laioni sa tagi, a sa vakasaqara eso me tiloma” (1 Pita 5:8).

`Wilika na tikina e cake. Nai tukutuku cava e noda? Tarogi iko, “E vakacava sara mada na bibi ni noqu ciqoma na vosa oqo?” Na cava soti na ka ko sa cavaka tiko ena nomu bula me vakaraitaka se ko sa taura tiko vakabibi na tikina oqo?`

Ko sa bau raica oti e dua na laione sa via kana? E rui matalia baleta ni na ciqoma ka kania na ka ga e vinakata. Ko Pita e kaya ni ko Setani e sa veilakoyaki voli me vaka saraga koya. Ni da veiraiyaki, sa na rawa ni da na raica na revurevu ni nona gagadre me veivakamatei. Na mate, na rarawa, na tavuki kei na veisau ni bula e sa tu ena veivanua kecega. Eda na sega ni drotaka rawa na noda raica tiko na cakacaka nei Setani.

`Wilika na 1 Pita 5:8-11. Na cava na ka e dodonu me cakava na Lotu Vakarisito ena nona veilakoyaki voli ko Setani?`

`Na cava na ka e sa yalataka oti tu na Kalou me na cakava ki vei ira era rarawa? 1 Pita 5:10.`

E vola na veivosa oqo ko Pita ena vakanananu ni kena sotavi na nona na ravuta na vakabauta ni Lotu Vakarisito ko Setani. Ia me vaka eda sa kaya oti, ko Setani e cakacaka ena veigaunisala duidui. Ka dina ga ni dodonu meda qarauna na kena dina kei na kaukauwa ni keda meca, meda kakua ni yalolailai, ni dodonu meda na daunanuma tikoga ni ko Jisu e sa vakadrukai Setani oti, ko Setani na meca druka, kei na dede ga ni noda semati keda tiko ki vei Jisu, na dede ga ni noda kukube matua tiko ki vei Koya ena vakabauta, eda na sega vakadua ni druka. Ena vuku ni kauveilatai, na qaqa nei Karisito e sa noda qaqa.

`Vakasamataka na veigaunisala eso e vakavuna tiko kina ko Setani na mosi. Ena rawa vakacava ki na 1 Pita 5:8-11 me vukei keda meda sotava na veika rarawa eda lako curuma baleta na leqa ni noda bula tiko ena vuravura ivalavala ca e sa mai vakacacana tu ko Setani?`