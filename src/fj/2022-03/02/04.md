---
title:  Veivakararawataki ni Valavala Ca
date:   05/07/2022
---

> <p></p>
> “Ni sa vakatakilai mai lomalagi na cudru ni Kalou ki na nodra i valavala ca kecega kei na nodra tawa-dodonu na tamata, era sa tarova nai vakavuvuli dina e nai valavala tawa-dodonu” (Roma 1:18).

Na veika kece eda cakava ena tiko na kena revurevu. Kevaka ko na tucake tu ena katakata ni matanisiga vata kei na memu ice cream, ena waicala vakaidina. Na ka e vakavuna kei na ka ena cakava e rau dausalavata tu ga. Se na mani vakacava na noda gadreva vakalevu na veisau, e na vaka ga nai valavala ca. Ena tiko ga na kena revurevu. E sega ni dabe tikoga mai lomalagi na Kalou ka vakananuma tiko na ka me na cakava ki vei ira na tamata era ivalavala ca; e sega, nai valavala ca vakataki koya e lako vata mai kei na kena revurevu. 

Na leqa oya, ni vuqa na gauna eda daunanuma ni rawa nida vinaka cake mai Vua na Kalou, ena noda cakava nai valavalaca ka sega ni sotava na kena revurevu. Ena sega ni rawa me yaco. Ko Paula e vakamatatataka ni valavala ca e tiko na kena revurevu sega walega ni baleta na tawa mudu ia na mosi kei na revurevu ni bula rarawa ena gauna oqo. 

`Ena Roma 1:21-32, ko Paula e vakamacalataka tiko kina na ka ena yaco ki na tamata e sa bale ki nai valavala ca kei na revurevu ni valavala ca oya.  Wilika na veitikina oqo ena masu, vakavinaka ka vola na veitikina bibi e vosa tiko kina ko Paula, vakatabakidua tiko ena itagede ni valavala ca kei na kena revurevu.`

E vica na tikina e sa wiliki taumada e vakamacalataka tiko kina ko Paula na revurevu ni “cudru ni Kalou” (Roma 1:18). Na cudru ni Kalou ena tikina oqo sai koya na Nona vakatara na Kalou me tamusuka na tamata na ka e kaburaka.  Se mani Lotu Vakarisito sara madaga, Na Kalou e sega ni dautakoso vakatotolo me kauta tani na mosi e vakavuna na ka eda cakava. Vuqa na gauna e dauvakatara meda vakila na revurevu ni ka eda cakava me rawa kina ki veikeda meda vakila na titobu ni vakacaca kei na vakasisila ni nodai valavala ca. 

Eda sa laki kauwaitaka sara tiko na kena voroki nai vunau ni Kalou. Ia e vakacava na kena voroki na lawa ni tiko bulabula? Na yagoda e Nona vale na Kalou. Kevaka eda vakaveitaliataka na yagoda ena noda sega ni kania na kakana bulabula se vakaukauwayago, se cakacaka vakasivia, sai koya talega oqo nai valavala ca ki Vua na Kalou. Na veika oqo e tiko na kena revurevu o koya ena rawa ni vakavuna nai tuvaki ni bula e vakaicolacola. 

`Ena noda dui bula, gaunisala cava ko dau tamusuka kina vakatotolo na revurevu ni nomui valavala ca? Na lesoni cava ko sa bau vulica? Na veisau cava ena dodonu mo na cakava mo na kakua kina ni sotava tale na ka vata ga oqori?`