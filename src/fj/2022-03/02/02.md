---
title:  Kidacala
date:   03/07/2022
---

> <p></p>
> “Oi kemudou sa lomani, kakua ni kidacala e na vuku ni rarawa katakata sa yaco me vakatovolei kemudou, me vaka sa yacovi kemudou na ka tani” (1 Pita 4:12).

Kidacala e mosimosi ena rawa ni basika mai ena vuqa sara na sala. E dua na tolili e ceba mai ki na yasana ko muria tiko yani. Vakasauri ga sa tukuni mai ki vei iko ni ko sa sega ni qai cakacaka. Na macala ni veiqaravi vakavuniwai e solia ki vei iko e dua nai tukutuku ko a sega ni namaka. Cakitaki mai vua e dua ko lomani koya vakalevu. Na mosi ni kena sa rui ca, e sa qai dau laki vakaleqa sara vakalevu ena vakanananu ni kidacalataki.

Ena macawa oqo eda na raica tiko kina eso nai tuvaki ni bula e rui mosimosi se veivakararawataki ka sega ni dodonu me yacovi keda vakidacala.

Meda tekivu ena noda lesu tale ki na 1 Pita 4:12. Na vosa va-Kiriki ni “kidacala” ena 1 Pita 4:12 e kenai balebale na “sega ni kilai” se “vulagi.” E vakauqeti ira tiko na wekana ko Pita mera na kakua ni vakabauta ni veivakatovolei e vulagi ki vei ira na Lotu Vakarisito. Ia mera okata ni ra sai vakarau ni bula—e dodonu mera na namaki tiko.

Na vosa e vakayagtaki me baleta na rarawa rerevaki se na veivakatovolei katakata e lako mai na dua tale na vosa va-Kiriki ka kenai balebale “e caucaudre” ena so tale na kenai vakadewa na ‘lovo bukawaqa’.” Na rarawa e lako curumi ena vuku ni noda vakabauta ena rawa ni okakti me gaunisala ni veivakawaicalataki (smelting process), na gaunisala ni  veivakasavasavataki.

`Wilika na 1 Pita 4:12-19. Na cava nai tukutuku nei Pita?`

Vuqa ki veikeda eda kidacalataka na veika rarawa baleta eda dau raica tu ga vakarabailevu na bula ni Lotu Vakarisito. Eda kila tiko ni rua tiko na yasana—Kalou, o koya e vinaka; kei Setani, o koya e ca. ia ena vuqa na gauna sa dauvakasauri ga na noda sa dau biuta vata ga na ka kecega e vakilai ni vinaka kei na Kalou ki na dua ga na kato, kei na veika kece eda vakila ni ca ena dua na kato vata kei Setani. Ia na bula e sega soti sara ni rawarawa. Meda kakua ni vakayagataka na noda vakasama me vakatulewataka na ka e tiko ena kato ni Kalou se tiko ena kato nei Setani. Ena so na gauna na lako vata kei na Kalou ena dau veibolei ka dredre. Kei na muri Setani ena rawa ni laurai ni kauta mai na veika lelevu. Ko Jope, o koya e dodonu ia e sotava na rarawa, ka vakadinadinataka na tikina oqo ena nona taroga na Kalou, “A cava era sa bula tiko kina nai valavala ca, Ka yaco me ra qase, io, ka ra vutuniyau mai?” (Jope 21:7).

`E vosa tiko ko Pita me baleta na rarawa e yaco ena vuku ni bula vata kei Karisito. Ia e tiko tale eso na vuna e sotavi kina na rarawa. Ena vukei iko rawa vakacava na 1 Pita 4:12-19 mo vakamacalataka vakamatata ki vua e dua na nomui tokani na vuna me na kakua ni kurabuitaka na veivakatovolei mosimosi ena rawa ni sotava?`