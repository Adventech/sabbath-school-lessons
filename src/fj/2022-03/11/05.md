---
title:  "Elaija: Na Leqa ni Vakatotolo"
date:   07/09/2022
---

Sa mai oti na ka a yaco ena Ulunivanua ko Kameli (1 Tui 18). Sa lutu mai lomalagi na bukawaqa, era sa vakadinadinataki Koya na Kalou dina na tamata, kei na nodra sa vakamatei na parofita vakailasu. Sa vakatakilai na Kalou. Ko nanuma beka ni a tubu cake tiko ko Ilaija ena kaukauwa vakayalo ni sa toso tiko na siga, ia e vakasauri ga na nona sa rogoca e dua na ka e vakataqayataki koya sara vakalevu ka sa vinakata kina me mate. Wilika na vo ni talanoa ena 1 Tui 19:1-9. Nai otioti ni vosa ena tikina e veivakalomaleqataki: “A sa yaco mai ki vua na vosai Jiova, ka vaka: ‘Na cava ko sa cakava tiko eke Ilaija?’” (1 Tui 19:9). Na rere nei Ilaija e vakavuna na nona dro ka laki tini ena dua na vanua cala.

`Ni oti na takoso ni Kalou ena Ulunivanua ko Kameli, sa dodonu ki vei Ilaija me sa vakasinaiti tu ena Vakabauta; ia e qai drotaka na nona bula. Na lesoni cava eda na rawa ni vulica mai nai vakaraitaki ca oqo?`

Nai talanoa oqo e vakatakarakarataka tiko e dua na ka bibi: nida vakariri, ena ka rawarawa sara na noda laki tini ena vanua cala. Vei Ilaija na nona rere e vakavuna na nona rawai ka laki tini tu ena vanua dravuisiga, ka diva tu me a kakua ni sucu mai. Ia e tiko tale e so ka e sa dauvakavuna meda vakatotolo ena taudaku ni Nonai tuvatuva na Kalou ki veikeda. 

`Wilika na veitikina ena, Vakatekivu 16:1-3; T/Lekutu 20:10-12; Dauveilewai 14:1-3; Maciu 20:20, 21; Luke 9:52-56; Cakacaka 9:1. Na cava e vakavuna na itovo me vakariri ena taudaku ni vakatulewa ni Kalou?`

Sa dau ka rawarawa na noda dauvakatara na veika me vaka na tatadra, na cudru, lailai ni vakabauta, se na dina ki Vua na Kalou, me vakavuna na noda sa dauvakariri ki na vanua e sega ni dodonu meda kune kina. E sega ni dua e maroroi ena ka rerevaki oqo. Na idola oya me bucini na vakabauta ena vinaka kei na loloma ni Kalou, o koya eda kila ni lomani keda ka vinakata ki veikeda na vinaka. Na ka oqo e sega ni yaco vakasauri. Ena rawa ni solisoli na vakabauta, ia nai solisoli ena gadrevi me vakatoroicaketaki, susugi ka mamaroroi.