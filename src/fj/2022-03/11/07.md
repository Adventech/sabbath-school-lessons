---
title:  Kuri ni Vakasama
date:   09/09/2022
---

Wilika na Ellen G. White, “The Anointing of David,” pp. 637–642, in Patriarchs and Prophets.

Na Nonai tuvatuva na Kalou ki veikeda ena gadrevi kina vakalevu na wawa, ka na rawa ni yaco me ka e veivakatovolei. Na vulici ni yalomalua ena gauna vakaoqo ena rawa walega ni yaco kevaka eda vakanamata vakatabaidua ki Vua na Kalou ka vakabauta ni sa cakacaka tiko ena vukuda. E vuqa sara na vuna e dodonu meda wawa tiko kina, ia e sa baleta kece tiko na kena vakavotukanataki nai naki ni Kalou ena vukuda kei na Nona matanitu. Ena rawa nida vakayalia e vuqa sara na ka kevaka eda na vakariri tiko e liu Vua na Kalou, ia eda na rawa ni rawaka vakalevu ena noda maroroya tikoga nai vakarau ni bula e vakabauta ka reki tikoga Vua.

Na Kalou e veidutuitaka ka vakarautaka na veivakatovolei kecega. 

“Ena sega ni rawa me’u wilika nai naki ni Kalou ena gauna au rarawa kina, ia e kila o Koya na ka e vinaka cake, na ka walega me’u na cakava oya me’u na solia na noqu bula, yagoqu, kei na yalodu ki Vua na noqu Dauveibuli yalodina. ‘niu sa kilai koya kau a vakararavi kina, ia kau sa kila dina sara ni sa rawata ko koya me maroroya na ka kau sa solia vua ka yacova na siga ko ya’ (2 Timoci 1:12). Kevaka meda vulica ka vakatavulica na noda bula me vakabauta vakalevu, loloma vakalevu, yalomalumalumu vakalevu, ka dinati Koya vakalevu na Tamada vakalomalagi, au kila ni na levu sara na noda vakacegu kei na marau ena veisiga nida lako sivita na veisaqasaqa ni bula oqo. 

“Na Kalou ena sega ni marau kevaka eda lomaleqa ka lomaocaoca tiko ena ligai Jisu. E levu sara na ka e gadrevi ena gauna ni wawa ka vakatawa. Eda na vakasama vakavo nida sa vakila ni da sega ni tiko ena sala dodonu, kei na noda vakaraica tiko meda raica veikeda eso nai vakatakilakila e sotava na ka e caka tiko, ia na kenai soqoni e sega ni ka e vakilai ia na vakabauta.”—Ellen G. White, Selected Messages, book 2, p. 242.

**Taro ni Veiwasei**

`1. Na cava nai balebale ni Nona veidutuitaka kei na Nona vakarautaka ko Jisu na veivakatovolei taucoko? Ena vukei keda vakacava na ka oqo nida wawa tiko?`

`2. Kerei ira na lewe ni kalasi mera tukuniyalotaka se cava na wawa vakamalua. Na cava era taqayataka, era rekitaka? Era sotava vakacava? Na cava era vulica? Na vosa ni yalayala cava era kukuva matua toka?`

`3. Na cava dou na cakava rawa vakaisoqosoqolotu se kalasi me vukei ira na tani era tiko ena dredre nira waraka tiko na gauna ni Kalou me baleta e dua na ka?`

`4. Na cava nai tavi ni masu ena kena vakatoroicaketaki na yalomalumalumu? E tiko tale beka eso ko na rawa ni masulaka me na rawa ki Vua na Yalo Tabu me bucina cake na yalomalumalumu ena nodra bula?`