---
title:  Ena Nona Gauna na Kalou
date:   05/09/2022
---

`Wilika na Roma 5:6 kei na Kalatia 4:4. Na cava e kaya me baleta na gauna ni Kalou?`

Ena veitikina oqo, e tukuna kina ko Paula ni a mai mate ko Jisu ena kena gauna dodonu. Ia e sega ni tukuna na vuna e kena gauna dodonu kina. E rawarawa nida wilika na veitikina oqo ka vakasamataka, se cava na vuna e wawa tiko kina ko Jisu me udolu na yabaki me qai lako mai ki vuravura me mai walia nai valavala ca—se sega beka ni vakila tu ko vuravura taucoko ni valavala ca e ka ca mai liu sara? Eda na taroga beka na cava na vuna e se wawa tiko kina ko Jisu me na qai lesu tale mai enai karua ni gauna. Eda na vakataroga tale tiko beka ga, se na cava na vuna e taura kina e dua na gauna dede me qai sauma kina na noqu masu na Kalou? 

`Vakasamataka mada me vaka na parofisai ni 70 na wiki ena Taniela 9:24-27, na parofisai e dusi Jisu ni o koya na Mesaia. Vakacava na kena balavu na gauna oqo? Na cava e kaya ki vei iko mo vulica mo dauwaraka na ka ena Nona gauna na Kalou, se mani vakacava na kena dede?`

E vuqa sara na tikina bibi vakayalo e vu mai na veika eda lako curuma ena gauna ni wawa. Matai, na noda wawa ena rawa ni veisautaka na noda rai meda raici Koya lesu tale na Kalou. Karua, na wawa e vakatarai keda meda bucina cake e dua nai yaloyalo matata ni nodai valavala kei na gagadre. Katolu, na wawa e vakaukauwataka cake na noda bula vakayalo. Ka va, na wawa e dolava na katuba ni noda tarai cake ena vakabauta kei na vakadinata. Kalima, na wawa e vakatara na Kalou me biuta sobu na veitikina tale eso enai yaloyalo levu e gadrevi tiko me biu vata. Ka ono, eda na sega beka ni kila na vu ni noda wawa; ia eda sa vulica meda bula ena vakabauta. Rawa ni ko nanuma tale eso na vuna eda wawa kina? 

`Nai vakaraitaki cava ena rawa ni ko raica enai Vola Tabu ena nona cakava na Kalou n aka ena Nona gauna o koya ena rawa ni vukei iko mo vulica mo vakabauta  ni na cakava o Koya ki vei iko na ka e dodonu ena Nona gauna tale ga? (Vakasamataki Eparaama kei Sera kei na yalataki ni dua na gone.) Ena gauna vata ga, tarogi iko, “na cava beka au cakava tiko ena rawa ni vakaberaberataka nai sau ni masu ka a dodonu me sa saumi makawa sara?”`