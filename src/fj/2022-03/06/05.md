---
title:  Vakaitavitaki ena Veika e Yaga
date:   03/08/2022
---

“Ia kevaka sa vakacalai iko na matamu i matau, vecuka tani, ka biuta tani vei iko: ni sa vinaka vei iko me yali laivi e dua na tikimu, ka me kakua ni biu ki eli na yagomu taucoko” (Maciu 5:29).

`Dabe tiko ena vosa nei Jisu ena tikina e cake. Ko na vakatoka beka na Nona vosa ni rui ka bibi? Kevaka kina, na cava na vuna?`

Na bibi ni ka e caka ena yaga, sega ni baleta na Nona sa cakava na bula ni tamata Lotu Vakarisito me dredre na Kalou, ia e sa baleti keda kei nai vakarau ni noda bula e sa kuitaki tani sara mai vakayawa mai na Nonai tuvatuva na Kalou ki veikeda. Sa dauvakavuqa na nodra dauyadra cecekala na tamata ka vakananuma vakataki ira, “E rawa vakacava vei au me’u sa dritani vakayawa sara kina mai Vua na Kalou?” E sa dautautauvata tu ga na kenai sau: dua ga nai kalawa ena dua na gauna.

Wilika na Maciu 5:29, 30. Ko Jisu e vosa tiko me baleta na vakanananu ni veibutakoci. 

Ia, na yavu e tukuni tiko kina e sa baleta tiko na veivalavala ca tale eso. Io, na yavu ena rawa ni vakayagtaki ena noda tubu cake vei Karisito.  

`Na tikina bibi cava e tukuna tiko ko Jisu ki veikeda mai na Nona vosa ena Maciu 5:29, 30? Eda sa kacivi dina tiko meda vakacacani keda?`

E sega ni kacivi keda ko Jisu meda vakacacana na yagoda. Ia e sa kacivi keda meda na qarauna na noda vakanananu ka vaka-kina na yagoda, se na mani vakacava na kenai sau. Raica na tikina oqo e sega ni tukuna ni dodonu meda masu ka na qai kauta tani vakasauri na Kalou na gagadre ni valavala ca mai na noda bula. Ena so na gauna na Kalou sa na daucakava vakailoloma ki veikeda na ka oqo, ia sa dauvakavuqa e sa daukacivi keda meda na daucakava e dua na veisau ena kena biutani eso na ka se tekivutaka e dua na ka ena rairai eda sega tiko beka ni dautaleitaka meda cakava. Sa na dua na veivakatovolei levu. Na levu ga ni noda cakava na digidigi dodonu na kena laki yaco meda kaukauwa kei na kena malumalumu na kaukauwa ni veitemaki ena noda bula. .

Ena so na gauna sa dauvakayagataka na Kalou na veika katakata me rawa nida kilaiyaloda kina ena gauna e levu tu kina na veirorogo eso me vesuki keda. Ena loma ni veivakatovolei eda na vakila kina na yawa ni vanua eda sa kuitaki tani tiko mai kina Vua na Kalou. De rairai na veivakatovolei e sa veikacivi tiko na Kalou ki veikeda meda cakava e dua na digidigi bibi ena noda vakalesui tale ki na Nonai naki ko Tamada ki veikeda.