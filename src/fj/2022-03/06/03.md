---
title:  Na Duavata ni Kalou-Tamata
date:   01/08/2022
---

Na cava na ka levu eda sa bau rawata? Na veika ena rawa ni yaco, e sega ni yaco walega ena nomu duri cake mai na nomui mocemoce ena vei mataka. Kevaka eda na via rawata e dua na ka yaga ena bula oqo, ena taura na gauna kei na sasaga. E sega ni duidui kina mai na noda bula vakaivakarau ki vei Karisito

`Wilika na Kolosa 1:28, 29. Dina ga ni vosa tiko ko Paula me baleta na cakacaka ni Kalou ki vua, ena gaunisala cava e vakatakila kina ni okati tale tikoga kina na sasaga ni tamata? Raica talega na Vakarua 4:4, Luke 13:24, 1 Kor. 9:25, Iperiu 12:4.`

Ena Kolosa 1:29 e tiko kina e dua na rai talei ni nona raica tiko ko Paula na gaunisala  ni nodrau veiwekani vata tiko kei na Kalou ena cakacaka oqo. E kaya ni sasaga vagumatua—ia vata kei na kaukauwa ni Kalou.

Na vosa me baleta na “cakacaka” e kenai balebale ni “sa wawale” me “me cakacaka tiko me yacova ni sa wawale saraga.” Na vosa oqo e vakayagataki vakatabakidua ki vua e dua na dauqito ena nodra vakaukauwa yago. Na vosa me baleta na “sasaga,” o koya e tarava mai, ena rawa ni kenai balebale “me guta.” Sa rawa nida raica na iyaloyalo ni dua na dauqito e gumatuataka sara na nona vakaukauwa yago me na qaqa kina. Ia oti sa qai tomana ko Paula ena nona moica ki na vakanananu, ena vuku ni nona sa oca tiko ko Paula, sega ena veika e tu vua, ia ena veika kece e solia ki vua na Kalou. Sa qai vo ga ki veikeda nai cavacava rawarawa ni cakacaka nei Paula—na cakacaka e caka ena sasaga vagumatua vakatamata yadua kei na bula vakaivakaraui, ia e caka tiko ena kaukauwa ni Kalou. Na veitokani oqo e cakacaka ena gainisala vata saraga eda vakasaqara kina na vakatoroicaketaki ni tovo nei Karisito ki veikeda.

Oqo e dua na ka bibi meda nanuma, baleta nida bula tiko ena dua na vuravura eda gadreva kina e vuqa na ka, ka lailai na noda sasaga. Na vakanananu oya e basika cake tale ga mai ki na Lotu Vakarisito. Eso vei ira na dauveivakaloutaki Lotu Vakarisito era yalataka kevaka walega mo vakabauta, ena lutuki iko na Yalo Tabu ena kaukauwa e veivakurabuitaki ka na vakayacora na veicakacaka mana lelevu. Ia na ka oqo ena rawa ni dua na dina e veimama ka rui rerevaki sara, baleta ena rawa ni vakauti ira na tamata mera na waraka tikoga na kaukauwa ni Kalou me lako mai ena nodra dabe vakadinamati voliga ena nodrai dabedabe!

`Na cava ko kila me baleta na mataqali sasaga vagumatua e vosa tiko kina ko Paula? Na cava na ka e vakadavoca tu na Kalou e lomada ko sasagataka tiko? Ko na vulica vakacava mo sorovaki iko kina na loma ni Kalou?`