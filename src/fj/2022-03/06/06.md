---
title:  Na Gagadre ni Gugumatua
date:   04/08/2022
---

`Wilika nai talanoa nona veimulomulo tiko ko Jekope kei na Kalou (Vakatekivu 32). Na cava e kaya ki veikeda nai talanoa oqo me baleta na gugumatua, ena loma sara madaga ni yalolailai levu? (Vakasamataka tiko na iyaloyalo levu ni tuvaki ni vakasama nei Jekope ni bera ni ko qai sauma na taro.)`

Sa rawa nida kila na ka vinaka ka qai vakatovotovotaka na noda vakatulewa meda cakava na ka vinaka; ia ena gauna eda sotava kina nai bili, sa na rawa ni dredre sara meda tatakube matua toka ki Vua na Kalou kei na Nona vosa ni yalayala. Oya ena vuku ni noda rui gogo kei na taqaya. Ena vuku ni ka oya, e dua tiko na kaukauwa levu ni tamata Lotu Vakarisito oya na gugumatua, na kaukauwa me toso tiko kina e dina ga ni sa via datuvu.

E dua nai vakaraitaki levu ni gugumatua enai Vola Tabu ko Jekope. Ena nona a lawakitaki Iso na tacina kei na tamana ena vuku ni tutu vakaulumatua (Vakatekivu 27),kei na nona sa dau dro voli na nona bula ena nona rerevaki Iso ena vuku ni nona sa vinakata me vakamatei koya. E dina ga ni sa soli tu vua na veivosa ni yalayala totoka ni veiliutaki kei na veivakalougatataki ni Kalou ena nona a tadra nai kabakaba e yacovi lomalagi (Vakatekivu 28), e se taqaya voli ga. E guta vakalevu ko Jekope na veivakadeitaki ni Kalou ni sa ciqomi kei na veivosa ni yalayala kece a vakayacori ki vua ena vuqa na yabaki sa oti se sa dina tikoga. Ena nodrau a veimulomulo tiko kei Jisu, e qiovuki kina na dakuna. Me tekivu mai na gauna koya, e sa sega ni qai rawa ki vua me na veivala tale, ni sa na yaco me sega ni vosoti rawa na mosi. Ena dodonu me na yaco e dua na vakacegu mai na veimulomulo ki na tatakube matua toka ga. Ko Jekope e tatakube tiko vei Jisu ena levu ni mosi me yacova ni sa ciqoma na veivakadeitaki ni nona sa vakalougatataki. Tukuna ki vua ko Jisu, “ ‘Laivi au me’u lako ni sa kida na mataka” (Vakatekivu 32:26).

E yaco mai na veivakalougatataki ki vei Jekope ena vuku ni nona tatakube matua toka ena gauna ni mosi. Sa vaka kina ki veikeda. Ena qiovuki beka na dakuda, ia na Kalou e kacivi keda meda tatakube matua toka vei Koya ena gauna ni mosi. Io, e sa dauvakatara na Kalou na momosi ni mavoa me toso tiko—ko Jekope e se kiso voliga ena gauna rau sa sota kina kei tuakana. Na kenai rairai e taudaku, e vaka ni gogo, ia vei Jekope oya nai vakaraitaki ni nona kaukauwa.

`Na cava eso na digidigi ko na rawa ni cakava (tokani, vakarau ni bula, veika ko wilika, vakarau ni tiko bulabula, vakarau ni bula vakayalo) ena vukei iko vakavinaka mo gugumatua vata kei na Kalou ena loma ni yalolailai kei na veivakatovolei?`