---
title:  Na Vanua enai Lakolako
date:   27/06/2022
---

> <p></p>
> “E sa tuberi au ena sala dodonu ena vuku ni yacana” (Same 23:3).

Raitayaloyalotaka mada na “sala ni yalododonu” (Same 23:3) ni cereki tu e matamu, ena kena yawa. Ko sega ni raica rawa na kenai cavacava, ia enai cavacava ni lakolako sa tiko kina na noda tikotiko, oya na vale ni Kalou. Ni ko vakanamata vakatabakidua tikoga kivei iko, ko na raica beka na vanua e kauti iko tiko kina na gaunisala? Sa na rawa ni ko raica vakamatata eso na vanua, ia na vei yasana tale eso era vakasinaiti tu ena veilati lelevu se na veika rerevaki tale eso. Ena so na gauna sa dauyali na sala ena veidelana. Eso na tiki ni gaunisala e daurawarawa meda vakamuria: eso na tikina e dredre. E a vaka saraga oqo na nodrai lakolako na Isireli mai Ijipita ki na Vanua Yalataki, ka sai koya oqo na ka e vakamacalataki tiko ena Same.

`Vakatakila mai na Same 23 na vanua e raica tiko ko Tevita nira lako curuma tiko na sipi ena nodra vakamuria tiko na sala ni yalododonu ena nodra lako tiko ki na vale ni Kalou.`

Ia na cava na vuna era vakatokai kina na veisala oqo mera “sala ni yalododonu” se “sala dodonu” (NIV, NRSV)? Oqo e va na vuna bibi. Matai, era sala dodonu baleta nira veikauti ni na icavacava dodonu–na vale ni Vakatawa. Karua, era sala dodonu baleta nira maroroi keda meda duavata tiko kei nai Vakatawa ni yalododonu vakataki Koya. Katolu, era sala dodonu baleta nira vakatavulici keda meda tamata dodonu–me vakataki Koya nai Vakatawa. Ka va, era sala dodonu baleta ni ra solia ki veikeda nai vakadinadina dodonu–ni da sa yaco me tamata dodonu, eda na vakacaucautaki Koya na Kalou.  Era sala dodonu se sala ni yalododonu se na mani yaco nai lakolako me rawarawa se dredre.

Sa rui ka bibi meda na vakila ni sa liutaki keda tiko na Kalou, e sega walega ni vaka na kena kau tiko e dua nai oloolo ki na vanua e kau tiko kina. E levu cake sara mai na veiliutaki kei na veimaroroi. Me vakataka e vuqa na kena ivakaraitaki era tiko enai Vola Tabu ena Nona liutaki ira tiko na Nona tamata (se na Nona liutaki Eparaama ena Nona vosa ni yalayala se na Nona a liutaki ira na Isireli ena duru bukawaqa kei na duru o), na Kalou, e sa baleta tiko na Nona vakatavulici ira tiko na Nona tamata ena yalododonu. 

`E vakacava sara mada na nomu qarauna na yalododonu ni sai koya na ka bibi e cakava tiko nai Vakatawa ki na nomu bula? Ena veisautaka vakacava na nomu bula na veivakatovolei ena kena vakatakilai vakavinaka na itovo nei Karisito?`