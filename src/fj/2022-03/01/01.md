---
title:  Na Nona Vakatovolei nai Vakatawa
date:   25/06/2022
---

### Wilika ena Macawa oqo
Same 23, Roma 12:18-21.

> <p>Wiligusu</p>
> “Sa vakabulabulataka tale na yaloqu; sa tuberi au ena sala ni yalododonu ena vuku ni yacana” (Same 23:3).

A ravita yani nai sogo ni katuba ni nona rumu ni moce ko Sofia ka qai vakasisi sobu ki na foloa. A drodro vakalevu na wai ni matana ena levu ni nona tagi ka vakataroga, “E rawa vakacava?” ena vuku ni nona se qai rogoca walega ko Sofia e dua na itukutuku e voroka saraga na utona. E dua e kila ni nonai tokani, e dua e doka ka vakabauta, e qai rogoca ni a vakatetea tiko nai tukutuku ca sara me baleti koya ena nona tovolea me vakacacana na kenai rogorogo kei na cakacaka e cakava tiko. A taura cake na nonai Vola Tabu mai na nonai davodavo, ka raica sara e dua na tikina kilai levu ka vakoto oqo:  “Sa vakabulabulataka tale mai na yaloqu: Sa tuberi au e na sala dodonu e na vuku ni yacana. Io, kevaka ka’u sa lako e loma ni buca ni yaloyalo ni mate, Ka’u na sega ni rerevaka na ca: ni kemuni sa tiko vata kei au; Ena vakacegui au na nomuni titoko kei na nomuni matanakilagi” (Same 23:3, 4).

“E sega ni dodonu me na vakaoqo” a kailavaka mai.  Ia, na vuna e vaka me sega ni levei rawa.  Nai Vakatawa enai vola ni Same e liutaki ira tiko na Nona sipi ena sala ni yalododonu, ia na veisala talega oqo e vaka me lakova yani na veibuca ni yaloyalo ni mate. Ena rawa beka ni yaco na buca butobuto oqo, me vakayagataka na Kalou me vakatavulici koya kina ena yalododonu, ena vuku ni veibeitaki mosimosi a vakayacora ki vua na nonai tokani?  

**Na raici ni lesoni ni macawa oqo**: Ena gauna cava ko sa bau tubu kina vakayalo—ena vuku ni gauna dredre se gauna rawarawa? 

_Vulica na lesoni ni macawa oqo me na vakarautaki iko ena Siga Tabu, Julai 2._