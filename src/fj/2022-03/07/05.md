---
title:  Nai Tuvatuva nei Tamada ki Veikeda
date:   10/08/2022
---

`Tamata kecega era vakasaqara tiko nai nuinui. Ia evei na vanua ena kunei kina? Vei ira eso na tamata, nai nuinui ena kunei ena nodra matadredre na nodrai tokani. Vei ira tale eso, nai nuinui e basika ni levu nai lavo se na maucokona ni bula vakawati. Evei na vanua ko dau rai kina me baleta nai nuinui kei na veivakayaloqaqataki?`

Enai vola nei Jeremaia, e volavola tiko kina na parofita ki vei ira na tamata era sa vakayalia tu na nodrai nuinui ena nodra ilakolako. “Mai na uciwai mai Papiloni, Eda a tiko sobu; io, eda a tagi, Ni da a nanumi Saioni” (Same 137:1). Ia e dina ga ni kavoro tu na yalodra, sa qai tevuka e matadra ko Jeremaia na vuna e dodonu mera na kakua kina ni yalolailaiu.

`Na cava na vu ni nuinui e solia ki vei ira ko Jeremaia 29:1-10?`

Ena tikina oqo, e tiko kina e tolu na ivurevure bibi ni nuinui ka gadrevi me nanumi.

Matai, na Kalou e kaya tiko ki vei ira na Nona tamata mera kakua ni yalolailai, baleta na veika era lako curuma e sega ni dua na ka e yaco vakasauri se leqa e sega ni namaki. Ka ni Kalou vakataki Koya e kaya, “ka’u a lewa me ra kau tani (Juta) mai Jerusalemi ki Papiloni” (Jer. 29:4). Dina ga ni tiko vakavolivoliti ira na ca, Ko Juta e sega vakadua ni biuta na qeteqete ni liga ni Kalou.

Karua, na Kalou e kaya tiko ki vei ira na Nona tamata mera kakua ni yalolailai, baleta ni rawa ki vei Koya me cakacaka ena loma ni dredre era lako curuma tiko. “Ia dou gumatua me sautu na koro ka’u a lewa mo dou kau vakabobula kina, ka masulaka vei Jiova: ni sa sautu ko ya, dou na sautu talega” (Jer. 29:7). 

Katolu, na Kalou e kaya tiko ki vei ira na Nona tamata mera kakua ni yalolailai, baleta ni o Koya sa na tinia na nodra tiko vakabobula ena gauna sa yalataki: “Ni sa kaya ko Jiova, Me oti mada e vitusagavulu na yabaki mai Papiloni ka’u na qai talevi kemudou, ka vakayacora vei kemudou na noqu vosa vinaka, ni’u sa vakalesui kemudou tale mai ki na yasana oqo” (Jeremaia 29:10).

Ni oti na Nona vakamacalataka tiko na Kalou na Nona a vakatulewa tu ena nodra veigauna sa oti, e vakatulewa tiko ena nodra gauna oqo, ka na vakatulewa tale tikoga ena nodra veigauna sa tu mai liu, oti e sa qai solia na Nona loloma e dauveikauwaitaki ki vei ira na Nona tamata (raica na Jeremaia 29:11-14).

`Wilika na Jeremaia 29:11-14, qai cavuta na yacamu ni oti na vosa iko, mevaka e cakava tiko na vosa ni yalayala oqo na Kalou ki vei iko. Biuta na veivosa ni yalayala oqo me nomu ena ituvaki ni bula veilecayaki ko lako curuma tiko.`