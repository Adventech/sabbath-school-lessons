---
title:  “Ena Kenai Yaloyalo”
date:   17/07/2022
---

> <p></p>
> “Ia ko ira kece sa kilai ira eliu ko koya, sa lesi ira eliu me ra tautauvata kei na Luvena, me ulumatua kina ko koya vei ira na tacina era lewe vuqa” (Roma 8:29).

Enai vakatekivu, a buli keda na Kalou meda ucui Koya (Vakatekivu 1:27), ia na veiucui oya e sa vakacacana nai valavala ca.  

`Ena gaunisala cava eda raica kina ni sa vakacacani nai yaloyalo ni Kalou ena bula ni tamata?`

E matata vakavinaka ni sa vakacacani keda tu enai valavala ca (Roma 3:10-19). Ia, na Kalou e gadreva me vakavoui keda lesu tale ki nai tuvaki ni bula e dodonu meda a vaka tu kina taumada. Oqo na vanua e veisotavi kina na noda tikina ni kua. E vakatakila nai naki ni Kalou ni ko ira kece era sorovaka na nodra bula ki na Yalo Tabu mera na “tautauvata kei na Luvena” (Rom. 8:29, NIV).

Ia e tiko tale e dua na kenai rairai. “O koya saraga nai yaloyalo ni Kalou me vakalevutaki veikeda na tamata. Na dokai ni Kalou, na dokai nei Karisito e okati kece tiko ena nodra itovo ni bula na Nona tamata.”—Ellen G. White, The Desire of Ages, p. 671.

`Ko na kila vakacava na ka e tukuna tiko ki veikeda ko Ellen G. White ena ka e kaya tiko e cake? Raica talega na Jope 1, Maciu 5:16, 1 Koronica 4:9, Efeso 3:10.`

Me vaka nida Lotu Vakarisito, ena dodonu meda na kakua ni guilecava ni da tiko ena loma ni dua na veiraravui levu. Na veivaluvaluti levu ena kedrau maliwa ko Karisito kei Setani e sa cereki vakavolivoliti keda tu, Nai valu e levu na kenai rairai ka sa vakavotukanataki ena vuqa na gaunisala. Ka dina ga ni vuqa era vuni tu, sa rawa nida kila oya, me vaka nida itokani nei Karisito, e tiko na tikina meda na vakaitavi kina ena vakatasuasua oqo ka me na rawa ni kauta mai na dokai ki vei Karisito na noda bula.

`Raitayaloyalotaka mada ni ko tiko ena dua na rara ni qito vakaitamera. Era dabe tiko enai dabedabe ena yasa ni rara oya ko ira na veika bula mai lomalagi era yalodina tu vakaoti ki Vua na Turaga; ena yasana kadua ko ira era biu vata mai kei Setani. Kevaka mo a tiko ena loma ni rara oya ena loma ni 24 na auwa, na yasana cava ko na kailavaka tiko vakalevu? Na cava e kaya ki vei iko nai sau ni nomu taro me baleti iko?`