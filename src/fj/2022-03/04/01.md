---
title:  Raica na Mata ikoya na Daucaka Koula
date:   16/07/2022
---

### Wilika ena Macawa oqo
Maciu 5:16, 1 Koronica 4:9, Efeso 3:10, Jope 23:1-10, Maciu 25:1-12, Taniela 12:1-10, Efeso 4:11-16. 

> <p>Wiligusu</p>
> “Ia koi keda kecega, ni sa sega ni tabonaki tiko na matada, eda sa raica na serau ni Turaga me vaka e nai iloilo, ka sa vakamataliataki me da vakataki koya, ni sa tubu cake tiko na serau me uasivi, me vaka e na Turaga o koya na Yalo Tabu” (2 Koronica 3:18 ).

A kauti ira na gone ko Amy Carmichael ki na dua na vanua ni caka koula mai Idia. Ena loma ni bukawaqa, e tiko kina e dua na ka e buli me vaka na kava ni dela ni vale. Ena dela ni kava oya e veiwaki tu kina na masima, na vuanikau na tamarini kei na kuvukuvu ni simede. Curumaki tu ena veika e veiwaki tu oqo na koula. Ni sa vakatakata na ka e veiwaki tu oqo na buka, sa yaco na koula me ka taucoko. Sa qai dau kauta tani mai na dauvakasaqara na koula mai na kena kuro, ia kevaka e raica ni se sega ni ka taucoko sara, ena biuta tale ena bukawaqa vata kei na dua na kena veiwaki vou. Ia ena veigauna kece e vakaisosomitaki kina na koula, sa dau vakatakatai cake na buka. Era mani tarogi koya sara nai lawalawa oqo, “Ko na kila vakacava ni sa savasava vakaoti na koula?” e a sauma ka vaka, “Ena gauna au sa na rawa ni raica kina na mataqu.”—Amy Carmichael, Learning of God (Fort Washington, PA: Christian Literature Crusade, 1989), p. 50.

Na Kalou e gadreva me vakasavasavataki keda, me masiraki keda me vaka na koula, me veisautaki keda meda ucui Koya. Oya e dua na gagadre e veivakurabuitaki, ka veivakurabuitaki sara vakalevu oya ni sa na bucini cake veikeda nai tovo nei Karisito, ena gauna eda lako curuma kina na veika rarawa ni bula.

**Na Rai ena Loma ni Macawa**: Nai tavi cava e cakava na veika rarawa e lako curumi ena cakacaka ni veivakasavasavataki? Eda kila vakacava na veika oqo ena vakanananu ni veivaluvaluti levu?

_Vulica na lesoni ni macawa oqo me vakarautaki iko ena Siga Tabu, Julai 23._