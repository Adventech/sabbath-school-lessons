---
title:  Masu me Vorolaki na Bai
date:   22/08/2022
---

E tiko e dua na kenai tukutukuni vakavavalagi ka vakoto oqo: “me boroi ena tutuna.” Raitayaloyalotaka ni ko boroya tiko na folowa ni rumu ka ko sa vakila ni ko sa laki tao tu ena tutu ni rumu ka ko sa sega ni lako tani rawa mai kina—vakavo ga ni ko butuka tale mai nai boro. Ke sega ko sa na tu ga e kea me yacova ni sa mamaca nai boro.  

Ena so na gauna na noda vakabauta e sa dau biuti keda ki na dua na kona. Eda sa mai yacova e dua nai tuvaki ni bula, ka, me vaka na iboro suasua ena folowa, na noda vakabauta e sa vaka me sa laki sogolati keda tu ki na dua na tutu ni vale. Nida raica nai tuvaki ni bula ka vakasamataka meda sa biuta na Kalou, vakabauta, kei na veika kece eda sa vakabauta, se na noda vakabauta e sa veivakauqeti meda vakabauta na veika e rairai ni vaka me dredre. 

Na Kalou sa kauti ira mai na Isireli ki na dua na itale ni lakolako. Ni oti na nodra lako voli ena loma ni 40 na yabaki ena loma ni veikau, na Kalou e sega ni kauti ira ki na vanua lala, vanua veico totoka. Na Kalou e liutaki ira ki na dua na korolevu e vakabai kaukauwa ena vanua taucoko koya. Oti mera na qai lako vakanomodi vakavolivoliti Jeriko ena loma ni ono na siga. Enai ka vitu ni siga sa tukuna ki vei ira na Kalou mera kaila—kei na kaila koya, salavata kei na davui, ena kauta mai na qaqa.

`Wilika na Josua 5:13–6:20. Na cava na ka e via vakatavulici ira kina na Isireli na Kalou?`

Na Kaila vakadomoilevu ena sega ni vakavuna na yavavala me vakavuna na kena karusa na bai. Ena gauna e kaya kina na Kalou ki vei ira na Isireli mera kaila, sai koya oya na kaila vata ga e vola ko Tevita ena Same 66: “Dou sere vakadomoilevu vua na Kalou, na veivanua kecega: Dou seretaka na yacana ka daurogorogo vinaka: Dou vakaiukuukutaka na vakavinavinaka vua” (Same 66:1, 2). Oqo na kaila ni vakavinavinaka! Ni oti e ono na siga ni siga ena kena vakaraici tu na lalaga levu oqo, era sa na vakananuma beka ni ra na sega ni basuraka rawa vakai ira.

`Ena vukei keda vakacava na vakanananu meda kila nai balebale ni kaila ena Iperiu 11:30?`

`Ena gauna e voleka ni mai cava kina e dua na ka vou e cakava tiko na Kalou ena noda bula, ena kauti keda beka ki na dua na Jeriko, ni gadreva beka me vakatavulici keda ni kaukauwa me rawati kina na qaqa e sega ni tiko ena noda kaukauwa kei nai walewale ni kena caka. Na veika kece eda gadreva e lako mai tautuba. Se mani vakacava na ka e tu e matada, se mani vakacava na kena dredre, sa noda itavi ga meda vakavinavinakataka na Kalou—nai vurevure ni veka kecega eda vinakata. Sai koya oqo na vakabauta e cakacaka.`