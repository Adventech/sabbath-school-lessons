---
title:  Na Bula ni Vakavinavinaka
date:   23/08/2022
---

Na vakavinavinakataka na Kalu e dau sega tiko beka ni tiki ni noda bula, ena gauna ni tiko vinaka. Se na qai vakacava sara na kena dredre ena veigauna ca? Ia sai koya oya na ka eda sa kacivi kina meda cakava. Na vakavinavinaka e dua na ka e dodonu meda vakatovotovotaka me yacova ni sa veisautaki keda meda na daucakava ena gauna cava ga se draki ni bula eda tiko kina. Na vakavinavinaka ena sega ni dodonu me caka sara vakamatailalai ia e dua nai valavala me sa tiki ni bula vakataki koya.

`Wilika na Same 145. Na cava e kaya ko Tevita ni vu ni nona vakavinavinakataka na Kalou? Ena sala cava me na nomu kina na veivosa ni Same oqo?`

Na dauvunau rogolevu ko Charles Haddon Spurgeon e a vola e dua nai vola ka vakatokai na The Practice of Praise (Na Vakatovotovotaki ni Vakavinavinaka). Ka yavutaki mai ena tikina e 7 ni Same ka noda tiko ni kua. Ena tikina lekaleka oqo, e sa sureti keda tiko meda vakarogoca sara vakavinaka e tolu na ka bibi ena rawa ni vukei keda ena kena bucini cake na bula ni vakavinavinaka ena noda bula. 

1. Na vakavinavinaka e vakatovotovotaki kevaka eda rai vakavolivoliti keda. Kevaka eda na sega ni rai vakavolivoliti keda meda raica na cecere ni Kalou, ena sega ni tiko veikeda na vuna meda vakavinavinaka kina. Na cava ko raica ena vuravura oqo e yaga me vakavinavinakataki, me vaka na totoka ni veika e bulia na Kalou? Na cava ko raica ena vuravura ni bula vakayalo e yaga me vakavinavinakataki, me vaka na tubu ni nodra vakabauta na Lotu Vakarisito lotu vou?

2. Na vakavinavinaka e vakatovotovotaki kevaka eda vakananuma lesu na veika eda raica. Kevaka eda na via bula ena draki ni bula ni vakavinavinaka, ena dodonu meda vakananuma lesu tale na vuna e yaco kina. Ena sala cava ena rawa kina meda vakananuma lesu tale kina na veika lelevu me baleta na Kalou (mevaka na kena bucini e dua na ivakarau se vakatakarakara vou e veivakananumi ki veikeda me baleta na vinaka ni Kalou), me na kakua kina ni taqusi tani mai na noda vakanananu na Nona vinaka kei na dina me baleti Koya?

3. Na vakavinavinaka e vakaitovotovotaki nida veitalanoataka. Na vakavinavinaka e sega ni dua na ka eda cakava ga ena noda qavokavoka. Ena dodonu me vakavoqataki mai gusumu, me rogoci vei ra era tu vakavolivoliti keda. Na cava na vuna ko nanuma meda vakavinavinakataka kina na Kalou vakavosa? Na cava ena cakava na mataqali vakavinavinaka vaka koya, ka vei cei?

`Taura e dua na peni kei na i vola ka vola na veika ko nanuma me baleta na tolu na tikina e cake. Na cava ko na rawa ni cakava mo bucina cake kina tovo ni vakavinavinaka ena nomu bula?`