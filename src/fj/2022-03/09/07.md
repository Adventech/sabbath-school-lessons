---
title:  Kuri ni Vakasama
date:   26/08/2022
---

Wilika na Ellen G. White, “Jehoshaphat,” pp. 190–203, in Prophets and Kings; “The Fall of Jericho,” pp. 487–498, in Patriarchs and Prophets.

“Meda vakatavulica na lomada kei na gusuda me na dautukuna na vinaka ni Kalou ena vuku ni Nona loloma e tawa vakatauvatanitaki rawa kei na dua na ka. Meda vakatavulica na yaloda me na dau vakanuinui ka semati ki na rarama e cila tiko mai na kauveilatai mai Kalivari. Meda kakua ni guilecava ni oikeda eda Nona gone na Tui kei lomalagi, eda luvena tagane ka luvena yalewa na Kalou ni lewe vuqa. Na noda kalougata oya meda maroroya tikoga na vakacegu ni Kalou.”—Ellen G. White, The Ministry of Healing, p. 253.

“Kei na gauna au doka ka vakalavelaveti Koya kina, au gadrevi iko talega mo vakalavelaveti koya vata kei au.  Vakavinavinakataka na Kalou ena gauna sara madaga ko bale kina ki na butobuto. Vakavinavinakataki Koya ena gauna ni veitemaki. Nai apositolo e kaya ‘“Dou reki tikoga ki Vua na Turaga, au sa kaya Dou reki.”  Ena kauta beka mai na rarawa kei na butobuto ki na nomu matavuvale na ka oya? E sega sara; ena vakacilava mai na rarama. Ko na qai vakasokumuna na veirarama tawa mudu mai nai tikotiko vakaiukuuku ka kaburaka na rarama oqo ki vei ira era tiko vakavolivoliti iko. Nai veivakasalataki me nomu oya mo vakaogai iko ena cakacaka oqo, kaburaka na rarama oqo ki vei ira era tiko vakavolivoliti iko, sega walega ena nomu sala, ia ena nodra sala ko ira eda veitokani vata.  Oya me nomu takete ena nomu cakava mera vinaka ko ira era tiko vakavolivoliti iko, me laveti ira cake, ena nodra dusimaki ki lomalagi kei na kenai ukuuku, ka tuberi ira mera vakasaqara, mai na veika kece e vakavuravura, na veika tawa mudu, na taukeni ni bula e tawa mate rawa, na iyau e sega ni vuca rawa.”—Ellen G. White, Testimonies for the Church, vol. 2, pp. 593, 594.

**Taro ni Veiwase**

`1. Nai tavi cava e cakava na vakavinavinaka vakaitikotiko ena bula ni Lotu Vakarisito? Ko vakamacalataka vakacava na vakavinavinaka ena soqoni ni Siga Tabu? E veilaveti? E vakauqeti ira nai vavakoso mera tudei ena yalodina ena gauna ni veivakatovolei kei na mosi? Ke sega, na cava na ka ena rawa ni caka?`

`2. Na cava na kenai balebale ni “vakavinavinakataka na Turaga ena gauna ko bale kina ki na butobuto” se “vakavinavinakataki Koya ena gauna sara madaga ni veitemaki”? Ena rawa vakacava ni vuke keda na vakavinavinaka ena draki bula oqo?`

`3. Mera tukuniyalo na lewe ni kalasi ena ka sa cakava kina nodra bula ni vakavinavinaka. Na cava ko vulica rawa mai na nodra tukuniyalo?`

`4. Vakalasi, dou digitaka e dua na Same ni vakavinavinaka dou taura na gauna mo dou wilika. Na cava na ka e vakatavulici iko kina me baleta na vakavinavinaka? Nai bili cava e cakava na vakavinavinaka ena nomu vakabauta?`