---
title:  Nai Vakadinadina e Veisautaka na Bula ni tamata
date:   24/08/2022
---

Enai vola ni Cakacaka, na vakavinavinaka e cakava na ka e veivakurabuitaki ki vei ira era rogoca. Wilika na Cakacaka 16:16-34. Ni rau vakaluvaiwaletaki ka vakanakuitataki sara vakaukauwa ko Paula kei Sailasa erau sa qai biu ki vale ni veivesu. E sega ni dua e tiko ekea me lumuti rau ena mavoa vakaca ni dakudrau. Ena kaukauwa ni mosi e tara na yagodrau, ka vesuki tu na yavadrau, e rau sa qai laki biu ena rumu butobuto duadua ena loma ni vale ni veivesu. Ia ena nodra vakadirogorogo tu na kaivesu, sa tekivu me rau masu ka vakavinavinaka ko Paula kei Sailasa.

Ni oti na uneune, ka raica talega ni sega ni dro ko Paula se ko Sailasa se dua vei ira na kaivesu “a sa sautaninini mai, a sa cuva sobu vei Paula kei Sailasa,  a sa kauti rau ki tuba, ka kaya, Oi kemudrau na turaga, a cava meu kitaka meu bula kina?’” (Cakacaka 16:29, 30).

`Na cava e vakavuna me vakanamata kina na itaukei ni vale ni veivesu oqo ki na nona gadreva na bula tawa mudu mai na ka a yaco? Nai tavi cava ko nanuma ni cakava na masu  kei lagasere nei Paula kei Sailasa e vale ni veivesu ki vua na taukei ni vale ni veivesu e sega ni dro kei na veitalanoa ni tamata oqo kei na nona matavuvale kece?`

E rui veivakurabuitaki nida vakasamataka ni noda vakavinavinaka ena rawa ni veisautaka nai cavacava ni tawa mudu vei ira era tiko vakavolivoliti keda. Kevaka me rau a toka ga ena butobuto ko Paula kei Saila ena vakasolokakana ka vakaiulubale me vaka ga e daucaka, ko nanuma ni na bula e dua ena bogi koya?

Eda sega ni kila na cava e qai yaco ki vua na itakei ni vale ni veivesu kei na nona matavuvale e muri, Ia ena rawa ni ko raitayaloyalotaka mada na nodratou sa na wilika tiko ni vosa nei Paula e a qai vola ko Paula ki vei iratou ena vale ni veivesu mai Roma: “Ni sa soli vei kemudou e na vuku i Karisito, e segai walega mo dou vakabauti koya, mo dou vosota talega na ca e na vukuna; ni sa nomudou na veivala dou sa raica eliu vei au, ka dou sa rogoca sa yaco vei au edaidai” (Filipai 1:29, 30). Kevaka eratou na wilika na ka oqo ka railesuva na gaunisala e a sotava kina ko Paula na veivakararawataki ka sa kauta mai ki vei iratou na reki, ena kauta vakaidina mai ki lomadratou na sere kei na bolebole vou me ratou na yalodina tikoga, se cava ga na ka ena yaco.

`Ko cei ko nanuma ena rawa ni uqeti me rawai ki Vua na Kalou ena sere ni vakavinavinaka e lako mai vu ni lomamu? Cakava e dua na sasaga kaukauwa mo na rawa ni tadola ka bulataka na nomu vakavinavinaka ki Vua na Kalou vei ira era tiko vakavolivoliti iko. Iko sega ni kila na ka vinaka ena rawa ni kauta mai.`