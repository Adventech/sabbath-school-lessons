---
title:  Me Colata Na Noda Nuiqawaqawa Kece
date:   17/08/2022
---

E tiko e dua na itaba ena nodra vale eso na tamata e vola koto vakaoqo; “Na cava na vuna ko masu kina ni ko rawa ni nuiqawaqawa?” E vakavuna meda dredre baleta nida kila na levu ni noda nuiqawaqawa ka sega ni lako ki Vua na Kalou ka tauca ki Vua na ka eda lomaleqataka tiko. .

E dua a kaya ena gauna sa vesuki kece tu kina na nomu bula, solia ki Vua na Kalou ka laivi Koya me sereka na kenai cori. Sa na vakacava na Nona gadreva tu na Kalou me cakava oya ki veikeda. Ia, e ka ni kurabui, nida tatakube tikoga ki na noda duileqa me yacova nida sa vakarau cawadru tani. Na cava na vuna eda wawa tiko kina me yacova nida sa lomaleqa sara vakalevu meda qai kauta ki Vua na Turaga.? 

`Wilika na 1 Pita 5:7. E cavuta tiko ko Pita na ka e kaya na Same 55:22. Na cava nai tukutuku rawarawa e tiko eke me noda? Raica talega na Maciu 6:25-33.`

Na 1 Pita 5:7 e dua ga na tikina rawarawa. E sega ni dua na ka vuni e vunitaki tiko kina, ka sa tukuna sara tikoga na kenai balebale. Mo biuta, sa kenai balebale mo cakava saraga na ka oya, mo viritaka, mo biuta tani, me rawa kina ki na ka e vakavuna tiko na mosi kei na loma leqa me kakua ni qai dua tale tiko na kena isema vei iko. Ia na nodai colacola e sega ni biu tani tu ga vakaveitalia. Na noda lomaleqa e sega ni yali tu ga ena maliwa lala. E soli ki Vua na Tamada sa tiko mai lomalagi, o Koya sa yalataka oti tu me na qai vakatulewa kina. Sai koya oya na ka e tukuna tiko ko Jisu ena Maciu. Na leqa ni kena vakayacori na ka oqo e sega ni baleta ni dredre; ia, e rairai ni sa rui rawarawa, sa rui vinaka meda dina.

E vuqa sara na ka e dauvakavuna na lomaocaoca. Ena rawa ni bili ena vanua ni cakacaka. Veivakalewai e sega ni namaki. Na noda vakila nida sa sega ni taleitaki se lomani. Loma leqataki ni bula vinaka se ka vakailavo. Ena noda vakila ni da sega ni vinaka vakaoti ki Vua na Kalou. Na noda vakabauta ni da sega ni vosoti.

Se cava ga, e dua na vuna eda tatakube matua tikoga kina ki na noda dui leqa oya ena noda nanuma ni rawa ki veikeda meda walia cake vakavinaka mai vua tale e dua. Ia ko Pita e uqeti keda meda vakasamataka tale mada na veivakanananu vaka-koya. Na vuna e dodonu meda na kakua kina ni lomaocaoca baleta na Kalou e kauwaitaki keda. Ia ena kauwai tiko beka ga na Kalou me takoso ena gauna sa raica kina ni sa luluqa na veidinadinati se sa vakila ni sa sega ni yaga vakadua? Nai Vola Tabu e kaya ena levu ni Nona kauwai na Kalou e sa tu vakarau kina me vakavoui na tuvaki ni bula cava ga.

`Na cava soti na ka e dauvakavuna na nomu nuiqawaqawa ena gauna oqo? Se mani dodonu, ia era veivakalomaleqataki tiko beka, e dua beka na ka e dredre ki Vua na Turaga? De na noda leqa levu duadua oya ni dina ga eda vakabauta tiko ni Kalou e sa kila tiko ena rawa ni walia, eda sega ni vakabauta ni na walia ena sala eda vinakata me walia kina. Toqa enai otioti ni vakasama oya ka tarogi iko se vakacava sara mada na kena dina ena nomu bula.`