---
title:  Yalodina Tikoga ena Gauna e Sega ni Kune Kina na Kalou
date:   18/08/2022
---

E sega ni ka marautaki nida vakasamataka ni sega ni dua e kauwaitaki keda. Ia nida vakasamataka ni sega ni kilai keda se kauwaitaki keda na Kalou sa na rawa ni dua na ka e rui mosimosi sara vakalevu.

Vei ira na kai Jutia era tiko vakabobula tu mai Papiloni, na Kalou e sega ni vaka me kauwaitaka tu na ituvaki ni nodra bula.  Era se bobula tikoga, era vakila ni se biuti ira tikoga na Kalou me baleta na nodra ivalavala ca. Ia ko Aisea e cavuta tiko ki vei ira na veivosa ni veivakacegui. Na Aisea 40 e dua tiko na wase ni vola totoka, ena nona tukuna tiko vakamalua ki vei ira na tamata ko Aisea na veika me baleta na nodra Kalou: “Ena vakani ira na nona qele ni sipi me vaka nai vakatawa; ena keveti ira na luve ni sipi e na, ka kauti ira voli e na lomaserena; ko ira era vakasucuma tiko na luvedra ena tubera voli vakamalua ko koya” (Aisea 40:11). Ia ni dede vakalailai ga, era vakasamataka tale na bobula, Ko ni tiko evei Turaga? Keimami sega niraica e dua nai vakadinadina ni ko ni tiko ekeri—se kauwaitaki keimami”

`Wilika na Aisea 40:27-31. E vakamacalataki Koya vakacava na Kalou ko Aisea? E rawa vakacava me na sotava na nodra vakabauta nai vakamacala ni Kalou ni kaya “sa vuni tu na noqu sala vei Jiova, ia na noqu ka ka’u sa dodonu kina sa takali tani vua na noqu Kalou?  (Aisea 40:27)`

E dua tale nai kumukumu tamata era na rawa ni okati ni nodra sala e vunitaki tu mai Vua na Kalou e kune tiko enai vola nei Esiteri. Enai vola oqo, na Kalou e sega ni bau cavuti kina. Ia nai talanoa taucoko e cereka nai yaloyalo ni Kalou ena Nona takoso me vakabulai ira na Nona tamata mai na lawa e buli me vakarusai ira. E sega walega ni vakamacalataka nai talanoa oqo na veika sa yaco oti—e vakatakarakarataka e dua na gauna sa tu mai liu era na vakararawataki tale kina na tamata ni Kalou ka na soli tale kina e dua na lawa ni nodra vakarusai (Vakatakila 13:15). Vakasamataka mada na kena rawarawa meda na kaya kevaka e sa na yaco na veika rerevaki oqo, ni Kalou e sa biuti ira na Nona tamata? Ia meda kakua ni taqaya. Na Kalou vaka ga ka a vakabulai ira na Nona digitaki enai talanoa ena Esiteri ena vakabulai ira tale enai vakataotioti ni gauna ni rarawa. 

`Eda sa wilka na gaunisala e vakamacalataki Koya kina na Kalou ko Aisea ki vei ira na tiko vakabobula. Gaunnisala cava ko na rawa ni vakamacalataki koya kina na Kalou ki veiira na tamata era vakila ni sa yali na Kalou ka sa biuti ira? Ko na vakatavulici ira vakacava mera rai ena rai ni vakabauta ka sega ni vakararavi ki na ena ka era raica vakavolivoliti ira kei na nodra rai vakatamata?`