---
title:  Ena Yaca i Jisu
date:   15/08/2022
---

> <p></p>
> “A ka kecega dou sa kerea ena Yacaqu, Au na solia” (John 14:14, NKJV).

Ena sega ni tiko vakadede vata kei iratou na Nona tisaipeli ko Jisu. E dua e dautokoni iratou ka dauveivakayaloqaqataki e sa na lako ki lomalagi, ka sa tekivu meratou veilecayaki na tisaipeli ka malumalumu. E dina ga ni ratou sa na sega ni raici Koya ena matanavotu, sa qai solia ki vei iratou ko Jisu e dua na vosa ni yalayala talei. 

Wilika na Joni 14:1-14. Me vaka e kaya na tikina e 13 kei 14, ko Jisu e sa yalataka tu ni na solia ki veikeda na ka eda na kerea ena yacana. Sai koya oya na vuna eda sa daulaki tinia tiko kina na noda masu “ena yaca i Jisu, emeni.” 

`Ena gauna eda tukuna kina oya, na cava na ka eda na daunanuma ni kenai balebale? Na cava e vakaibalebaletaka ko Jisu ena veigauna e vakauqeti keda kina meda masu kina vakaoqo? Nai Vakatakilakila cava e tiko ena veitikina oqo ena vukei keda meda kila na tikina e dusia tiko?`

Ena gauna sa tiko kina ena yaca i Jisu na noda kerekere, sa na rawa nida vakadeitaka ni ko lomalagi taucoko e sa cakacaka tiko ena vukuda. Eda na sega beka ni raici ira na agilosi nira cakacaka vakawavoliti keda tiko. Ia era cakava tiko—era talai sara mai nai tikotiko vakaturaga mai lomalagi ena yacai Jisu, mera mai vakavotukanataka na noda gagadre. 

Ena so na gauna eda daumasu kina ena yaca i Jisu, eda daudolava na matada meda raica ni sa veisau na veika kece era vakavolivoliti keda—ia e dua tu ga na kedrai rairai. Ena yaco beka mai na kaukauwa ni Kalou vata kei na veivakurabuitaki ni ka ena cakava, me vaka na Nona a vakamaravutaka na cagilaba ko Jisu, ena rawa talega ni lako mai ena gaunisala e vakanomodi, tawa kilai, me vaka na gauna e maroroi Jisu kina mai Kecisemani na kaukauwa ni Kalou. Ena so na gauna e sega ni namaki, ena sega beka ni yaco vakasauri, e sega ni kenai balebale oya ni sega tiko ni cakacaka na Kalou ena vukuda. 

`Wilika na Joni 14:1-14. Ni ko wilika tiko, raitayaloyalotaka tiko ni sa vosa sara tikoga vakadodonu ki vei iko ko Jisu. Nai nuinui cava kei na veivakayaloqaqataki cava ko na rawa ni ko taura mai na vosa ni yalayala oya? Ena gauna vata ga oya, tarogi iko, “Na cava e tiko ena noqu bula ena rawa ni vakalatilati ena kena vakayacori na veivosa ni yalayala oqo vei au? Na veisau cava e dodonu me na cakava e lomaqu?”`