---
title:  Veisosomitaki
date:   15/09/2022
---

Eda raica tiko ena noa, na noda talairawarawa me cakava na loma ni Kalou ena rawa ni vakaleqai ena noda vakararavi vakatabakidua ki na noda kaukauwa. Ena rawa talega meda na vakararavi ki na veika me sosomitaka na Kalou. Ena gauna era rarawa kina eso na tamata, era sa dau laki vakasaqara na veika me vakamarautaki ira. Ena gauna era vakila kina ni lailai na ka e tu vei ira, era na vakasaqara na rogo. Ena gauna era sotava kina na dredre ni bula vakawati eso, era na vakasaqara tale e dua me na solia ki vei ira na vakacegu kei na marau.

E vuqa na ka eda vakayagataka tiko ena rawa ni vakaseavutaka na lomaocaoca, ia era sega ni vakaotia na leqa se vakatavulici keda ena sala meda na ciqoma vakavinaka kina na draki ni bula ena sotavi tiko ena gauna mai muri. Na kaukauwa walega mai Vua na Kalou ena rawa ni cakava oya. Na leqa oya ni vuqa na gauna eda sa dauvakararavi ki na ka e vakaisosomitaka na Kalou ka sega ni Kalou vakataki Koya.

Oqo e tolu na ka eda na rawa ni vakayagataka me veisosomitaki ka sega na Kalou.

1. Vakayagataki ni vuku se na kila sa lako curumi oti mai ena gauna eda gadreva kina na veivakavoui ni Kalou.
2. Na noda maroroya tu na leqa ena vakanananu ena gauna eda gadreva kina na kenai wali va-Kalou.
3. Drovaka na ka dina ka levea na Kalou ena gauna e gadrevi kina na veivosaki vata kei na Kalou ena vuku ni Nona kaukauwa

Sa vukei keda ko Sakaraia meda vakanamata ki na ka e bibi ena gauna eda temaki kina meda vakayagataka na ka me veisosomitaki. Ni oti e vica vata tale na yabaki ki muri, era sa qai sereki kece na bobula mai Papiloni ka laki tara tale na vale ni soro. Ia e vuqa sara na veisaqasaqata ena ka oqo (na vuna ena rawa ni kunei ena Esera 4â€“6). Lako mai kina ko Sakaraia kei na itukutuku ni veivakayaloqaqataki ki vei Serupepeli, o koya e liutaka tiko na cakacaka.  

`Wilika nai tukutuku oqo ena Sakaraia 4. Na cava na ka e vakaibalebaletaka na Kalou ena Sakaraia 4:6? Gaunisala cava ena rawa ni laki tara kina na kena vakaoti na tarai ni vale na Yalo Tabu. Na cava na ka e vakatavulici keda kina me baleta na veiwekani e tiko ena ka eda cakava tiko kei na Yalo Yabu?`

E sega ni tarovi ira era saqata tiko na vale ni soro na Kalou se maroroi Serupepeli mai na lomaocaoca ena nona walia tiko na leqa oya. Ka na sega ni na maroroi keda tiko na Kalou ena veigauna kece nida sotava kina na veisaqasaqa. Ia ena gauna e basika mai kina na veisaqasaqa, na Kalou sa na rawa ni vakayagataka na leqa oya me vakatavulici keda meda na dauvakararavi tikoga ki Vua.

`Ni basika na lomaocaoca, na cava nai matai ni ka o na cakava? Kakana? Retio yaloyalo? Masu? Soli iko ki Vua na Kalou? Na cava e kaya ki vei iko na nomui sau ni taro me baleti iko kei na veika ko gadreva mo vulica se veisautaka?`