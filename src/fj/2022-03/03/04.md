---
title:  Na Veiraravui Levu ena Vanua Dravuisiga
date:   12/07/2022
---

> <p></p>
> “Ia ni sa sinai ko Jisu e na Yalo Tabu, sa lesu tale mai na Joritani, a sa kauti koya na Yalo Tabu ki na loma ni veikau, a sa dauveretaki koya na tevoro ka bogi vasagavulu” (Luke 4:1, 2).

`Wilika na Luke 4:1-13. Na lesoni cava ko vulica rawa mai nai talanoa oqo ena gaunisala mo qaqa kina nai na veitemaki ka sega ni rawai enai valavala ca?`

Na veitemaki ena rawa ni dredre baleta ni ra veisureti sara tikoga ki na veika eda gadreva tiko, ka vaka mera daubasika mai ena gauna saraga eda malumalumu tu kina. 

Luke 4 sai tekitekivu ni talanoa me baleta na Nona temaki Jisu ko Setani, ka kauta mai eso na ka e dredre meda vakasamataka rawa. Nai matai, e rairai ni Yalo Tabu e vakauti Jisu me laki temaki. Ia na Kalou e sega ni dautemaki keda (Jemesa 1:13). Me vaka eda sa raica oti, na Kalou e liutaki keda ki na veivanua ni veivakatovolei. Na ka e veilauti ena Luke 4 oya ni Yalo Tabu ena rawa ni liutaki keda ki na gauna ni veivakatovolei ka sa laki yaco sara meda sotava kina na veitemaki rerevaki nei Setani.  Ena gauna vaka-oya, ena noda sa vakila na kaukauwa ni veitemaki oqo, ena cala na noda vakasama ni da sega tiko ni muri Koya na Kalou vakadodonu. Ia e sega ni dodonu oya. “Vuqa na gauna eda dausotava na draki ni bula ni veivakatovolei eda dauvakatitiqataka ni Yalo Tabu e liutaki keda tiko. Ia na veiliutaki ni Yalo Tabu e kauti Jisu ki loma ni veikau me laki temaki vei Setani. Ena gauna e kauti keda kina na Kalou ki na veivakatovolei, e tiko na Nonai naki oya meda na vinaka kina. Ko Jisu e sega ni taura vakamamada na vosa ni yalayala ni Kalou ena Nona lako ni sega ni sureti ki na veitemaki, se yalolailai ena gauna e tarai koya kina na veitemaki. Me vaka-kina koi keda.”—Ellen G. White, The Desire of Ages, pp. 126, 129.

Ena so na gauna eda tiko kina ena loma ni kuro katakata, sa yaco meda kama ka sega ni vakasavasavataki. Sa rui veivakayaloqaqataki dina meda kila oya ena gauna eda temaki kina, sa na rawa meda vakanuinui baleta ko Jisu e a tu dei. Nai tukutuku vinaka oya ni ko Jisu e sa mai colata na nodai valavala ca, e sa mai sauma nai totogi ni noda bula druka meda vorata kina na veitemaki oya, baleta ni a lako curuma na vakaloloma ni veivakararawataki ena mai sotava e dua ki veikeda, eda sega ni biutani se kaliraki tani mai Vua na Kalou. E tiko nai nuinui, ki vua sara madaga na tamata e levu duadua na nona ivalavala ca (1 Timoci 1:15). 

`Na veitemaki cava ko sotava tiko? Taura na gauna mo daumasu, kerea ki Vua na Kalou me vakatavulici iko ena sala mo vakayagataka kina na lesoni mai nai vakaraitaki nei Jisu ena nomu bula. Nanuma, mo kakua ni vakarawarawataki iko ki na veitemaki! Kevaka ko sa na mani rawai ena veitemaki, Nanuma, e tiko e dua na nomui Vakabula.`