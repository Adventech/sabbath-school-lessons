---
title:  Kina Vanua Yalataki Vaka ki na Wasadamudamu
date:   10/07/2022
---

> <p></p>
> “Ia ni sa toro voleka ko Fero, era sa ta cake na Isireli, ka raica, sa muri ira na kai Ijipita; a ra sa rere vakalevu: ka ra tagi vei Jiova na Isireli” (Lako Yani 14:10).

Ko sa bau lawakitaki, ka vakauti ki na dua na vanua qiqo qai laki cava koso? Ena so na gauna e dau vinaka, me vaka na nomu lako curuma yani e dua na rumu ka sega ni namaka mera tiko mai kina ko ira na nomui tokani era qai kacivaka mai “siga ni sucu marautaki!” Ena so tale na gauna eda dau kidacala me sotava e dua na ka e sega ni marautaki. Ena rawa ni veivakasagai ena gauna ko tiko kina e koronivuli, se vei ira ko ni cakacaka vata.

Mai na siga era biuti Ijipita mai kina na Isireli me yacova na nodra sa tadu ki na Vanua Yalataki, “A sa liutaki ira tiko ko Jiova e na duru o e na siga, me tuberi ira e na sala; kei na duru bukawaqa e na bogi, me vakararamataki ira; me ra lako e na siga kei na bogi” (Lako Yani 13:21). Na nodrai lakolako e liutaka tiko na Kalou vakataki Koya. Ia raica mada na vanua e vakauti ira taumada kina: ki na vanua e tu kina e matadra na wasawasa, na ulunivanua ena yasana ruarua kei na mataivalu nei Fero mai muri. 

`Wilika na Lako Yani 14. Na cava na vuna e kauti ira mai kina na Isireli na Kalou ki na vanua e kila nira na taqaya kina?`

Ena nodra vakamuria tiko mai na duru e rua e sega ni vakadeitaka nida na marau tikoga ena veigauna. Ena rawa talega ni lako curumi na bula dredre, baleta na veivakatavulici ki na yalododonu ena kauti keda ki na veivanua eso ena vakatovolei kina na yaloda ka ni sa dauveivakaisini (Jeremaia 17:9). Ena gauna ni dredre vakaoqo, nai dola ni kena kilai na noda sa muri Koya vakaidina tiko na Kalou e sega ni kena sa yali na veivakatovolei se na mosi ia, sai koya na noda dolavi keda ki nai vakasala ni Kalou kei na kena cabori tiko na noda vakanananu kei na lomada ki na Nona veiliutaki.

`Na lesoni cava era vulica na Isireli mai na veika era lako curuma oqo? L/Yani 14:31.`

`Na cava na vuna ena so na gauna e sa rui daudredre kina na noda vakabauta na Kalou, dina ga nida kila vinaka tu na Nona veivosa ni yalayala talei me baleti keda?  Vakananuma lesu mada eso na ituvaki ni bula dredre ko vakabauta ni liutaki iko kina na Kalou me rawa ni vakatavulici iko mo vakabauta ka rerevaki Koya.`