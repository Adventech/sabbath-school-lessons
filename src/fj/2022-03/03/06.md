---
title:  Vakatovolei ena Bukawaqa
date:   14/07/2022
---

E dua na cauravou eda na vakatoka me yacana ko Alex. E sa lako tani mai vei ira na nonai lawalawa dauvakavu leqa, gunuva na wai ni veivakamatenitaki, vakacaca, ka so na gauna sa dau tini ki vale ni veivesu. Ia, ena vuku ni nona dauloloma e dua na lewe ni lotu (o koya e a butakoci koya ko Alex), e vulica kina ko Alex na Kalou ka yaco e muri me sa solia na lomana ki vei Jisu. E dina ga ni se tiko ga vua eso na nona leqa ka se valuta tiko, ka dina ga ni se tiko ga vua eso na nonai vakarau ni bula makawa, ko Alex sa yaco me tamata vou ena vukui Jisu. E lomana ka Kalou ka gadreva me vakatakila na loloma oya ena nona talairawarawa ki na Nonai vunau (1 Joni 5:1, 2). Ena dua na gauna, sa marau ko Alex ni sa dodonu me sa dua nai talatala. Na veika kece e yaco e sa dusia tiko. Ena nona sa  vakayacora tiko na kaci ni Kalou ka sega ni vakatitiqataka.

E a lako vinaka sara na veika kece mai koronivuli enai matai ni gauna. Vakalailai sa tekivu me sa leqa vakaveitaravi mai na ka kece ka sa tekivu me baya mai na nona bula. Nai vurevure ni ka vakailavo e sa mamaca mai, na nonai tokani voleka e sa vorati koya tale tiko, ena nona beitaki koya ena veika lasu ka sa laki vakacacana na kenai rogorogo. Tarava, na nona sa tauvimate vakawasoma; e sega ni dua e kila se cava na ka e sa yaco tiko, ia, e tara vakalevu na nona vuli ka sa laki yacova na vanua e sa laki rerevaka ni sa na sega ni vuli tale. Vakauasivi na nona valuta tiko na veitemaki kaukauwa ni vuanikau ni veivakamatenitaki, ka ra sa tu sara tikoga ena nodrai tikotiko. E sega ni vakila tiko ko Alex na vuna e yaco tiko kina na veika kece oqo, vakauasivi ena vuku ni nona sa vakadeitaka ni a liutaki koya na Kalou ki koronivuli me tekivu kina. E cala beka ko Alex ena ka koya? Kevaka kina, na nona bula vata kei na Kalou e vakacalaka ga? Na nona vakabauta sara madaga e sa laki yaco me vakatitiqa. 

`Vakasamataka mada, ena loma ni leqa oqo, sa qai lako mai ki vei iko ko Alex me kerea na nomui vakasala. Na cava ko na tukuna ki vua? Na draki ni bula cava ko a lako curuma ena rawa ni vukea e dua e tautauvata kei koya? Na tiki ni Vola Tabu cava ko na rawa ni vakayagataka? Ena vakacava na yaga ni veitikina oqo ena draki ni bula vaka-koya? Vakaibalebale 3, Jeremaia 29:13, Roma 8:28, 2 Koronica 12:9, Iperiu 13:5.`

`Voleka ni ko ira kece era muri Karisito era a sotava na leqa ka ra sa laki temaki sara kina mera vakatitiqataka na veiliutaki ni Kalou. Na ka bibi ena mataqali draki ni bula vaka-koya, oya me tatakube ki na vosa ni yalayala, vakananuma lesu na veiliutaki ni Kalou ena veigauna sa oti, ka masulaka na vakabauta kei na vosota vakadede. Na Turaga ena sega ni guce ena vukuda Na taro me baleti keda: gaunisala cava meda na kakua kina ni rawai mai na veitemaki ka biuti Koya?`