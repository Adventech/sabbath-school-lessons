---
title:  Kuri ni Vakasama
date:   29/07/2022
---

Wilika Ellen G. White, “The Test of Faith,” pp. 145–155 in Patriarchs and Prophets; “Praise Ye the Lord,” pp. 315–319 in Testimonies for the Church, vol. 5. 

“Na Kalou e sa dauvakatovolei ira na Nona tamata ena lovo ni veika dredre. Na katakata ni lovo ena tawasea tani na duka mai na koula dina ni tovo ni tamata Lotu Vakarisito. Ko Jisu e vakaraica tiko na veivakatovolei; E kila na cava e gadrevi me vakataucokotaki kina na vatu talei, me rawa ni vakaserauna na iserau ni Nona loloma. Ena nodra veivolekati kei na veivakatovolei ni Kalou e sa gaunisala e vakatavulici ira kina na Nona tamata na Kalou. E raica ni so e tu vei ira na kaukauwa ena rawa ni vakayagataki ena kena tosoi na Nona cakacaka, ka biuti ira na tamata oqo ena vanua me vakatovolei kina na nodra itovo. . . E kila na nodra malumalumu, ka vakatavulici ira mera vakararavi ki Vua. . . . Ena vuku ni ka oya sa rawati kina na Nona inaki. Era sa vuli, vakatavulici ka vakarautaki me vakavotukanataki nai naki levu e soli kina ki vei ira na nodra kaukauwa.”—Ellen G. White, Patriarchs and Prophets, pp. 129, 130.

“Kevaka e Nona veivakavakarautaki na Kalou na noda kacivi meda vosota na veivakatovolei, ia meda ciqoma na kauveilatai ka gunuva na bilo wai gaga, o koya sa taura tu ko Tamada. Meda vakabauti Koya ena gauna butobuto ka vaka-kina ena siga. Sa na sega beka ni rawa meda vakabauta ni na solia na veika kece meda vinaka kina? . . . Ena gauna butobuto sara madaga ni veivakararawataki ena rawa vakacava meda na bese ni laveta cake na lomada kei na domoda ena vakavinavinaka, ni da vakasamataka na loloma vakaitamera, o koya sa mai vakatakilai koto ena kauveilatai ena delana ko Kalivari?”—Ellen G. White, Testimonies for the Church, vol. 5, p. 316.

**Taro ni Veiwase**

`1. Ena kalasi, me dua e talanoataka na kena a vakatovolei na nona vakabauta, kevaka madaga e sega ni kaukauwa sara me vakataki Eparaama. Na cava ko rawa ni vulica mai na ka e lako curuma na tamata oya, mai na nona qaqa se druka?`

`2. Raica lesuva na bula nei Karisito ena loma ni ruasagavulukava na auwa ni bera na Nona lauvako ki na kauveilatai. E vakacava sara mada na kena bibi? E vosota rawa vakacava? Na yavu cava eda na rawa ni taura mai na Nonai vakaraitaki ka vakayagataka ena gauna eda sa tu kina ena loma ni noda dui gauna ni dredre?`

`3. Veivosakitaka na vakanananu, na veika e tarai tiko ena macawa oqo, me baleta na veigaunisala eso eda tarai ira kina na tani era sotava tu na dredre ena gauna eda sotava tale tikoga kina na dredre. Se mani vakacava na kena dina, na cava eso na leqa eda na rawa ni sotava ena vakanananu oqo?`

`4. ko Ellen G. White e vola e cake: “Meda vakabauti Koya ena gauna butobuto ka vaka-kina ena rarama.” E rawarawa ni tukuni mai na kena vakayacori. Eda na rawa ni veivukei vakacava ena kena vakatoroicaketaki na mataqali vakabauta o koya ena rawa ni cakava oya? Na cava e sa rui ka bibi kina na noda vakabauta na Kalou ena veigauna ca?`