---
title:  Na Katakata Kaukauwa
date:   28/07/2022
---

Ena loma ni vula tolu oqo eda sa raica tiko mai kina e vuqa na ivakaraitaki ni veika katakata e a vakayagataka na Kalou me kauta mai na bula e savasava vakaoti kei na bula va-Karisito ki na noda bula. Ia e so era na vakadikeva na veivakaraitaki oqo ka kaya ni sa rui kaukauwa na Kalou ka dauveivakasaurarataki. Io eso era na kaya, “Keimami sa kila ni Kalou e vinakata e dua na ka vinaka mai veikeimami, ia na veivakaraitaki oqo e sega ni vakatakila na kauwai kei na loloma. Na Kalou e vaka me veivakasaurarataki. E vakadavora e dua nai nakinaki e vakavuna e dua na gauna dredre ki veikeda, ka sega na ka eda na rawa ni cakava kina.”

E dina nida sa bula tiko ena dua na vuravura sa vakasinaiti tu enai valavala ca, ia eda na kila vakalailai walega na vuna e yaco tiko kina na veika oqo. Mai lomalagi eda na qai kila vakalevu sara (1 Koronica 4:5, 1 Koronica 13:12), ia ena gauna oqo meda se bula tiko madaga ena bula ni vakabauta, ni Kalou e tiko vata kei keda ka kauwaitaki keda tiko, dina ga ni vaka me sega ni vinaka sara. Ko Aisea e vakamacalataka sara vakavinaka na ka oqo.

Wilika na Aisea 43:1-7. Ena tikina e 2, e kaya kina na Kalou ni ko ira na Nona tamata era lako e loma ni wai kei na loma ni bukawaqa. Oqo na veivosa vakaibalebale ka rui rerevaki sara, ia de rairai e kau mai ena kena takosovi na Wasa Damudamu kei na Joritani, erau gauna rerevaki ruarua, ia na gauna e vakadeitaka na sala ki na dua na bula vou. Ko na namaka beka me na kaya na Kalou ni na taqomaki ira na Nona tamata mai na veika rerevaki vakaoqo, me na liutaki ira ena veisala rawarawa. Ia me vaka ga nai Vakatawa ena Same 23, e kaya ni sa yaco mai na gauna dredre, ko ira na tamata ni Kalou mera na kakua ni taqaya, baleta ni sa tiko vata kei ira.

`Raica lesu na Aisea 43:1-7. Vola sobu na veigaunisala duidui e vakadeitaki ira tiko kina na Nona tamata ni na maroroi ira ena gauna e lako curumi kina na wai kei na bukawaqa. Nai yalayala cava ni Kalou e boroya ki na nomu vakanananu? Na vosa ni yalayala cava ko na rawa ni ciqoma me nomu vakataki iko?`

Ena rawa nida vakalekalekataka na veika eda sa vulica tiko me baleta na veivakatovolei ni Kalou ena tolu na gaunisala. Matai, Na veivakatovolei katakata ni Kalou e sega ni caka me vakacacani keda ia na nodai valavala ca ga. Karua, na veivakatovolei katakata ni Kalou e sega ni yaco me vakararawataki keda ia me vakataucokotaki keda (pure) me vaka nida a buli me vaka-kina. Katolu, na kauwai ni Kalou veikeda e tawa cavuka rawa ka mosimosi—Ena sega ni biuti keda taudua tu ga, se cava na ka ena yaco ki veikeda.

`Na cava e vakatavulica ki vei iko na veitikina oqo me baleta na ka e cakava kei nai tovo ni Kalou? Same 103:13, 14; Maciu 28:20; 1 Kor. 10:13; 1 Pita 1:7. Gaunisala cava ko vakila kina na dina ni veitikina oqo ena nomu bula?`