---
title:  Ko Eparaama ena Loma ni Veivakatovolei Katakata
date:   24/07/2022
---

Wilika na Vakatekivu 22. Vakasauri ga, sa kacivi Eparaama na Kalou me laki cabora na luvena e duabauga mei soro. Rawa ni ko vakasamataka mada se na vakacava na ituvaki ni bula nei Eparaama.  E dua na vakanananu e rui vakamosi yalo vakalevu ni sa rawa ki Vua na Kalou savasava oqo me kerea na luvemu mo laki vakacabora. Kevaka madaga e nanuma ko Eparama ni sega ni dodonu, vakacava na vosa ni yalayala ni Kalou ni ka ena taukena? Ni sa sega na luvena, sa na sega na vosa ni yalayala.

`Na cava na vuna e tukuna kina na Kalou ki vei Eparaama me vakacabora kina nai soro oqo? Kevaka e kila na Kalou na ka kecega, na cava e gadrevi kina?`
                                                           
Na ka e gadreva na Kalou kei na kena gauna e sega ni ka e sega ni nakiti. E cakacakataki me donuya na rarawa titobu, o koya e se vakavotaka tiko na Kalou mei otioti ni Nona na vakatovolei Eparaama me yacova ni sa bibi ki vei koya nai colacola ni veitabayabaki, kei na nona sa gadreva me vakacegu.”—Ellen G. White, Patriarchs and Prophets, p. 147. Sai koya beka oqo na veivakatovolei ni dua na Kalou e lialia? E segai sara, “na rarawa e sotava ena veisiga butobuto ni veivakatovolei, e vakatarai me rawa kina ki vei koya me vakila ena veika e lako curuma oya ni soro levu duadua ena cakava na Kalou, ena vuku ni noda vakabulai na tamata.”—Patriarchs and Prophets, p. 154.

Oqo e dua walega na veivakatovolei—e sega ni Nonai naki dina na Kalou vei Eparama me vakamatea na luvena.  Oqo e vakatakila e dua na ka e rui bibi me baleta na gaunisala e cakacaka kina na Kalou ena so na gauna. Ena rawa ni kerei keda na Kalou meda cakava e dua na ka ka sega ni Nona inaki na Kalou. Ena rawa ni kerei keda meda lako ki na dua na vanua ka sega ni Nona inaki meda na yaco sara ki kea. Na ka e bibi ki Vua na Kalou sai koya na ka eda sa vulica kei na kena sa veisautaki keda tiko na veika e yaco, ka sega ni ganita sara mei cavacava ni ka.

E a vakananuma tiko beka ko Jisu na veika e a lako curuma ko Eparaama ena Nona kaya ki vei ira na Jiu, “Sa gadreva vakalevu sara ko Eparaama na tamamudou me raica na noqu gauna: a sa raica, ka reki” (Joni 8:56). E a rawa ki vei Eparaama me calata na vakanananu oqo, kevaka me a ciqoma ni vakasala e a lako mai vei Setani. Na vu ni nona qaqa oya na nona kila na domo ni Kalou.

`Ko kila vakacava na domo ni Kalou? Ko kila vakacava ni sa vosa tiko ki vei iko na Kalou? Na cava eso na sala e tukuna tiko kina ki vei iko na lomana?`