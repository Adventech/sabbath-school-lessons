---
title:  Vakabulai ena Vuku ni Sokalou
date:   26/07/2022
---

`Wilika na Jope 1:6–2:10. Na cava e vakavuna na rarawa nei Jope?`

E tiko e dua na ka e veivakurabuitaki eke. Ko ira na agilosi era mai raici Koya na Kalou, ka bau lako vata tale tikoga mai kei ira ko Setani. A tarogi Setani na Kalou se lako mai vei, qai sauma ko Setani ni a veilakoyaki voli ga e vuravura” (Jope 1:7). Sa qai tarogi koya na Kalou ena taro oqo: “Ko sa vakanananu beka vua na noqu tamata ko Jope?” (Jope 1:8). Na taro vakataki koya e sega ni ka bibi; na ka e bibi sai Koya e taroga tiko na taro. E sega ni ko Setani e biuti Jope yani me vakadikevi—na Kalou. E kila vakavinaka na ka ena muria mai. Na Kalou e vakatakilai Jope ki vei Setani.  E vuravura oqo, ko Jope e sega sara tu ga ni bau kila se na vakacava na veika rarawa ena lako curuma. Ka dina ga ni matata tu ni ko Setani ka sega ni Kalou ena vakavuna na rarawa nei Jope, e matata talega ni o Koya na Kalou e solia na Nona veivakadonui vei Setani me vakarusa na veika e taukena tu ko Jope, luvena, kei na nona bula vakayago. Kevaka e solia na Kalou ki vei Jope me rarawa, na duidui cava ena cakava kevaka me o Koya na Kalou se ko Setani e vakavuna na tiko rarawa? Ena rawa vakacava ki Vua na Kalou me yalododonu ka yalo savasava kevaka e vakatara ki vei Setani me vakavuna na mosi kei na rarawa nei Jope? Sai koya beka oqo e dua na ka e a vakatabakidua walega me baleta na gauna oya, se o koya beka oqo nai vakarau ena sotavi keda tiko kina na Kalou ena gauna oqo?

`Ena Jope 1:20, 21, gaunisala cava e sotava kina na veivakararawataki ko Jope?`

Sa rawa nida sotava na veimataqali leqa vaka-koya ena rua na sala. Sa na rawa ni da rarawa ka cudru, vakanadakua na Kalou ena noda vakabauta ni sa rui ca ka sega ni bula tiko, se eda na rawa ni kukuva vakagumatua tikoga na Kalou. Ko Jope e sotava na nona leqa ena nona tiko voliga ena mata ni Kalou ka qaravi Koya tikoga.

Ena Jope Job 1:20, 21, eda raica kina e tolu nai walewale ni sokalou ena rawa ni veivuke ena gauna ni dredre. Matai, ko Jope e ciqoma na nona tawayaga ka vakila ni sega ni tu vua e dua na ka: “Au a luvawale ni’u a lako mai na kete i tinaqu, au na luvawale talega ni’u sa suka ki kea” (Jope 1: 21): Karua, e vakila tikoga ko Jope ni se vakatulewa tikoga na Kalou: “Sa solia ko Jiova, ka sa kauta tani ko Jiova” (Jope 1: 21). Katolu, mai tinia ko Jope ena nona mai vakadeitaka na nona vakabauta na yalododonu ni Kalou ena nona kaya “me vakavinavinakataki ga na yaca i Jiova” (Jope 1: 21).

`Ko lako curuma tiko na veivakatovolei? Vakadadamuria nai kalawa e vakayacora ko Jope. Gaunisala cava ena vukei iko talega?`