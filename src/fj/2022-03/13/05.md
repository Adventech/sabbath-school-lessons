---
title:  Na Kalou a Lauvako ki na Kauveilatai
date:   21/09/2022
---

Na mate ni lauvako ena kauveilatai sa dua dina na itotogi vakaloloma duadua era vakatauca ko ira na kai Roma ki vua e dua na tamata. E okati me gaunisala lolovira duadua me mate kina e dua. Sa na vakacava na kena vakadomobula ki vua e dua ena vakamatei ena sala oya, vakauasivi na Luve ni Kalou, ko Jisu, meda na daunanumi Koya ena veigauna ena Nona a liatamata mai me vakataki keda. Ena maliwa ni kuita, na veivakararawataki, na lauvako ni yavana kei na ligana, na mosi ni bi ni yagona ka sa basuraka tiko na yagona, na mosi ni yago e sa sega ni taura rawa. Na ka oqo e sa rui kaukauwa, kevaka madaga e caka ki vua e dua na tamata e ca sara, e sega ni dodonu, ia ko Jisu, edua e sega ni cala ena dua na ka, me na sotava na mataqali cavacava vakaoya. 

Ia na ka eda kila, ni rarawa e sota-kaya vakayago ko Karisito e mamada ni vakatauvatani kei na ka dina a yaco.  Na ka oqo e uasivita na nona vakamatei e dua na tamata tawa cala. 

**Na veika e yaco vakavolivolita na mate nei Jisu e vakatakila na levu ni ka e a yaco tiko mai na ka era kila na tamata ena gauna oya? Na ka bibi cava eda na rawa ni raica ena veika yadudua e yaco tiko oqo me na rawa ni veivuke ena kena vakatakilai na ka e yaco tiko e kea?**

`Maciu 27:45`

`Maciu 27:51, 52`

`Marika 15:38`

E matata ni dua na ka e uasivi sara a yaco eke mai na mate ga, e dina ga ni sega ni dodonu, ki vua na tamata e sega na nona cala. Mevaka e kaya na Vosa ni Kalou, ni cudru ni Kalou ena vuku ni valavala ca, na noda ivalavala ca, e a sovaraki ki vei Jisu. E mai sotava ko Jisu ena kauveilatai na vakatulewa dodonu ni Kalou dodonu ena vuku ni valavala ca, nai valavala ca kei vuravura taucoko. Ena vuku ni ka oya, ko Jisu e sotava na ka e rui titobu, butobuto ka rui mosi vakalevu mai na ka e kila se lako curuma e dua na tamata. 

`Ni ko lako curuma na dredre cava ga o sota kaya tiko, nai nuinui cava kei na vakacegu ena rawa ni ko kauta mai na dina ni rarawa nei Karisito ena kauveilatai ena vukumu?`