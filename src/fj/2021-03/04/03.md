---
title:  Na Kaci ni Veivakayadrati
date:   19/07/2021
---

Ena loma ni gauna butobuto ni bula nei Tevita a basika cake kina e dua nai tukutuku uasivi,oya na nona tala mai na Kalou na nona parofita. Erau veikilai vinaka sara ko Necani kei Tevita. Taumada a mai vakasalataki Tevita ko Necani me baleta na nonai nakinaki me tara na vale ni soro (2 Samuela 7). Ia oqo, sa lako mai na parofita e na dua tale na veivakasalataki me vakayacora vua na Tui.

`Na cava na vuna e digitaka kina ko Necani me talanoataka e dua nai talanoa, ka sega ni tukuna ga yani vakadodonu nai valavala ca nei Tevita? Wilika na 2 Samuela 12:1-14`

E kila vinaka o Necani na ka me tukuna, ia a vakadewataka e na dua na gaunisala me rrawarawa kina vei Tevita me kila.Nai talanoa oqo e na rawa vei Tevita me tomika na kena ibalebale ni o koya a dua tu na dauvakatawa sipi e liu.Cecere na bula nei Tevita e na vakatulewa matau kei na nona tutaka na veika dina.Mai na dua na vakarau ni rai, eda rawa ni tukuna ni o Necani a biria e dua na dai kasikalutu kina ko Tevita.

Ena gauna sa cavuta kina ko Tevita na kenai totogi mate, sa tukuna sara ki vei koya ko Necani, “Sai kemuni na tamata koya” (2 Samuela 12:7). E duidui na sala eda na rawa ni cavuta kina na vosa “Sai kemuni na tamata koya.” Ena rawa ni kailavaki, ena rawa ni vatonaki ka dusi sara na yadrena, se dua ena rawa ni vakaraitaka na nona kauwai kei na veimaroroi. E vakabauti ni vosa nei Necani a yavutaki tu e na ena loloma. Ena gauna ko ya, sa vakila kina o Tevita na mosi levu e na tarai koya na Kalou ni sa yaco e dua na luvena me talaidredre ka sa vuki tani. E dua na ka e tara saraga na vakasama nei Tevita. E dua na ka e voroka saraga na utona.

`Na cava na vuna a vakaraitaka kina o Tevita na vakasama qo, “Au sacala vei Jiova” ka sega ni kaya, “Au sacala vei Pacisepa” se “Koi au na daulaba” (2 Samuela 12:13; raica talega na Same 51:4)?`

O Tevita e kila vinaka naivalavala ca ka dauvakanuiqawaqawataka tu na lomada, vakauasivi o koya e vakararawataka na Kalou, na Dauveibuli, ka iVakabula. E da vakarusai keda ga, ka da vakararawataki ira na tani. Eda kauta mai na madua ki na matavuvale se soqosoqo lotu. Vakauasivi, ena noda vakararawataka na Kalou ka vakota tale e dua nai vako ena kau mai Kolikoca ni sa dusi tu ki lomalagi.

“Na veivatonaki ni parofita e tara saraga na yalo i Tevita; e vakayavalata na dabedabe ni nona vakatulewa, na nona cala e basika ena kena rerevaki duadua. Sa tekilolou na nona bula ena veivutuni ki Vua na Kalou. Ena tebenigusu e sautanini e kaya kina, “Au sa cala vei Jiova.” Na veicala kece e vakayacori vei ira na tani ena tatara lesu vei koya e veivakamavoataki ka vakakina vua na Kalou. Ko Tevita e vakayacora e dua nai valavala ca levu, vei rau ruarua ko Uraia kei Pacisepaka vakila sara vakaukauwa. Vakauasivi sara na nona cala ki Vua na Kalou.”—Ellen G. White, Patriarchs and Prophets, p. 722.