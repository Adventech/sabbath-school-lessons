---
title:  Oca Ka Wawale
date:   18/07/2021
---

Ena dua na yakavi ni vulai katakata a taubale voli kina ko Tevita na tui ena delavuvu ni nona vale vakatui. E a dodonu me a tiko vata kei ira na nona mataivalu ena taikadua ni Joritani. E a dodonu me liutaki ira tiko na tamata ni Kalou mera laki vakadrukai ira na kai Amoni ka kauta mai na vakacegu ki na matanitu.

`Ni a sega ni tiko e na vanua dodonu o Tevita sa dolava vei koya na katuba ni valavala ca. Wilika nai talanoa ena 2 Samuela 11:1–5. Na cava na ka a yaco, kei nai valavala ca levu cava a vakayacora ko Tevita?`

Ena delavuvu ni vale e raica kina ko Tevita e dua na marama totoka ni sili tiko. Na garogaro ni nona bula ivalavala ca a rawai koya ena yakavi oya, rau mani veimoceri vata kina kei Pacisepa, na watina e dua na sotia yalodina. Me vakataki ira na vei tui ena gauna makawa, ko Tevita a taukena tu e dua na kaukauwa levu. Ni tui, e sega ni qai muria na lawa e veimaroroi vei ira kece. Ia, na italanoa mosimosi me baleta na matavuvale nei Tevita ena gauna sa yaco kina na veisau,ka dua na ka e vakananumi keda ni dina ga ni o koya na tui, o koya e sega cecere cake mai na ivunau ni Kalou.

E tiko na lawa me veimaroroi, nai tataqomaki ia ke sa voroka sara madaga na tui, ena sotava na kenai sau mosimosi. Ena gauna gasa ulabaleta kina ko Tevita nai yalayala ni Nona ivunau na Kalou, e sa tekivu saraga me vakila na kena revurevu ena yasa ni nona bula taucoko. E nanuma o Tevita ni ka e cakava ena sega ni kilai; ia a yaco me bukete ko Pacisepa ni tu yawa tu o watina.

`Wilika na 2 Samuela 11:6–27. E via tabona ka vakacava ko Tevita na nonai valavala ca?`

Na inaki lawaki ca nei Tevita me kauti Uraia mai ki vale vei koya na watina ko Pacisepa e sega ni yaco. Ko Uraia na tamata e cecere na kenai rogorogo sa qai kaya ki vei Tevita na tui ko Uraia“Sa tiko na kato, koi ira na Isireli, kei ira na Juta, e na vale vakacevaceva; kei na noqu turaga ko Joapi, kei ira na nona tamata na noqu turaga, era sa tiko wale e na qele; me’u qai lako beka koi au ki na noqu vale, ka kana ka gunu, ka moce kaya na watiqu?“ (2 Samuela 11:11). Ni sa sega ni yaco mai matai ni nona sasaga, sa mani nakita kina me sa vakamatei ko Uraia me ubia na nonai valavala ca.

`E dredre me vakabauti ni ko Tevita o koya e solia vakalevu ki vua na ka na Kalou, me qai lutu sara ki na dua na vanua lolovira duadua. Se mani vakacava nai tutu ni bula e da dui tu kina, nai vakasala cava eda rawa ni vulica mai na talanoa oqo?`