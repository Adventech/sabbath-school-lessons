---
title:  Veivakavoui
date:   21/07/2021
---

`Ni oti na nona vakatusa na nonai valavala ca ko Tevita ka sega ni soli ulubale se biuta e dua nai vakamacala, o koya sa kerea saraga na Kalou. Na cava a kerea? Wilika na Same 51:7–12.`

Ena kerekere nei Tevita me vakasavasavataki ena isopi, o koya e vakayagataka e dua na vosa e kilaivinaka vei ira na Isireli kara sa siko oti ki na vale tabu. Ni vakayagataki na ivalavala ni veivakasavasavataki o koya e vakamacalataki tiko ena iVunau nei Mosese(V/Soro 14:4), e vakila kina na kaukauwa ni isoro–nai Soro–o koya ena lako mai ena gauna e muri me kauta tani nai valavala ca ni kai vuravura.

Sa yaco me sa kerea talega ko Tevita na “reki” kei na “marau,” ena dela ni lolovira ni nona ivalavala ca, e sega beka ni oya na yalodei? De na rairai veivuke na noda vakarogoca na tikina oqo: “Tukuna mai vei au ni’u sa vosoti me rawa kina vei au me’u curu tale ki na vale ni soro na vanua au na rawa ni rogoca na reki kei na nodra marau na ko ira era sokalou tiko kina vei kemuni.”

`Ena gauna e rau valavala ca kina ko Atama kei Ivi, rau a vuni mai na mata ni Kalou (Vakatekivu 3:8). Na cava o nanuma ni duidui kina na kerekere nei Tevita, ni se qai valavala ca ga, kei na kena rau cakava ni Atama kei Ivi (Same 51:11, 12).`

O Tevita e sega ni via lako tani mai na nona vakarurugi tiko enai serau ni Kalou. E vakila kevaka e sega na Yalo Tabu, ena yaco o koya me dua na tamata gogo. E kila tu o koya, me vaka ga na rawarawa ni nona tidara me valavala ca vata kei Pacisepa, ena rawa ni tidara me valavala ca tale. Vakamalumalumutaki vakadua na bula ni dauboletaki koya.

E kila tiko o Tevita ni nona qaqa ena veigauna mai muri e na lako ga mai vua; na Kalou ena vuku ni nona sa vakararavi vakatabakidua tiko ki Vua.

Na bula qaqa ni tamata Lotu Vakarisito e sega ni vakavu vei keda, ia e vakavuna kece o Jisu. Eda gadreva na Nonai serau; eda kerea na Nona Yalo Tabu; eda vinakata na Nona reki,kei na Nona veivakabulai; Eda na vakila na noda gadreva na sucu vou kei veivakavoui. Eda gadreva na Nona ivakavakacegu—na cakacaka ni veibuli vou va-Kalou. Na vakacegu ni veibuli e sega ni yawa mai na veivosoti. “Ni bulia e lomaqu na yalo sa savasava ka vakavouya e lomaqu na yalo sa dei tiko” (Same 51:10). Ena Veiyalayalati Makawa na Kalou ga ena rawa ni veibuli (bara)ia ni da sa buli vou, sa na qai rawa ni noda na bula vakacegu.

`O sa vakila beka na reki kei na marau ni ko sa vakagalalataki mai na bula ni lomaleqa, ke sega na cava e se tarovi iko tiko?Kevaka o lomaleqa tiko, na lesoni cava ko na rawa ni vulica mai nai talanoa oqo me vukei iko?`