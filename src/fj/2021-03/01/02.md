---
title:  Oca ka Wawale
date:   27/06/2021
---

`Wilika na Vakatekivu 2:1–3. Na cava na vuna a bulia kina na Kalou na Siga ni Vakacecegu ni se bera madaga ni oca na tamata?`

Ni se bera ni da lako curuma yani na tamata na vakatulewa ni bula, ka dau kauta mai na bula ni lomaocaoca, na Kalou sa tauyavutaka oti tu e dua nai dusidusi bula, me na dauvoqa ka teivaki tiko ena noda dui vakanananu. Na siga oqo me na yaco me dua na gauna ni vakacegu ka marautaki kina na bula; na siga me marautaki kina na isolisoli ni veikabula,na veico, cagi, wai, tamata ka vakauasivi na noda marautaki koya na Dauveibuli ni a bulia na veika vina ka kecega.

Oqo e dua na gauna a veisureti kina o lomalagi me da marautaka, ia a mai cava koso ena gauna sa vakatalai tani kina na tamata mai Iteni. Na Kalou e vakadeitaka tiko ni veisureti oqo e na rawa ni lako curuma na veivakatovolei, me tekivu sara mai na gauna a buli kina na Siga Tabu ka me na tara yani na veitabagauna e liu. E na dau tikoga na veisureti oqo vei keda kece na veikabula me noda na vakacegu ni dau yaco mai na kavitu ni siga.

Eda na nanuma beka ni veimisini ni cakacaka sa tu ena gauna oqo e na vakalailaitaka na oca vakayago ni vakatauvatani kei ira era bula tiko ena loma ni rua na drau na yabaki sa oti. Ia e kunei ni sa qai sega ga na vakacegu ena gauna ni kua. Ena gauna sara madaga eda sega ni cakacaka kina, eda vakaogai tale tiko ena veiogaoga tani tale eso. E vaka eda sa daubera tikoga, se mani vakacava na ka eda kitaka me rawati kina, ia e se tiko ga e vuqa na ka me cakava.

Na vakadidike e vakaraitaka talega, ni sa lailai na noda moce, ka vuqa na tamata era sa vakararavi vakalevu tiko ki na veiwainimate ni veivakayadrati me rawa ni ra toso tiko kina. Dina ga ni sa tiko vei keda na talevoni totolo, mona livaliva totolo (computer), veitaratara ena mona livaliva (internet), ia e rairai ni se lailai ga na gauna veikeda.

`Na cava era kaya na veitikina oqo me baleta na bibi ni noda dauvakacegu? Marika 6:31, Same 4:8, Lako Yani 23:12, Vakarua18 5:14, kei na Maciu 11:28.`

O Koya na Kalou a buli keda e kila ni da gadreva na vakacegu. E bulia na veiveisau ni gauna bogi kei na Siga ni Vakacecegu—me solia ki veikeda na gauna ni cegu vakayago. Ena noda vakadinadinataki Jisu ni o Koya na Turaga ni noda bula e okati talega kina na noda taura vakabibi na gauna meda vakacegu kina. Vakauasivi nai vunau ni Siga ni Vakacecegu e sega walega ni dua na vakatutu. Oya e dua nai vakaro.

`Vakacava na nomu bula ni lomaocaoca? Na cava ko na cakava mo vakavina kataka kina, ruarua vakayago kei na vakayalo, ena vakacegu e vina kata na Kalou meda taukena?`