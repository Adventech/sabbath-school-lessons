---
title:  Nai Vakamacala ni Vakacegu ena Veiyalayalati Makawa
date:   29/06/2021
---

Io, eda gadreva dina na vakacegu, sai koya oya na vuna e kunei tiko kina ena loma ni Vola Tabu taucoko na vakasama levu oqo. E dina ga ni buli keda na Kalou meda daucakacaka, ia na cakacaka oya me na kauta mai na bula vakacegu.

Nai Volatabu ni Veiyalayalati Makawa vei ira na Iperiu, e okati tiko kina e vica vata na vosa ka kenai balebale tiko na vakacegu. Nai vakamacala ni Nona vakacegu na Kalou ena kena a buli nai matai ni kavitu ni siga ena Vakatekivu 2:2, 3 e vakayagataki kina na vosa cakacaka (verb) na shabbat, “cegu ena cakacaka, vakacegu, taura e dua na siga ni vakacagicagi (to take a holiday)” Na vosa cakacaka vata ga oya e vakayagataki ena Lako Yani 5:5 ena rua na yasana ka vakadewataki mevaka: “na nomu vakaceguya e dua mai na nona cakacaka. Na tui cudrucudru ko Fero a beitaki Mosese ena nona vakacegui ira tiko na Isireli mai na nodra cakacaka, ka oqo e vakasama vata kei na Nona vakacegu na Kalou mai na cakacaka enai kavitu ni siga. Na Siga ni Vakacecegu enai vunau e vakatakilai ena vosa vaka-Iperiu na “nuakh” (Lako Yani 20:11, Vakarua 5:14). E vakadewataki na vosa oya me “cegu” ena Jope 3:13, se, “vakacegui” mevaka na kato ni veiyalayalati ena T/Lekutu 10:36. Rogoca nai 2 Tui 2:15 e kaya ni “sa lutu (rest) vei Ilaisa na yali Ilaija.

E dua tale na vosa na “shaqat” ““mo vakacegui iko, soli na vakacegu, vakanomudi.” E vakayagataki ena Josua 11:23, ka tukuni tiko kina na kena muduki nai valu ena vanua ni oti nai valu nei Josua.E daubasika na vosa oya me vakatakila na tiko vakacegu ena vola i Josua kei na Dauveilewai.

Na vosa cakacaka na “raga” e vakayagataki talega me vakatakila na vakacegu. Enai vakasala ni talaidredre ka tiko ena Vakarua, e tukuna tiko kina na Kalou vei ira na Isireli ni ra na sega ni kunea na vakacegu ena gauna ni bobula (Vakarua 28:65). Na vosa cakacaka vata ga oya e basika talega ena Jeremaia 50:34, ni vakaraitaka tiko ni Kalou e vakarautaka na vakacegu.

`Wilika na Vakarua 31:16 kei na 2 Samuela 7:12. Na mataqali vakacegu cava e tukuni tiko eke?`

Na tikina ruarua oqo e vakayagataki ena dua nai cavucavuti e kau mai na vosa cakacaka (verb) na “shakab,” ka kenai balebale dina na “davo sobu, moce.” Enai vakaro ni Kalou vei Tevita, sa yalataka kina na Kalou vua na tui vou oqo ni Isireli, “ni sa oti na nomu gauna ka ko sa moce vata kei ira na nomu qase, Ka’u na vakataudeitaka na nomu kawa” (2 Sam. 7:12)

Na levu ni nodra vosa duidui na Iperiu me baleta na vosa e cakacaka (verb)ka vakatakila tiko na ibalebale ni vosa oqo na vakacegu e vukei keda meda kila ni vakanananu vakaivolatabu me baleta na vakacegu e sega walega ni semati tiko ki na dua se rua na vosa. Eda vakacegu vakatamata yadua ka vakaikumukumu talega. O koya e tara na noda bula vakayago, vakaveimaliwai kei na veika e tara na noda dui bula ka sega ni vakatabakidua ga me baleta na Siga ni Vakacecegu.

`Na mate, e dua na meca ena vakawabokotaki e na dua na siga. Na levu ni noda tagicaki era sa mate, na cava sa rui veivakacegui kina, ni da kila ni ra vakacegu tiko?`