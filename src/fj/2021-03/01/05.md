---
title:  Vakasama ni Vakacegu ena Veiyalayalati Vou
date:   30/06/2021
---

Na mataqali vosa me baleta na vakacegu o koya e kune vakalevu ena Veiyalayalati Vou sai koya na “anapauo” oya na “vakacegu, davo mada, vakabulabula mada.” Na vosa oqo a vakayagataka o Jisu ena Maciu 11:28: “Dou lako mai vei Au oi kemudou vakayadua sa oca ka colata nai colacola bibi, Au na vakacegui kemudou.” E rawa ni kena ibalebale talega na vakacegu vakayago (Maciu 26:45). Nai otioti ni tatau nei Paula vei ira mai Koronica, e vakaraitaka tiko kina na nona reki ena nodra sa yaco mai na nonai tokani ka ratou mai vakaceguya na yalona (1 Koronica 16:18).

E dua tale na vosa e vakayagataki me tukunikataka na vakacegu oya na “hēsychazo.” Oqo e vakamacalataka na nodratou vakacecegu na tisaipeli ena Siga ni Vakacecegu ena gauna e a vakacegu tiko kina ko Jisu enai bulubulu (Luke 23:56). Ia e vakayagataki talega me vakamacalataka na bula ni tu taudua tu ga (1 Cesolonaika 4:11) Ka rawa talega ni vakatakila ni dua e tiko vagagalu tu ga (Cakacaka 11:18).

Ena gauna sa volai kina na ivola vei ira na Iperiu, ena Iperiu 4: 4, e vakamacalataka ni ra a vakacegu talega na veika a bulia na Kalou enai kavitu ni siga, ka vakayagataka kina na vosa ka ivakadewa va-Kiriki ni Veiyalayalati Makawa oya na “katapauo,”ka kenai balebale “vakavuna me cegu, kauta mai me tu vakadua, vakacegu.”Talei ni vuqa na kena vakayagataki na vosa cakacaka oqo ena Veiyalayalati Vou e basika tiko ena Iperiu 4.

`Wilika na Marika 6:30–32. Na cava na vuna e kaya kina ko Jisu vei iratou na Nona tisaipeli me ratou lako vakatikitiki ka vakacegu, ni raici na levu ni veiqaravi eratou sa cakava oti? Raica nai yaloyalo rabailevu ena Marika 6 ni ko vakananuma tiko na taro oqo.`

“Lako vakatikitiki ... ka vakacegu mada vakalailai” (Marika 6:31) e sega ni tauci vakaveisureti. E tauci vakaivakaro. Ko Jisu e kauwaitaki iratou na Nona tisaipeli ena nodratou bula vakayago kei na veika e tarai iratou. Eratou se qai lesu ga mai ena dua nai lakolako ni veiqaravi a talai iratou yarurua kina ko Jisu (Marika 6:7). Na Marika 6:30 e vakamacalataka na nodratou marautaka na veika eratou sa cakava ni ratou sa lesu mai. Sa na vakasinaiti beka na lomadratou. Eratou gadreva me ratou wasea vei Jisu na veika eratou qaqa kina kei na veika eratou gogo kina; ia, a tarova kece ko Jisu ka kacivi iratou me ratou vakacegu. Kuria ko Marika nai vakamacala ka kaya: “Ni ra lewe vuqa era sa lako mai ka lako yani, a ra sega ni galala kina me ra kana” (Marika 6:31). Na nona vakaogai koya e dua ena bisinisi ni Kalou sa dua dina na bolebole levu vei iratou na tisaipeli. Ia ko Jisu e veivakananumi tiko veikeda meda dauqarauna na noda bula vinaka ena noda navuca na gauna meda na dauvakacegu kina.

`Na sala cava eso ko vukea ka vakamamadataka tiko kina nai tavi ena nomu isoqosoqo lotu, talatala, talatala soqosoqo lotu se dua ga ko kila ena rawa ni oca vakalevu ena nona cakava tiko na cakacaka ni Turaga? Na cava na ka ko na rawa ni cakava mo vakatakila kina na nomu marau, ka vukei koya me vakacegu?`