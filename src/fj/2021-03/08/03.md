---
title:  Nai Wali ni Leqa Dina
date:   16/08/2021
---

Sa vakatukutukutaki sobu na tamata paralase oqo ki vei Jisu ka ra sa vakararai kece na mata ki vei Jisu. Ena digitaka beka ko Koya me vakabula e dua e matata tu ni tamata ivalavala ca? Ena vosataka beka e dua na vosa me vatona ka na mate e tauvi koya tu?

`Na cava e qai cakava ko Jisu ena nona vakabulai na paralase oqo? Na cava nai matai ni ka e cakava ko Jisu ki vua? Wilika na Marika 2:5-12.`

Ena vuku ni noda dau sega ni kila na mate me yacova ni da kila na kenaivakaraitaki, eda sa dau nanuma tu ga ni mate e veitauvi sai koya oya nai vakatakilakila. Eda nanuma ni noda sa na kauta tani ga nai vakatakilakila ni tauvimate sa kenai balebale ni sa yaco na veivakabulai. Ko Jisu e duidui na Nona sotave na mate e veiveitauvi. E kila na wakatu ni rarawa kecega kei na mate e veiveitauvi ka gadreva me walia taumada.

Me baleti koya na tauvi paralase, ni bera ni vakabula na tauvimate, ko Jisu sa vakadodonu sara ki na ka e vakavuna tiko vakalevu na nona lomaleqa na tamata oqo. E vakila tiko na paralase oqo na bibi ni nonai valavala ca kei na nona tawasei tani tu mai Vua na Kalou. Na tamata e vakacegu tiko ki Vua na Kalou sa rawa ni bolea na leqa vakayago cava ga ena tarai koya ena vuravura ivalavala ca oqo. Ena vuku ni ka oya, sa mani lako sara ko Jisu me tara na wakatu ka solia taumada na veivosoti. Era kurabui nai liuliu ni lotu ena nodra rogoca ni tukuna ko Jisu na veivosoti. Me sauma na nodra vakalelewa, e taroga kina ko Jisu e dua na taro.

`Wilika na Marika 2:8,9. Na cava e kaya ko Jisu vei ira nai vakavuvuli era tiko e kea? Na leqa cava e walia tiko oya?`

Na veitalanoa e vakaveitalia tuga, e sega ni sa vosa na Kalou. Ena kaukauwa ni Vosa ni Kalou era vakavotukanataki kina na veika kece(Vakatekivu 1). E dina ga ni veivosoti e sega ni dua na ka me rawa ni da raica, ia e sau levu. Na veivosoti e a vakayalia kina na Nona bula na Luve ni Kalou ena kauveilatai. Na veika kece tale e ikarua ni ka. Me matanataki na kaukauwa kei na dina ni veivosoti, sa qai digitaka kina ko Jisu me vakabulai koya na tamata paralase oya.

Na Kalou e gadreva me vakabulai keda taumada e loma. Ka so na gauna e sa daudigitaka me vakabulai keda vakayago, me vakataki koya na tamata paralase, se ena so na gauna eda na waraka ga na siga ni tucake take meda na qai vakabulai kina vakayago. Ena yasana cava ga, na noda iVakabula e vinakati keda meda vakacegu enai nuinui ni Nona loloma kei na loloma savu kei na veivosoti ena gauna oqo, ena loma ni noda kune rarawa.

`Eda na kunea vakacava na vakacegu, ni sega tiko ni saumi na noda masu, ena gauna mada ga oqo?`