---
title:  Rui Oca ena Dro
date:   18/08/2021
---

Sa oca saraga ko Ilaija me toso tale ena nona dro tiko. Sa mani masu tale. Na masu oqo e duidui sara main a masu e vakasinaiti ena vakabauta o koya e a sauma na Kalou ena ulunivanua ko Kameli(1 Tui 18:36, 37) e matadra na bete kei ira na parofita nei Peali, lewe ni matabose kei ira na tamata wale. O koya oqo e dua na masu e rawarawa, ka lekaleka.

`Ena 1 Tui 19:4, E vakaraitaka ko Ilaija ni sega ni daumaka cake vei tamana. Na cava e kaya tiko?`

Ena gauna sat u kina vakadua ko Ilaija, sa qai babasika mai ki vua na nona malumalumu. E vakila na nona yali vakatotolo e sa na kauta tani na kalougata ni veivakabulabulataki levu e Isireli. E vakila ni sa vakararawataki ira era gadrevi koya. Ka sega vua na kaukauwa me na cakava kina e dua na ka. Ena gauna mosimosi ni nona vakadikevi koya, e kila vakavinaka na kedrai tukutuku na nona tamata, ka raici koya ena kenai tuvaki dina.

Sa na rawa ni dua na itukutuku mosimosi me baleta e dua veikeda, oya ena noda raici keda ena kedai tuvaki dina. Ena dodonu meda vakavinavinaka me baleta na vosa ni yalayala oya, se vakacava na noda bula ivalavala ca, ena vuku i Karisito na Kalou ena raici keda mevaka ga na Nona raici Jisu. Nai nuinui cava tale e uasivita oya, ena vuku ni vakabauta sa na rawa ni da kerea na yalododonu nei Karisito? (Filipai 3: 9)

Ena yasana kadua, na yalolailai ena rawa ni tilomi keda kin a dua na viko butobuto meda cati keda vakataki keda. Ka so na gauna eda sa tekivu vakasamataka kina ni kenai wali duaduaga na mate.

Sai koya oqo na ka e rairai a yaco vei Ilaija. E sa na rui levu ki vua. E kaya, “I Jiova sa rui levu; ni vakaotia ga na noqu bula; ni’u sa sega ni vinaka cake vei ira na noqu qase”(1 Tui 19:4). Nai tukutuku vinaka oya ni o Koya na Dauveivakabulai levu e sega ni vatonaki Ilaija. Na Kalou e kila vakavinaka cake mai veikeda ena ka eda lako curuma ni da valuta tiko na yalolailai. “Ena sega beka veikeda na ivakadinadina vinaka ena gauna eda sotava kina na nodai Vakabula ni vakalairoro tiko mai ki veikeda ena kauwai kei na loloma, ia oqo e sega ni veisau. Eda na sega beka ni vakila na kena vakavotukanataki na nona tatara, ia na ligana sa tiko veikeda ena loloma kei na veikauwaitaki”—Ellen G. White, Steps to Christ, p. 97.

E kila tu na Kalou na “balavu ni sala” (1 Tui 19:7) veikeda, ia ena so na gauna e sa dauwawa me yacova ni sa oti na noda dro tiko. E sa qai takoso. Ena so na gauna ko ira na tamata era sa luvu tiko ena nodra lecaika era sa biuti koya kina e veivakabulai. O koya e veivakabulai e sa na tu vakasuka me yacova ni sa ciba o koya e leqa tiko.

`Nai nuinui kei na vakacegu cava eda na rawa ni kunea main a veitikina oqo:Same 34:18, Maciu 5:1–3, Same 73:26, Aisea 53:4–6?`