---
title:  Vakabauta kei na Bula ni Kasami
date:   08/07/2021
---

`Na cava ko raica ni rau tautauvata kina na nodra lako voli e loma ni veikau na Isireli kei na nodra bula na tamata ni Kalou era bula tiko ni bera tiko na Nona Lesu Vakarua mai ko Jisu? (Raica na 1 Koronica 10:1–11.)`

Ena veitabagauna, ko ira na tamata ni Kalou era lako voli e loma ni veikau ena nodra vakasaqara tiko na Vanua Yalataki. E vuqa tu nai vakaraitaki vinaka ni bula e na loma ni lekutu.Ena gauna sara madaga oqo, sa vaka tu e dua na lekutu na veivakacacani ena veigaunisala ni vakauitukutuku, na rorogo ni kena sa lako tikoga mai ni tukutuku, kei na voqa ni kena sa sega ni tarovi rawa na ka ni veivakamarautaki. Era tovolea mera volitaka na veiyaloyalo ca mei wali ni noda leqa. Kevaka walega meda kaukauwa, rairai gone, rawa ka, au ka domoni—na veika oya ena rawa ni walia na noda leqa. Me vakataki ira na Isireli, eda nuiqawaqawa tu ena noda vakasaqara na vakacegu, ka vuqa na gauna eda vakasaqara ena vanua cala.

`Na cava na ka era cakava na Isireli ki na vakatulewa ni Kalou ena T/Lekutu 14:39–45?`

Na ka era cakava na Isireli ena vuku ni vakatulewa ni Kalou e tautauvata tu ga. “Keimami sa ca, keimami; ia keimami na lako cake ki na vanua ka yalataka ko Jiova:” (T/Lekutu 14:40) Na yalo e sega ni taucoko me cakava nai tavi, e tautauvata ga ni sa cala na wainimate ni veicula—ena sega ni cakacaka. Ena gauna oqo, era sa vakatututaka tiko na vuniwai me ra sa cula na gone enai matai ni 24 na auwa ena Hepatitis B vaccination. Oya nai tekitekivu vinaka. Ia, me salamuria nai matai ni cula, kevaka e sega ni rua se tolu tale nai cula me tokona yani ena kena gauna dodonu kei nai vakarau dodonu, na gone sa na sega ni taqomaki mai na Hepatitis B.

Na nodra sa veisau na Isireli, o koya e volaitukutukutaki tiko enai otioti ni veitikina ena T/ Lekutu 14 e yaco kina na mate kei na rarawa ena vuku ni nodra sa sega ni via ciqoma na Isireli na Nonai vakasala na Kalou, era mani kaba kina vakaivalu ni sega na kato ni veiyalayalati kei na veiliutaki nei Mosese.

Na ka ni vakanananu walega e rui sau levu; e yaco kina na mate. Sa dauvakavuqa, na kena sa dau biligi tu ena rere ena veika eda vakananuma. Baleta ni da taqayataka e dua na ka, eda sa daucakava kina e dua na digidigi eda qai dauveivutunitaka tale mai muri.

`Vakasamataka na gauna ko cakava kina e dua na ka ena vakabauta kei na kena o cakava ena nomu vakanananu ga. Na cava na duidui levu e tiko kina?`