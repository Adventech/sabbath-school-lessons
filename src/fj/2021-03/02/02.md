---
title:  Sega ni Vakacegu ena Loma ni Veikau
date:   04/07/2021
---

E vaka era nuiqawaqawa ka lomabibi na Isireli ena nodra sa biubiu mai Sainiai ena nodrai lakolako ki Kenani. Sa oti e dua na yabaki na nodra biuti Ijipita mai (T/Lekutu 1: 1). Ni ra vakarau curuma yani na vanua yalataki,era sa wiliki vakatamata yadua ka vakarautaki ira vinaka. Era sa vakadinadinataka tiko na veivakurabuitaki ni nona loloma na Kalou kei na nona tiko vata kei ira. Ia nai matai ga ni vanua ni oti na nodra biubiu mai Sainiai sa basika na vosavosa kei na vakaiulubale.

`Wilika na T/Lekutu 11:1-15. Na cava era vakaiulubaletaka na Isireli?`

Era sa tekivu garova tale na kakana lewe ni manumanu, meleni, kiukaba, qaliki kei na varasa mai Ijipita. “Ko cei ena vakani keda e na lewe ni manumanu? 5 eda sa nanuma tiko na ika, eda a kania vakailoa mai Ijipita; na kiukaba, kei na meloni, kei na liki, kei na varasa, kei na kaliki: 6 ia oqo, sa mamaca mai na yaloda: sa sega tale na ka me da kania, na mana walega oqo.”(T/Lekutu 11:4–6). Era sa vakanuma vakalevu na kakana ka guilecava na veivakabobulataki kei na dredre era lako curuma mai (Veidutaitaka kei na Lako Yani 1).

Sa oti e dua na yabaki na nodra kania tiko mai na mana e solia na Kalou; ia era se sega tikoga ni vakacegu ka ra gadreva tale eso. Oqo na ka sa laki tara sara tikoga na bula nei Mosese. Na nodra liutaki tiko nai kumukumu era sega ni vakacegui rawa ena dua na ka e sega ni ka rawarawa. Ia ko Mosese e kila na vanua me vakanamata kina. “A cava ko ni sa vakararawataki au kina na nomuni tamata? ia ka cava ko ni sa sega ni lomani au kina, kemuni sa tauca kina vei au na kedrai colacola bibi na tamata kecega oqo?(T/Lekutu 11:11).

`Na cava e cakava na Kalou ena vuku ni vakaiulubale? Wilika na T/Lekutu 11:16–33.`

Na Kalou e sega ni didivara me na sega ni rogoca na noda gagadre ena gauna eda nuiqawaqawa kina. Esolia vei ira na lewe ni manumanu vuka me sotava na nodra gadreva me kana lewe ni manumanu. Ia era sega ni gadreva dina na lewe ni manumanu na Isireli . Ena veigauna eda sega ni marautaka kina e dua na ka se sega ni vakacegu na lomada, na ka eda rarawataka tiko ena daukacabote ga mai. Eda na veisaqasaqa baleta ni yali tiko e dua na ka, ka na laki tara sara tiko na noda bula vakaveiwekani. Ko ira na Isireli era saqata na veiliutaki ni Kalou, e dua na ka ena dodonu meda na qarauna sara vakavinaka, veitalia ga nai tuvaki ni bula eda tu kina, ka ni sa daurawarawa ga me sa caka sara mai na noda vakasamataka mada e liu.

`Na cava sa rui rawarawa kina meda nanuma na veika sa oti ni vinaka mai na kena sa yaco tiko?`