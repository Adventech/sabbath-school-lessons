---
title:  Na Nuiqawaqawa e Basika kina na Tiko
date:   06/07/2021
---

Nai talanoa e tekivu vinaka. Era sa yaco na Isireli ki nai sauka ni vanua ko Kenani ka ratou sa vakatalai sara na yamata vuni me ratou laki siko vanua. Na nodratou itukutuku e rui matalia

`Wilika na nodratou itukutuku na yamata vuni ena T/Lekutu 13:27–33. Na mua ni talanoa cava a kauta mai na yalolailai vei ira na Isireli?`

Na domodra na dauvakatitiqa ka tawa vakabauta oqo e kaukauwa ka rogoci, mai na nona sasaga ko Kelepi, oya mera lako yani ka taukena na ka sa yalataka tu vei ira na Kalou. Ena nuiqawaqawa ni lomadra, era digitaka kina na tagi kei na vosa kudrukudru, mai na nodra lako yani ka kailavaka na qaqa.

Ena gauna eda sotava kina na nuiqawaqawa ni lomada, eda na sasagataka vakaukauwa meda bula ena vakabauta. Era kaya na Dauvakadidike ni tiko e dua nai vakarau dodonu ni ka e vakavuna kei na ka ena yaco ena kedrau maliwa na lailai ni vakacegu (okati kina na lailai ni moce) kei na digidigi cala, e laki yaco kina na levulevu sivia, garogaro ni lomada, ka levu na nuiqawaqawa kei na yalorarawa.

`Wilika na T/Lekutu 14:1–10. Na cava tale e qai yaco?`

Sa yaco me sa qai ca vakalevu sara. Na vakamamasu vakagumatua nei Kelepi, mera “kakua ni talaidredre vei Jiova” (T/Lekutu 14:9), era sega ni via rogoca, ka ra sa vakarau mera virilaki ira na nodrai liuliu. Na nuiqawaqawa e vakabasikata na tiko yavalala, ka laki yaco sara kina na mate.

“Ko ira na yamata vuni tawa vakabauta oqo era vatonaki Kelepi kei Josua ena domo levu, kei na nodra kailavaka me rau sa vakaviriki. Era sa qai vakumuna na vatu mera na virilaki rau kina tamata yalo dina oqo. Era vakariri yani ena kaila, qai vakasauri sa lulutu na vatu e ligadra, yaco e dua na vakadirorogo ena kedra maliwa ka ra mai sautaninini yani ena rere. Sa takoso na Kalou me raica na nodrai yaragi ni veivakamatei. Sa qai basika nai serau ni Kalou me vaka na rarama caucau qai vakararamataka na loma ni vale ni soro. Ka ra raica kece na tamata nai vakaraitaki ni sa tiko na Kalou. Sa qai vakatakilai Koya o koya sa cecere sara, ka sega tale ni dua e qai via tomana na nona vakaduiduile. Ko ira na yamata vuni ka ra kauta mai nai tukutuku e veivakacalai era tekilolou ena rere kei na loma leqa ena nodra dui valelaca.”—Ellen G. White, Patriarchs and Prohets, p. 390. 12

Laurai e na matana votu nai serau ni Kalou. Ni da wilika na italanoa ka tiko ena Tiko Voli mai na Lekutu 14, sa vaka me tiko vakanomodi nai tikotiko,ka da sa rogoca tu ga vakatikina na nodrau veitalanoa na Kalou kei Mosese. E kila tiko na Kalou ni veisaqasaqa kei vatu me lauviri kina ko Mosese, Kelepi kei Josua, e sa baleti Koya talega.