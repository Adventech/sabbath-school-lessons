---
title:  Na Dautataro
date:   07/07/2021
---

`Na veivakacegui cava a solia tiko na Kalou vei Mosese e na vukudra na dauveisaqasaqa? Wilika na T/Lekutu 14:11, 12.`

E kaya na Kalou me sa na vakarusai ira na Isireli vakadua ka tekivutaka tale e dua na matanitu vou ka me sa tamadra o Mosese.

`Na cava e kaya ko Mosese me baleti ira na dauvakaduiduile oqo, sega ni ra cakava vei koya ia Vua na Kalou? (T/Lekutu 14:13–19).`

Sa rawa ni da raica eke na tamata dina ni Kalou. Na sau ni taro nei Mosese o koya a sa yali tu ena dua na gauna, e kaya ni na basika mai e dua na Dautataro ena loma 1,400 na yabaki ka tu mai liu, me na masulaki iratou na Nona tisaipeli ena vuku ni veidredre eratou na sota-kaya tiko (Joni 17). Ia, na ka e cakava ko Mosese oqo, e vuqa vei ira na italatala kei ira na gonevuli ni Vola Tabu era sa raica na kenai vakaraitaki ena ka sa cakava ko Karisito ki veikeda. Na nodra cala, kei na noda cala e sega nibau tarogi. Ia ko Mosese e vakamamasu tikoga ena nona kaya; “ia me vaka na levu ni Nomuni loloma (T/Lekutu 14:19), Ni yalovinaka mo ni vosoti ira na tamata oqo.” Me vaka ga na ka a cakava na Kalou ena vuku ni veivakameаutaki nei Mosese, e sa cakava talega ki veikeda ena vuku i Jisu, baleta na Nona mate, tucake tale kei na Nona cakacaka vaka-Dautataro ena vukuda.

E vakamamasu ko Mosese ka kaya me, “Vosota na nodra caka cala na tamata oqo. me vaka na kena levu ni nomuni yalololoma, ka me vaka kemuni sa sega talega ni cudruvi ira na tamata oqo, ka vakatekivu mai Ijipita ka yacova na siga edaidai” (T/Lekutu 14:19). Na loloma e valuta na uto ni vakaduiduile kei na nuiqawaqawa. Na veivosoti e solia e dua nai tekitekivu vou.

Ia e tiko na kenai sau. Na loloma e sega ni sau rawarawa. E dina ga ni sa vosoti, ia na tamata ena sotava ga na revurevu ni nodra talaidredre, kei ira na tabatamata oya era na sega ni curu ki na vanua yalataki (T/Lekutu 14:20–23). Io, na Kalou ena salavata tiko kei ira ena loma ni 38 tale na yabaki e loma ni veikau. A vakani ira. A vosa vei ira mai na loma ni vale ni soro. A tiko vata kei ira ena loma ni veikau. Ia era na qai mate, ka na dua tale na itabatamata vou era na mai tomana nai lakolako ka ra laki kune vakacegu ena vanua yalataki.

Oqo e vakataka na veilewai; ia, e dusia ga na loloma savu ni Kalou. Ena rawa vakacava vei ira na tabatamata oqo mera na gumatua vei ira na veimatanitu kaukauwa ni Kenani kevaka era se bera ni vulica mera vakabauti Koya? Ena rawa vakacava mera rarama ki na veimatanitu ni ko ira sara madaga vaka-taki ira era tatarabe tiko ena butobuto?

`Na lesoni levu cava eda vulica ne baleta na revurevu ni valavala ca eda sa vosoti oti kina?`