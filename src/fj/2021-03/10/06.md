---
title:  Nai Vakatakilakila ni da sa Nona na Kalou
date:   02/09/2021
---

Enai karua ni valu levu kei vuravura, sa namaka tiko ko Peretania ni ra na kaba vakaivalu yani na mataivalu mai Jamani. Na vakavakarau sa vakayacori ena kena taqomaki na nodra vanua ena kena vinaka duadua. Vakalevutaki tale na veibai ni valu e matasawa, E nanumi ni gaunisala ena vakatotolotaka na nodra toso na meca ena kena rawati na nodrai le, sa mani vakaduri kina eso na ivakatatao ena veitolo ni gaunisala. E dua na ka e veivakamataliataki era sa qai cakava. Me rawa ni ra vakaberaberataki ka vakaveilecayakitaki ko ira na meca, na ka era sa qai cakava oya na nodra kauta tani nai vakatakilakila e dusia tiko na sala vei ira na sitima ni vanua, kei na veivakatakilakila ni gaunisala. Ko ira nai vakatakilakila era volai ena veilalaga ni vale kei na vatu, era boroi ena simede. Nai vakatakilakila e ka yaga. Era dusia na vanua ko via lako tiko kina. Ni bera na GPS, era sa dauvakayagataka na mape ka vakaraica na veivakatakilakila me dusia vei ira na vanua.

`Na Siga Tabu e vakatakilakila ni cava? Wilika na Lako Yani 31:13, 16, 17. Eda na vakayagataka vakacava na tikina oqo ki veikeda, ena gauna oqo, oikeda eda vakabauta na tudei ni vunau ni Kalou?`

E dina ga ni a vosataki ga na vakatabakidua vei ira na Isireli nai vunau, oi keda eda sa nei Karisito eda sa “kawa i Eparama, ka itaukei ni vosa ni yalayala” (Kal. 3:29), ka sa yaco tikoga na Siga Tabu me ivakatakilakila ena kedrau maliwa na Kalou kei ira na Nona tamata. Ena Lako Yani 31 e dusia ni Siga ni Vakacecegu, nai vakatakilakila ni Nona veoyalayalati tawa mudu na Kalou (Laki Yani 31:16, 17). Nai vakatakilakilaoqo e vukei keda meda kilai Koya na Dauveibuli, na noda Vakabula, ka a Vakatabui keda. E vaka na kuila ka dauvakarewataki tiko enai kavitu ni siga ka nonai tavi me na dauvakananumi keda tiko, baleta ni da dauguiguileca.

Na Siga Tabu ni Kalou e dauvakananumi keda ena veigauna me baleta na nodai tekitekvu, na noda sereki, na nodai cavacava kei na nodai tavi vei ira era biligi ka sega ni kauwaitaki. Na kena rui bibi na Siga Tabu baleta ni lako mai ki veikeda ena veimacawa, ka sega ni dua na ka me vakataotaka, nai vakananumi tawamudu se ko cei koi keda, ko cei e buli keda, na cava e sa cakava tiko ki veikeda kei na cava ena qai cakava ki veikeda ena gauna e san a vakavouia kina na lomalagi kei na vuravura.

Na Kalou sa sureti ira tiko na Nonai tokani ni veiyalayalati mera vakasamataka nai kalawa e vakatulewataka na ka e rui bibi—oya na veiwekani bulabula ena kedrau maliwa na Kalou Dauveibuli ka iVakabula kei na Nona bulibuli daulaidredre. Ena veimacawa, eda sa vakaroti meda lako curuma nai vakavakacegu o koya e solia tu vakailoloma k veikeda ko Karisito Jisu, “o Koya e vakatekivuna ka na vakaotia talega na noda vakabauta, o koya, e na vuku ni marau sa viritu e matana, sa vosota na kauveilatai” (Iperiu 12:2).

`Ko na vulica vakacava me rawa ni ko vakila na titobu ni veiilai kei na Kalou ena Siga Tabu?`