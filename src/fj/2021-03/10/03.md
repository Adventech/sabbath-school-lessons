---
title:  Rekitaki ni Galala
date:   30/08/2021
---

Mevaka eda sa raica oti, ni Siga ni Vakacecegu e dusia e vuqa sara na ka, ka sega walega ni veibuli. Nai karua ni gauna eda rogoca kina nai Vunau e Tini, oya ena nona veivakananumi tiko ko Mosese me baleta na nodra lako voli na Isireli me 40 na yabaki e loma ni vanua. Ena gauna oqo, ni tukuni ni vu ni kena maroroi na Siga ni Vakacecegu ka vakatabui e sega ni baleta na veibuli ia e sa baleta na galala kei na veisereki mai na veivakabobulataki mai Ijipita(Vakarua 5:12–15). E dinaga, ni kua, eda sa sega ni bobula tiko mai Ijipita, eda se rawa ni sotava kece tikoga e duatani tale na mataqali veivesuki, e dua ena rawa ni ca sara.

`Na mataqali veivesuki cava eda sotava tiko ena gauna oqo? Wilika na Vakatekivu 4:7, Iperiu 12:1, kei na 2 Pita 2:19.`

Na Siga ni Vakacecegu e rekitaki kina na galala main a veika kece sara e vakabobulataki keda tiko. Ena Siga ni Vakacecegu, eda sa vakananumi tiko kina ni rawa ni da galala mai nai valavala ca, sega ena noda kaukauwa, ia ena kaukauwa ni Kalou o koya e soli tiko ki veikeda ena vuku ni vakabauta. Eda vakananumi tale tikoga ni oqo na galala e sega ni dodonu me noda. Ko ira na gone ulumatua ni Isireli era a vakabulai ena dra ni lami e a boroi ena duru ni katuba ena bogi ni bera na nodra qai lako tani mai Ijipita (Lako Yani 12). Oikeda talega, eda sa vakabulai ena dra ni Lami, ia oqo eda sa vakagalalataki ena vukui Karisito Jisu.

`Wilika na Roma 6:1–7. Na cava e kaya tiko eke ko Paula ni rawa ni semata na ka sa soli tiko ki veikeda ena vuku ni Siga ni Vakacecegu?`

Rogoca na ka e kaya na Vakarua 5:15—”Ia mo nanuma ni ko a bobula mai na vanua ko Ijipita, a sa kauti iko tani maikina ko Jiova na nomu Kalou e na liga kaukauwa, kei na liga sa dodo yani:—sa vakananumi tale tiko na tamata ni cakacaka kei na kaukauwa ni Kalou ena vukudra o koya e vakabulai ira. Na cava tale se vo me na qai rawa kina veikeda na Lotu Vakarisito meda vakila ni cakacaka kei na kaukauwa walega nei Karisito ena vukuda o koya e vakabulai keda mai nai valavala ca?

Nai vakaro oqo e tukuna ki veikeda meda vakacegu ena veivakabulai e cakava na Kalou veikeda ena ligana kaukauwa. Eda sa vakagalalataki mai na noda sasaga vakataki keda, ena noda vakananumi ni rawa Vua na Kalou na Dauveibuli me buli keda vou tale, ka vakagalalataki keda, ena gauna sara madaga oqo, mai na veivesuki ni valavala ca kevaka eda gadreva me vakayacora oya ki veikeda.

`Na cava ko kila me baleta na veivakabobulataki ni valavala ca? Eda na vulica vakacavame ciqoma na vosa ni yalayala e solia ki veikeda ko Jisu me baleta na galala mai na veivakabobulataki?`