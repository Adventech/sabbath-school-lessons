---
title:  Na Siga ni Vakacecegu kei na Veibuli
date:   29/08/2021
---

Mai vei ira kece na vunau ena Vunau e Tini, nai ka va walega ni vunau e tekivutaki ena vosa “Mo Nanuma.” E sega ni tukuni, Nanuma mo “kakua ni butako,” se, Nanuma mo “kakua ni kocova.” E tukuni walega “Mo Nanuma na Siga ni Vakacecegu”

Na vakanananu ni “nanuma,” e kenai balebale ni dua na ka sa yaco oti ka gadrevi meda vakananumi kina. Ena gauna eda nanuma kina eda sa semati keda sara ki na dua na ka sa caka oti, ia ni tukuni “Mo nanuma na Siga ni Vakacecegu mo vakatabuya” e sa kauti iko sara ki na macawa ni Veibulienai vakatekivu.

`Wilika na Vakatekivu 1:26, 27 kei na Vakatekivu 9:6. Na cava e vakatavulici keda kina na veitikina oqo me baleti keda na kawa tamata ni da duidui vakaoti mai vei ira na veika bula tale eso a bulia na Kalou? Ka cava sa rui ka bibi kina meda kila na duidui oqo?`

Ena gauna eda nanuma kina na veibuli, eda sa vakananumi tiko ni da a buli meda ucui Koya na Kalou, e dua na ka e a sega ni tukuni ki na dua tale na ka e a cavuti ena gauna ni veibuli. E matata ni oikeda na tamata eda duidui vakaoti mai na veika buli tale eso e delai vuravura, se mani vakacava na noda dui DNA eda veiwasetaka vata kei ira eso na manumanu. Mevaka eso nai talanoa e sa tukuni voli, oikeda eda duidui, eda sega ni basika mai ena maqe. Na Kalou a buli keda meda ucui Koya. Eda duatani mai vei ira na veika e a bulia na Kalou ena vuravura oqo.

`E vakananumi keda vakacava na italanoa ni veibuli me baleta na noda veiwekani ki na veika buli? Vakatekivu 2:15, 19.`

Ni da sa vakila ni Kalou a bulia talega na noda vuravura e sa na vakananumi keda me baleta na nodai tavi ki na veika buli. Na nodai tavi oya meda “vakatawa ka raica na veika buli. Na noda vakatawa e sega ni kenai balebale meda vakasabusabutaki ira. Meda vakatulewa mevaka na loma ni Kalou. Meda cakacaka vata kei na veika bula me vaka na ka e daucakava na Kalou.

Io, nai valavala ca sa mai vakaleqa na veika kece, ia e se Nona bulibuli tikoga na Kalou na vuravura oqo, ka sega ni tu kina veikeda e dua na dodonu meda vakasabusabutaka kina, vakauasivi na nona vakalolovirataki e dua na tamata, mevaka n aka sa dauyaco tiko.

`Me tiki ni noda doka na ivakananumi ni Nona a veibuli na Kalou, ena gaunisala cava ena rawa ni vukei keda kina na maroroi ni Siga tabu meda kauwaitaka kina vakalevu na noda gadreva meda dauniveiqaravi vinaka ki na veika bula?`