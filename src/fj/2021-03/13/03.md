---
title:  I Cavacava Ni Gauna
date:   20/09/2021
---

Ena Ulunivanua ni Veiolive e boroya kina ko Jisu e dua nai yaloyalo rabailevu ni tukutuku ni veitabagauna ena Nona sauma tiko na nodratou vakatataro na tisaipeli “Ni tukuna mai veikeitou, se na yaco ninaica na veika oqo? ia ka cava nai vakatakilakila ni nomuni lako mai, kei nai vakataotioti kei vuravura?” (Maciu 24:3).

Na vunau rogolevu nei Jisu o koya e volaitukutukutaki tiko ena Maciu 24 e tekivutaki mai na Nona gauna me yacova sara na Lesu Vakarua mai nei Jisu. E gadreva ko Jisu me vakatakila vei ira na Nona tamata ena veitabagauna na Nonai tuvatuva levu na Kalou me baleta na parofisai ni vakataotioti, me rawa kina vei ira era bula tiko enai vakataotioti ni gauna mera vakarau me baleta na gauna bibi oya. E gadreva ko Koya meda na rawa ni nuidei tiko ena Nona loloma, veitalia madaga kevaka era sa veilecayaki na veika era tiko vakavolivoliti keda.

Ko ira na Lotu Kavitu ni Lesu Vakarua mai era kila vakavinaka nai vakamacalanei Taniela me baleta “e dua na gauna rarawa, sa sega sara e vakakina mai nai vakatekivu ni matanitu ka yacova na gauna ko ya” (Taniela 12:1). E vinakata ko Jisu meda na vakarau tu ena vuku ni veika rerevaki ena yaco mai ni bera tiko na Nona lesu mai.

`Ena vakaevei na Nona lesu tale mai? Eda na levea rawa vakacava na veivakacalai? Wilika na Maciu 24:4–8, 23–31.`

Ko Jisu ena lako dina mai enai vakataotioti. Vakasamataka mada na gauna e soli ena parofisai ni Nona na lesu tale mai, ka sai koya oqo e dua nai tukutuku levu enai vunau nei Jisu. Taumada a yaco kina na waluvu, era lewe walu ga e vuravura taucoko era a vakarau tu ena vuku ni ka oya(Maciu 24:37–39). Ia e dina ga ni sega e dua e kila na siga se auwa ni lesu vakarua mai nei Jisu (Maciu 24:36), Ian a Kalou sa solia ki veikeda na gauna vakaparofisai me na rawa ni da sarava na veika sa yaco vakavolivoliti keda tiko ena vuravura oqo.

`E soli tiki ki veikeda e dua nai tavi me vakatawana tiko na gauna ni wawa. Na cava na nodai Tavi? Maciu 24:9–14`

Ena veivaluvaluti levu oqo, eda na sega ni sarasara wale tikoga. Meda vakaitavi sara vagumatua ena kena vakatetei na kosipeli me yacova nai yalayala kei vuravura, sa kenai balebale ni koi keda talega eda na sotava na veivakararawataki.

`Na cava nai balebale “mo gumatua me yacova nai vakataotioti”? Eda na cakava vakacava oya? Na digidigi cava ena gadrevi meda na cakavaena veisiga me na rawa kina ni da kakua ni bale tani yani, mevaka era sa cakava oti eso, kei na vuqa tale era na cakava?`