---
title:  Nai Vakavakacegu Tawa Mudu
date:   18/09/2021
---

### Wilika ena Macawa oqo:
Vakatakila 1:9–19; Maciu 24:4–8, 23–31; V/takila 14:6 12; Iperiu 11:13–16; Filipai 4:4–6.

> <p>Wiligusu</p>
> “Ia sa vaka nai vola, Sa sega na mata sa kunea, se na daliga sa rogoca, Ka sa sega ni curu ki na loma ni tamata, Na veika sa vakarautaka na Kalou me nodra era sa lomani koya” (1 Koronica 2:9).

K o sa bau vakila ni ko sa tiko ena loma ni dua na veivaluvaluti levu, na mataqali veivaluvaluti ena kedrau maliwa na vinaka kei na ca? Era lewe vuqa, ko ira sara madaga na tawa lotu era sa vakila na dina ni ka oqo. Eda sa vakila tale tikoga me vaka oya, ni ka dina. Eda sa tiko oqo ena dua na veivaluvaluti levu ni vinaka kei na ca, ena kedrau maliwa ko Karisito (vinaka) kei Setani (ca).

Na bula, e vakaqitori tiko ena rua nai vakatagedegede. Na veivaluvaluti levu ena kedrau maliwa ko Karisito kei Setani e vakayacori tiko oqo ena vakatagedegede e vuravura—ena kenai karua oya ena vakatagedegede mai lomalagi, na vanua a tekivutaki mai kina (Vakatakila 12:7). Ia, ena veilecayaki ni ka e yaco tiko, sa na rawa ni da vakayalia kina nai yaloyalo levu e sa nakita tu na Kalou me baleti na vuravura oqo me vakagalalataki kina. Nai valu, tiko yavavala ni veimatanitu, na tavuki ni vanua ena rawa ni vakataotaki keda tu ena yalo ni rere. Ia, ena veiliutaki vakaparofisai ni Nona vosa na Kalou sa na rawa ni vukei keda meda raitayaloyalotaka nai yaloyalo levu ni vanua eda sa lako tiko kina kei na gaunisala eda na yaco rawa kina ki kea.

Na veivaluvaluti levu oqo e yaco sara tikoga vakalevu ena bula ni tamata yadua. Oi keda yadudua e bolei tu na noda dui vakabauta ena veisiga kece ni noda bula, ia kevaka eda na sega ni bulataka tiko na bula ni vakavakarau ki na Nona lesu tale mai ko Jisu eda na sotava talega na mate.

**Rai ena Macawa Oqo:** Eda na raica kina na gaunisala ena rawa kina veikeda meda na vakacegu tiko vei Jisu ena gauna e veilecayaki tu kina ko vuravura kei na noda veigauna tawa kilai sa tu mai liu. Ia me baleta na gauna tawa mudu na rairai ni veika e sa veivakayaloqaqataki dina.

_*Vulica na lesoni ena macawa oqo me vakarautaki iko ena Siga Tabu, Sepiteba 25._