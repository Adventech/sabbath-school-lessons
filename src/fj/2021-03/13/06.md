---
title:  Reki ena Turaga e Veigauna
date:   23/09/2021
---

E dua tiko na porokaramu e vakayagataki vakalevu ena talevoni veikauyaki e vakatokai na Google Mape. E lewe vuqa veikeda sa dauguilecava na veika eda a cakava nibera ni qai basika mai na ka e vakatokai na “GPS Maps” me vakatakila na vanua eda lako tiko kina. Eda na rere beka ni toso ki liu ki na dua na vanua eda se bera ni lakova vakadua, ia ni tiko na mape ena loma ni talevoni, eda na doudou ni da veitosoyaki voli ena vanua eda vulagi kina. Na nuidei beka oqo e ivakaraitaki ni vakacegu e via solia ki veikeda na Kalou vata kei na Nona gauna vakaparofisai?

Ena so na gauna, eda na lako cala beka, se, eda sa digitaka meda sa kakua ni muria na vanua e dusia na mape baleta ni da nanuma ni da sa kila na sala takoso. Ia, sa dauyaco ena so na gauna meda tini tu ena dua na vanua eda sega ni vinakata, ka vakauasivi ena yalo e nuiqawaqawa.

`Wilika na Filipai 4:4–6. Na cava e tukuna tiko ko Paula ki veikeda me baleta na gaunisala ni kena taukeni na vakacegu dina, ena vuravura ni lomaocaoca kei na mosi oqo?`

Ena tikina oqo, e sega ni kaya tiko ko Paula meda reki, ena veigauna, eda sota-kaya kina na veivakatovolei. Ia, o koya e kaya tiko mo “Reki ki Vua na Turaga ena veigauna.” Se mani vakacava nai tuvaki ni bula eda tu kina, se mani vakacava na veivakatovolei eda na sota-kaya, kevaka eda tu vata kei na Koya na Kalou, ena Nona vinaka, Nona loloma, kei na Nonai soro ena kauveilatai ena vukuda, sa rawa ni da reki ena vukuna, ka taukena na vakacegu ena noda bula lomaocaoca. Na rorogo walega ni tikina oqo e solia na vakacegu, duavata kei na kena nuitaki e dua na ka cecere ena taudaku ni vuravura oqo.

Vakasamataka mada na mataqali vakacegu ni bula e dodonu me noda, kevaka eda sega ni “lomaocaocataka e dua na ka.” E vaka e daudredre me ka dina ki vua e dua ena vuravura oqo (ko Paula e levu saran a nona lomaocaoca), ia vakadua tale, ena noda sa kila ni Kalou dauloloma e se vakatulewa tikoga, ka na vakabulai keda ki na Nona matanitu, sa na rawa, ni vukei keda meda biuta na veika eda lomaocaoca kina ena vanua dodonu.

Sa voleka mai na Turaga” Ena gauna ga eda sogota kina na matada ni da vakacegu ena moce ni mate, na ka e tarava sai koya na Nona sa lesu tale mai ko Karisito. Sega tale na vakatataro, ni bula e vakasinaiti tu ena lomaocaoca, veivakatovolei kei na sasaga vagumatua. Ka sega sara ni dua veikeda me na drotaka rawa; e vaka kina ko Paula (raica na 2 Koronica 11). Veitalia oya, na ka ga e via kaya tiko veikedaoya, main a veika kece eda sotava tiko ena gauna oqo, sa rawa ni da reki ena ka e solia ki veikeda ko Karisito, ena gauna sara madaga oqo.

`Wilika tale na Filipai 4:4–6. Sala cava ko na rawa ni vakayagataka kina na veivosa talei oqo, ena veika ko lako curuma, veivakatovolei kei na veivakararawataki ko sotava tiko?`