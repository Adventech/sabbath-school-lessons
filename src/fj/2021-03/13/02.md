---
title:  Na Raivotu ni Vakataotioti
date:   19/09/2021
---

O koya na tisaipeli qase duadua e a bula tiko vata kei Jisu a dabe koto ena yanuyanu veivatu ka a laki vesuki tu kina me vakayawaki koya tani mai na veika e vakamareqeta. Na cava beka ena veiciciyaki voli ena vakanananu nei Joni ena nona sa raica ni sa vesuki tu ena dua na yanuyanu lala? Na gaunisala cava e vakadetaki koya tiko kina e kea? O koya raici Jisu ni sa lako cake, ka raici rau talega na agilosi ni rau duri tu e kea ka kaya: “Oi kemudou na kai Kalili, dou sa tu ka rai matua ki lomalagi e na vuku ni cava? ko Jisu oqo ko koya sa kau tani cake vei kemudou ki lomalagi, ena lako tale mai vakakina me vaka dou sa raici koya ni sa lako ki lomalagi” (Cakacaka 1:11).

sa yaco oya ena vica vata na yabaki sa oti, ia se bera tikoga ni lesu mai ko Jisu. Ko ira nai apositolo era a tiko ena siga koya era sa mate, ka vuqa vei ira era mate ena nodra vakadinadinataki Jisu tiko. Nai soqosoqo lotu lailai ka a lako curuma na veiveisau sa sotava tiko na veivakararawataki mai tautuba kei ira na veisoqosoqo vuki tani e loma. E rairai sa na vakila ko Joni na yalolailai, galili kei na nuiqawaqawa. Vakasauri sa soli ki vua e dua na raivotu.

`Na vakacegu cava ko nanuma ni a yacovi Joni ena raivotu oya? Vakatakila 1:9–19.`

Sa tukuna oti ko Jisu ki vei iratou na Nona tisaipeli “Raica, Au na tiko vata kei kemudou me yacova nai vakataotioti” (Maciu 28:20), na vosa e sega ni vakatitiqataki ni a solia na veivakayaloqaqataki vei Joni ena nona tiko galili voli ena vanua e vesuki tu kina. Io na raivotu, nai tukutuku kei Jisu oqo, e vakabauti ni solia e dua na vakacegu levu vei koya, ena nona kila ni ko Jisu, na Alifa kei na Omeka, nai Vakatekivu kei nai Vakataotioti e sa vakatakilai Koya tiko ena sala e veivakurabuitaki ki vua nai apositolo e vesuki tu oya.

Na ka e tarava na veitikina oya sai koya na raivotu me baleta na veigauna kei vuravura sa tu mai liu. Ena kena sa mai vakaraitaki tiko ki vua nai yaloyalo totoka ni veitabagauna, vakauasivi nai tukutuku me baleta na Lotu Vakarisito ena veitabagauna. Ia ena loma ni veivakararawataki kei na veivakatovolei ena basika mai, sa raica ko Joni na gaunisala era na laki cava kece kina. “Ia ka’u a raica na lomalagi vou kei na vuravura vou; ni sa takali na lomalagi makawa kei na vuravura makawa; ia sa segai sara na wasawasa. ? Ia koi au ko Joni, au a raica na koro tabu, ko Jerusalemi vou, sa lako sobu mai vua na Kalou mai lomalagi, a sa ukucavu me vaka na goneyalewa sa ukucavu me lako vua na watina”(Vakatakila 21:1, 2).

Na raivotu ni vakataotioti o koya e vola tiko ko Joni ena Vakatakila e vukei Joni me yalodei tiko me vakacegu ena veivakarautaki kei na veivosa ni yalayala na Kalou

`Na bula ena rawa ni dredre, ka rerevaki sara ena so na gauna. Ena solia vakacava ki veikeda na noda sa kila ni veika sa tu mai liu na vakacegu ena gauna oqo?`