---
title:  Digitaka nai Lakolako Vou
date:   02/08/2021
---

Na mosi, dredre ni veiwekani kei na nuiqawaqawa e salavata tiko kei Josefa ena nonai lakolako ki Ijipita, me laki volitaki kina vakabobula. Oqo e sega ni lakolako rawarawa vei koya, kei na nona tovolea me tarova tiko na wai ni matana.

“Ena gauna oqo sa lako tiko ko Josefa kei ira era sa voli koya ki Ijipita. Ni ra toso vaka ki na Ceva ki nai yalayala ni vanua ko Kenani, sa rawa ni raica sara tu vakayawa na cauravou oqo na veidelana e dautara vale laca kina ko tamana. Sa dautagi sara vakalevu ni vakananumi koya na tamana dauloloma ena nona galili kei na rarawa. E basika tale mai na vanua ko Tocani vei koya, ka raitayaloyalotaka na nodratou cudru na tuakana enai kedratou irairai ni ratou raici koya yani. Na momosi kei na vosa ni vei vakacacani e sota kaya era voqa lesu tale mai ki daligana. Ena sataninini ni yalona e sa laki raica sara na veigauna sa tu e matana. Sa yaco me veisau nai vakarau ni bula—mai na dua na gone lomani ka vakamareqeti ki na dua na bobula e cati ka vakaloloma. E tu duadua ka sega na nonai tokani sa na qai vakaevei ena vanua vulagi e lako tiko kina? Ena so na gauna sa sega ni qai tarova rawa ko Josefa na nona rere kei na taqaya. ...

“Sa qai lako na nona vakanananu ki Vua na Kalou nei tamana. O koya sa dau vakatavulici tiko kina ena gauna ni nona gone me lomana ka rerevaki Koya. Sa vakavuqa na nona sa durogoca tiko ena vale laca nei tamana nai talanoa ni raivotu a raica ko Jekope ena gauna a drotani mai kina mai nodratou vale. Ia ena gauna oqo, na veilesoni totoka oya era vakalesui tale mai ki vua. E sa vakabauta ko Josefa ni o Koya na Kalou nei tamana me sa na nona Kalou. E sa mani yaco me solia vakaoti na nona bula ki Vua na Kalou, ka masulaka me yaco na iVakatawa ni Isireli me tiko vata kei koya ena vanua e mai tiko vakabobula kina.”—Ellen G. White, Patriarchs and Prophets, pp. 213, 214.

Ena so na vanua sa nodrai tavi mera vakakaukauwataka na itovo vakavanua kina tamata yadua, ia ena so tale na vanua na itovo ni tamata yadua e laki vakaukauwataka nai tikotiko. Ia eda na kunea na tautauvata ni kedrau ivakarau ena Vosa ni Kalou, ni tiko na veikacivi matata ni Kalou ki na tamata yadua ka vakatalega kina na itavi vakaikumukumu ki Vua na Kalou. Sa tekivu me sa kunea na vakacegu ko Josefa ena nona sa cakava e dua na digidigi vakatamata yadua oya me sa muria na Kalou.

`Na cava e vakatavulici keda kina na veitikina oqo me baleta na noda sorovaki keda vakatamata yadua? (Vakarua 4:29, Josua 24:15, 1 V/Gauna 16:11, Same 14:2, V/balebale 8:10, Aisea 55:6).`

Me kune na vakacegu, ena dodonu meda cakava na digidigi vakatamata yadua meda muria na Kalou. Se ra tuwawa ena veika vakayalo ko ira na noda kawa era sa liu, na vakabauta oqo kei na bula vakayalo e sega ni dau dewava-kawa. Rogoca, na Kalou e tikoga ko ira na luvena e sega na makubuna

`Na cava sa rui bibi kina ena veisiga, se veitiki ni gauna ena veisiga meda digitaka kina meda sorovaki keda ki Vua na kalou? Na cava ena yaco kevaka me sega?`