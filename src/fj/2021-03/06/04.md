---
title:  Kunea na Kemu Yaga
date:   03/08/2021
---

Kevaka me a tiko vei Josefa e dua na vakanananu me sa dro ka vakasaqara lesu na nona sala ki vale, e sa na bera baleta ni ra sa voleka sara tu ga ki Ijipita, me sa laki volitaki tale kina ko Josefa ki vua e dua na matavuvale kilai levu. Na Vakatekivu 39: 1 e kaya veikeda ni a voli koya ko Ponitifa, na matanivanuia nei Fero, kavetani ni valu vakatawa, e kai Ijipita, mai vei ira na luvei Isimeli” Sega ni bera na nona sa biu sara na gonetagane oqo me vulica na vosa kei nai tovo vakavanua ni matanitu ko Ijipita.

Ko ira na wekada kei na veitokani veivolekati e rui bibi ena kena bucini cake na nodai tovo. E tubu cake tiko ko Josefa ena vakabauta ni o koya e duatani na mataqali—na luvena ulumatua na watina e lomani vakalevu (Vakatekivu 29:18). Na nona gone ni toko na tamana, sai koya duaduaga e dua na nona kote e vuqa na kena roka (Vakatekivu 37:3, 4).

la ko cei o koya ena gauna oqo? Na bobula, e dua ena rawa ni voli ka volitaki tale. Raica mada na totolo ni kena sa veisau na ka kece me baleti koya. Na totolo ni kena sa veisau na bula vei koya. E sa vulica ko Josefa na lesoni e dodonu meda vulica taucoko. Kevaka eda vakararavi vei ira na tani mera kaya ki veikeda na keda yaga, eda na toso ena dua na itosotoso voravora kei na veilecayaki, baleta ni ra sega ni taleitaka taucoko na kedai tuvaki. Ia ena dodonu meda raica na keda yaga ena ka e nanuma na Kalou ki veikeda—gaunisala e raici keda kina na Kalou—ka sega enai tavi eda sa cakava tiko ena gauna oqo.

`Na cava e raica tiko na Kalou veikeda? (Aisea 43:1; Malakai 3:17; Jonil:12; Joni 15:15; Roma 8:14; 1 Joni 3:1, 2).`

Na Kalou e raici keda tiko ena matailoilo ka boroi tu ena loloma savu. E raica na yaga, totoka, kei na taledi o koya eda na sega ni vakasamataka rawa. Vakauasivi, na Nona sa tu vakarau me mate ena vukuda, me rawa kina veikeda meda rawata na galala meda yaco kina mevaka nai naki eda a buli kina. E dina ga ni vakatakila tiko veikeda na noda dukadukali kei nai sau levu me sauma na noda vakabulai tani mai kina. Na kauveilatai talega e vakatakila ki veikeda na noda sau levu kei na keda yaga ki Vua na Kalou.

Se mani vakacava na ka era nanuma na tamata me baleti keda se na noda nanuma me baleti keda, na Kalou e lomani keda ka gadreva me vakabulai keda, sega walega mai na veivakatotogani ni valavala ca ena gauna oqo ia mai na mate tawa mudu ena kauta mai. Na taro bibi: Na cava eda na cakava ki nadina ni loloma ni Kalou o koya sa mai vakavotukanataki vei Jisu Karisito?

`E vuqa na ilawalawa ka vaka-kina na tamata yadua era kaya tiko meda lomani keda ka ciqoma na kedai tuvaki eda tu kina. Na cava na vuna eda vakacalai keda tikoga kina vakaikeda? Na cava na vuna e rui bibi kina lako mai taudaku na dikevi ni keda yaga vakauasivi mai Vua e a bulikeda ka kila vakavinaka na keda yaga?`