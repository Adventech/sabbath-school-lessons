---
title:  “Ni sa Rawarawa Na Noqui Vua”
date:   28/07/2021
---

Eda sa raica oti mai na nona vakayagataka tiko o Maciu na vosa “ivua,” ena tikina oqo e tukuna na nodra vakayagataka na vosa oqo na Jiu kei na veitikina tale eso ena Veiyalayalati Vou ka dusimaka tiko na cala ni kena kilai nai vunau.

`Na vosa va-Kiriki ka vakadewataki mai kina na “rawarawa” ena Maciu 11: 30, ena rawa talega ni vakadewataki me vinaka, totoka, yaga seveikauwaitaki.” Era lewe vuqa era okata tiko nai vunau ni vakaicolacola, dredre me muri, ena so na gauna e sega ni yaga. Eda na rawa ni vukei ira vakacava mera raica na totoka ni vunau kei na veilumuti loloma nei Koya a solia?`

E sega ni dauguilecavi vakarawarawa vei ira nai tubutubu na gauna e taura kina nai matai ni kalawa ko ira na luvedra. E dauninini na yavadra enai matai ni kalawa, nai karua e sega ni dei sara, kei na kenai katolu eso na gone era dauqiqi se lutu. Ena rawa ni yaco na tagi se mani drakusi sara eso na tiki ni yagona, ia ena gauna sa na vakila kina na galala ni veitosoyaki, o koya sana tucake ka tovolea tale. Ena lako, lutu, tucake, lako, lutu, tucake. Ena vaka tiko oya ena vuqa na gauna ni bera ni qai dei na nona lako. Ia ena loma ni tarabe kei na lutu, na gone e via kaya tiko ena marau: Tata, Nana, au sa rawa ni lako!

Na noda salavata tiko kei Jisu ena vaka me sega soti sara ni ka rawarawa, ia e ka vinaka ka dodonu meda cakava. Eda na tarabe beka: se mani lutu sara; ia eda na rawa ni tucake ka tomana tiko noda salavata kei Koya ni tiko o Koya ena yasada.

`Ena Kalatia 5:1, E volavola kina ko Paula ka kaya: “O koya mo dou qai tu dei e na lalaga sa vakalalagataki keda kina na Karisito, ka mo dou kakua ni vakataotaki tale e nai vua mo dou bobula kina” Na cava na kenai balebale? E vakagalalataki keda vakacava ko Karisito? Na cava na duidui ni vua e vinaka meda colata kei nai vua ni bobula o koya e vakasalataki keda tiko kina ko Paula?`

Sa na rawa ni da vakadeitaka ni ka e vakaibalebaletaka tiko ko Paula me baleta na ivua ni bobula e sega ni talairawarawa ki nai vunau, na Vunau e Tini. Ena yasana ka dua, na talairawarawa ena vuku ni vakabauta, eda sa kila kina ni sa vakadeitaki na noda vakabulai, sega ena vuku ni vunau ia ena yalododonu ga nei Karisito sa ologi keda tu, o koya sa rawa kina veikeda na vakacegu dina kei na bula galala.

`Na cava na vuna e yaco kina na bula ni talairawarawa ki na Nonai vunau na Kalou me kauta mai na bula vakacegu, mai na noda talaidredre ki nai vunau oqo?`