---
title:  “Au sa Yalomalua ka Yalomalumalumu”
date:   27/07/2021
---

Na yalomalumalumu e dua nai vakarau ni bula e dauraici sobu e daidai, ka dau dredrevaki. Na mona livaliva ka dauveikauyaka nai tukutuku sa vakatavulici keda meda dau vakarogoca na ka e rogolevu, kosakosa, vakaveitalia kei na duiduiroka. Sai koya oya na vuna e veibasai tu kina e vuqa sara nai vakarau ni bula e vakamareqeta ko vuravura kei na ka e nanuma na Kalou ni rui bibi ka yaga.

“Na kilai ni dina e sega soti ni vakatau mai na kaukauwa ni vakasama ni vakatauvatani vata kei na savasava vakaoti ni kena vakanananutaki, kei na vakabauta e vakararavi ena yalo dina. Ki vei ira era yalo malua ka ra vakasaqara na veituberi va-Kalou, ko ira na agilosi ni Kalou era na vakavolekati ira mai vei ira. Sa soli na Yalo Tabu me dolava vei ira na veiyau talei me baleta na dina”—Ellen G. White, Christ's Object Lessons, p. 59.

`Wilika na Maciu 5:5, 1 Pita 3:4, kei Aisea 57:15. Ko na vakamacalataka vakacava na yalomalua kei na yalomalumalumu ka me yavutaki mai na veitikina oqo?`

Ko Paula e vosa tiko me baleta“na yalomalumalumu kei na yalomalua i Karisito” ena 2 Koronica 10:1. Na yalomalumalumu kei na yalomalua e sega ni vakaraitaki ni gogo, se tamata dadatuvu. Ko Jisu vakataki Koya e sega ni vakasaqara na veisaqasaqa ka vakavuqa e sa daudrotaka baleta na Nona cakacaka e se bera ni vakacavari(Joni 4:1-3). Ena gauna e sotava kina na veisaqasaqa e dauvosa vakadoudou. Ia, ena gauna vata ga oya, e tauca tu na Nona vosa ena dela ni yalololoma. E dua na kenai vakaraitaki oya ena Nona a tagicaki Jeruisalemi nibera tiko vakalailai na kauveilatai, e sega ni qolou ni veivatonaki ia na vosa e salavata kei na wai ni mata, na ivakaraitaki ni gauna ni veilecayaki sa tu mai liu (Luke 19:41–44).

Na Veiyalayalati Vou, e vakamacalataki Jisu ni o Koya nai karua ni Mosese. Ena Nona vosa mai na ulunivanua ena gauna e vakadavora kina na yavu ni Nona matanitu (Maciu 5:1). Ena Nona a vakani ira na lewe vuqa ena mana (Maciu 14:13–21). Na T/Lekutu 12:3 e vakamacalaki Mosese ni o koya e yalomalumalumu, ka mai vakavoqataki tale ena Maciu 11:29. Era vakadinadinataka na tamata na nodra vakani na 5,000 ka ra kacivaka ni cakacaka mana, “Sai koya dina oqo na parofita ko ya e dodonu me lako mai ki vuravura” (Joni 6:14)—ai dusidusi ki na Vakarua 18:15 kei na itavi nei Mosese vaka-parofita.

Na yalomalua kei na yalomalumalumu nei Jisu e matata ni uasiviti Mosese. O Koya na nodai Vakabula. Ia ko Mosese e soli koya me laki sereki ira na nona tamata (Lako Yani 32:32), ia na nona mate ena sega ni rawati kina na bula, baleta ko Mosese e tamata ivalavala ca ka gadreva talega e dua nai Vakabula, me colata ka me sauma na nonai valavala ca. Eda na rawa ni vuli mai vei Mosese kei nai talanoa ni nona bula ia eda na sega ni kunea rawa vei koya na bula. Ia eda gadreva e dua nai Vakabula ena rawa ni tucake ena vukuda, sega walega ni Dautataro ia me keda isosomi. Na Dautataro e ka bibi, ia, na Kalou walega e a rube ena kauveilatai me kedai sosomi, e dua e saumi ki Vua na isau ni noda ivalavala ca, e dua e rawa ni vakabulai keda mai na ka ena kauta mai nai valavala ca ki veikeda. Sai koya oqo na vuna, e uasivi duaduaga kina nai vakaraitaki nei Jisu ki veikeda, baleta ena tawayaga na veika kece ke sega na kauveilatai kei na tucake tale mai na mate.