---
title:  Nai Vakaro ni Vakacegu
date:   23/08/2021
---

E “vinaka sara” na ka a yaco e na gauna ni Veibuli, ia e se bera ni vakacavari. Na Veibuli e laki cava ena Nona vakacegu na Kalou kei na vakalougatataki ni kavitu ni siga, na Siga ni Vakacecegu. “A sa vakalougatataka na kenai kavitu ni siga na Kalou ka vakatabuya; ni sa vakacegu kina mai na nona cakacaka kecega sa bulia na Kalou ka kitaka” (Vakatekivu 2:3).

Na Siga Tabu e tiki tiko ni Nona veibuli na Kalou ka isoqoni cecere taudua mai na veika kece a buli. Na Kalou e solia na vakacegu ka vakarautaka e dua na gauna ki na dua nai tikotiko o koya mera cegu mai kina ena nodra cakacaka ena veisiga na tamata (ena gauna koya na matavuvale nei Atama kei Ivi) ka vakacegu vata kei na nodra Dauveibuli. Ka ni rarawa ni sa curu mai nai valavala ca kina vuravura oqo, qai veisautaka na veika kece. Cavuka na veivosaki ena matanavotu kei na Kalou. Basika na mosi ni sucu mai, cakacaka kaukauwa, kavoro kei na duidui ena bula ni veiwekani, ia e toso cake tikoga nai tuvatuva ni ca eda kila vakavinaka kece tiko mevaka na bula ena vuravura bale oqo. Ia ena loma ni veika kece oqo, na Siga ni Vakacecegu na Kalou e tudei tu ga, nai vakatakilakila tawa mudu ni noda a buli kei nai nuinui kei na vosa ni yalayala ni noda buli vou tale. Kevaka era gadreva na vakacegu ni Siga ni Vakacecegu nib era nai valavala ca, san a qai vakacava na kena gadrevi vakalevu ni sa oti?

Vica na yabaki mai ki muri, ena gauna e a vakagalalataki ira mai kina na Nona tamata na Kalou ena nodra a tiko vakabobula mai Ijipita, e vakananumi ira tale me baleta na Siga ni Vakacecegu.

`Wilika na Lako Yani 20:8–11. Na cava e vakatavulici keda kina me baleta na bibi ni Siga Tabu ni vakaveiwekanitaki ki na Veibuli?`

Mai nai vakaro oqo, sa kacivi eda tiko na Kalou meda nanuma na noda itekitekivu. E veibasai kei na veika era vakabauta e lewe vuqa, eda sega ni tubu ga mai vakataki keda. Eda ka bula ka a buli me ucui Koya na Kalou. Eda a buli meda veitauraki vata kei na Kalou. Veitalia ga na nodra a raici sobu tu vakabobula na Isireli me tawayaga. Ena vei Siga ni Vakacecegu, era sa vakasalataki tiko mera vakananuma se ko cei dina ko ira, ni ra a buli mera ucuia na Kalou vakataki Koya.

“Mevaka ni vakananumi ni cakacaka ni veibuli na Siga ni Vakacecegu, sai vakatakilakila talega ni loloma kei na kaukauwa nei Karisito.”—Ellen G. White, The Desire of Ages, p. 281

Vakananuma na bibi ni vakavuvuli ni ono na siga ni veibuli. Nai vakavuvuli cava tale e bibi cake ena Nona vakaroti keda na Kalou meda vakatabuya e dua nai kavitu ni noda bula ena veimacawa? Na cava e vakatavulici keda kina me baleta na bibi ni noda nanuma na nodai tekitekivu, mevaka e tukuni tiko enai vola Vakatekivu?

`E vakaevei na nomu kila na Siga Tabu ena gauna oqo e duavata tiko beka kei na ka a vakatavuvulitaki me baleta na Siga Tabu ena Lako Yani 16?`