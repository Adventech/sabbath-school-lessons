---
title:  Dua Tale na Vuna Me Caka Kina na Vakacegu
date:   25/08/2021
---

Era sa mai keba toka na Isireli ena Tokalau ni Joritani. Era sa mai taura na vanua nei tuiBasonikei na rua na tui kei Amoriti. Ena gauna bibi oqo, e kacivi ira vata tale na Isireli ko Mosese qai vakananumi ira me baleta nai vakaro ka a soli mai Sainiai e sega ni nodra ga na qase, ia e nodra talega. Sa qai cavuta tale ki vei ira na vunau e tini me ra vinaka kina.

`Veidutuitaka vata na Lako Yani 20:8–11 kei na Vakarua 5:12–15. Na cava na duidui ni kena tukuni ki vei ira na Siga ni Vakacecegu?`

Ena Lako Yani 20:8, Nai vakaro e tekivutaki ena vosa, “Mo nanuma” ia ena Vakarua 5:12 na vosa e tekivutaki kina, “Mo vakabauta” se mo doka. Na vosa mo nanuma e qai yaco malua mai enai vunau vakataki koya (Vakarua 5:15). Ena tikina oqo, e tukuni tiko vei ira mera nanuma ni ra bobula. E dina ga, ni ra sa tubu galala ko ira nai tabatamata oqo, ia era na sucu bobula tikoga kevaka me a sega na veivakabulai mana a caka. Nai vakaro me baleta na Siga Tabu me veivakananumi tiko vei ira ni o Koya na Kalou vata ga a cakacaka enai talanoa ni Veibuli e cakacaka tale tikoga ena nodra vakabulai: “Sa kauti iko tani maikina ko Jiova na nomu Kalou e na liga kaukauwa, kei na liga sa dodo yani” (Vakarua 5:15).

Na dina oqo e veiraurau kei nakedrai tuvaki na Isireli ena gauna oya, ena nodra sa mai tiko enai sauka ni vanua yalataki. Ni oti e 40 na yabaki na nodra leqa vakaca na i matai ni tabatamata. Era rui gogo ena nodra valuta na vanua mevakataki ira na nodra qase ena nodra lako tani mai Ijipita. Era gadreva na Kalou oqo me cakacaka ena ligana kaukauwa kei na liga e dodo yani.

Na Siga ni Vakacecegu e sa vakarau me taura e dua tale na yasana. Baleta na Kalou e Kalou ni veivakabulai, ia ko ira na Isireli mera maroroya na Siga ni Vakacecegu(Vakarua 5:15). Io, na veibuli e sega ni veiyawaki kei na ivakaro ni Siga ni Vakacecegu, ena Vakarua 5 sara madaga, dina ga sa tiko tale na vuna me maroroi kina, na nodra vakabulai na Isireli. Ena vakanananu ni nodra sereki na Isireli mai Ijipita, e sai tekitekivu ni veibuli vou, e tautauvata ga kei nai talanoa ni veibuli enai vola ni Vakatekivu. Mevaka ni ra sa tamata galala na Isireli, oya na cakacaka ni veibuli vou ni Kalou(raica me kenai vakaraitaki na Aisea 43:15).

Ena vuku ni Lako Yani e sai vakaraitaki ni galala mai nai valavala ca, sai koya oya na Veivakabulai, o koya eda na rawa ni raica ena Siga ni Vakacecegu ni vakatakarakara ruarua ni Veibuli kei na Veivakabulai. Ia, na kena dina oya ni Siga ni Vakacecegu e dusimaki Jisu ki veikeda, na noda Dauveibuli ka noda i Vakabula.

`Wilika na Joni 1:1–13. Na cava e vakatavulica ki veikeda me baleti Jisu ni o koya na noda Dauveibuli ka nodai Vakabula?`