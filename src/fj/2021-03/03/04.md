---
title:  Loma Katakata
date:   13/07/2021
---

Ni da vulica nai otioti ni macawa ni nona veiqaravi o Jisu ni bera na nona lauvako kina kauveilatai, sa rui veivakayaloqaqataki ka veivakauqeti dina vei keda. E solia talega e dua nai yaloyalo ni nona dauuqeta na tamata na yalokatakata kei sasaga me cakava ka tukuna na veika e tawa dodonu.

`Wilika na Luke 22:14–30 qai vakasamataka mada na luluvu e tarai Jisu ena Nona vakarogoci iratou tiko na tisaipeli ena nodratou veibataka tiko ena gauna ni kana vata ni lako sivia se ko cei e uasivi cake ena kedratou maliwa(Luke 22:24). Na cava na vuna e sa lako tani kina vakatikitiki na tisaipeli mai na soqoni bibi oya ka vakanamata kin a cecere vakatamata?`

Ena so na gauna eda sa dauveivosakitaka se ko cei e cecere ena noda isoqosoqo lotu, matavuvale se vanua ni cakacaka. Eda sa dauvakananuma lo tu beka ga, ia ko cei sara mada ena dauvakalaqata cake mai e matanalevu?

Oqo e sega ni qai kenai matai me kau cake mai kina na taro oqo ena kedratou maliwa na tisaipeli nei Jisu. Ena Maciu 18: 1 eratou a vakalaqata cake mai kina na taro vata ga oqo e lewe lima na tisaipeli ena kenai tukutukuni e ukutaka vakamatau ka kaya, “Ko cei sa levu cake e na matanitu vakalomalagi?. Sa qai sauma ko Jisu ena dua na vosa vakaibalebale, ena Nona kaciva e dua na gone lailai ka mai vakatura e matadratou. E tadola na matadratou ena nodratou via kila se na cava nai balebale ni ka oya. Ena Maciu 18: 3 sa qai tukuna vei iratou ko Jisu nai vakamacala ni sau ni nodratou taro ena Nona kaya, “Au sa kaya vakaidina vei kemudou, Kevaka dou sa sega ni saumaki mai, ka yaco me vaka na gone lalai, dou na sega sara ni curu ki na matanitu vakalomalagi."

Na bula e veisau sai koya na yavu ni kena rawati na vakacegu vei Jisu. Eda na vakila na noda gadreva na veivuke me lako mai tautuba. Eda na vakila talega ni da na sega vakararavi tu ga veikeda, ia e gadrevi meda vakararavi vei Jisu. Eda sa vakila na veisau ni veika eda dautaleitaka kei na veika e biligi keda. E kaya ko Jisu ki vei iratou na Nona tisaipeli: Vakabauti Au ka vakararavi vei Au me vakataki koya na gonelailai oqo. Na cecere dina sai koya na noda biuta tani na noda dodonu ka ciqoma na veika talei vakalomalagi.

Ka ni rarawa, ni vaka eratou se bera ni vulica na lesoni oqo na tisaipeli ena gauna e kania vata kina kei iratou ko Jisu nai otioti ni vakayakavi. Na nodratou veiba, ka viavia liu e vakacacana vakadua na gauna vinaka ni duavata o koya ena sega ni vakaruataki tale.

Na veika kece oqo, ena gauna ni nodratou tiko vata kei Jisu, veiqaravi tiko vata kei Jisu kei na nodratou rogoca ka vuli tiko mai Vua? Sa dua dina nai vakaraitaki ca ni kena vakaleqai tu ni bula ni tamata. Ena yasana kadua, vakasamataka mada na dina ni loloma savu ni Kalou ni salavata tiko kei iratou, veitalia mada ga na vakaloloma ni veitalanoa ena kedratou maliwa na Nona tisaipeli, ia ko Jisu e sega ni biuti iratou .

`Na cava na vuna e iwali vinaka duaduaga kina ni gagadre ni lavelaveti keda na noda vakaraici Jisu ena kauveilatai. O koya sa tiki tu ni noda bula na tamata bale.`