---
title:  Cavuraki na Nuiqawaqawa
date:   15/07/2021
---

`Wilika na Joni 14:1–6. Ena loma ni bula ni nuiqawaqawa, na cava meda cakava me na kakua kina ni yaco vei keda na lomaleqa? Na cava na yavu ni bula uasivi meda qaqa kina mai na tatawasewase, nanumi koya vakataki koya, veivakaisini, ka kunea na vakacegu dina?`

Ko Jisu ga nai wali ni kena valuti na nuiqawaqawa. O Koya na sala, na dina kei na bula. E kila na sala me muri, ena gauna eda veilako yaki voli kina ena vuravura sa vakasinaiti tu ena veitukutuku lasu eso. Mevaka ni o Koya na Vunilawa, sai Koya talega na dina e a mai liatamata, kei na Yalona ena tuberi keda kina ka kecega e dina. (Joni 16:13). Oca, tauvimate se yalolailai, o Koya na bula—sega ni dua walega na bula, ia o Koya sa yalataka tu ki veikeda na bula e levu sara(Joni 10:10). E okati eke na noda itikotiko tawa mudu kei na bula tawa mudu, ia egadrevi talega e kea na i vakarau ni bula e duidui. Sa rawa ki Vua na Dauveibuli me solia vakalevu sara ena kenai vakatagedegede eda sega ni namaka, ena gauna sara mada ga oqo.

“Me kakua ni rarawa na lomamudou” o ya na veisureti meda bulatakani da wawa tiko. Ena gauna eda gogo kina, e sa rawa vei Koya me biuti keda tale ena dua na delana cecere. Ni da tovolea tiko meda valuta na butobuto kei nai valavala ca, o Koya e sega walega ni tekivuna ia ena vakacavara talega na Nona cakacaka vinaka veikeda (Phil. 1:6). 10

Se mani vakacava na veika ca e tarai kedatu (io, ena rawa ni ca sara) raica na vosa ni yalayala sa solia ko Jisu. Ni o Koya sa vakarautaka tiko e dua na tikina me noda, ena sega kina na mosi, nuiqawaqawa, kei na rarawa ena takali sara. Sai koya oqori nai nuinui e sa soli tu ki veikeda ena vukui Karisito Jisu, ka sa soli tu ki veikeda kece, veitalia ga se ko cei ko iko, veitalia ga se tuvaki ni bula cava ko tu kina, veitalia ga na lolovira ni noda bula ena gauna oqo.

Sa kenai wali ga, oya meda lako mai ki Vua na Kalou ena noda malumalumu, ena noda mosi, ena noda bula kavoro, ena ituvaki ni bula cava ga eda tu kina, ena noda vakila ni sa ciqomi keda, dina ga ni vaka tu oya nai tuvaki ni noda bula.

Sai koya oya na ivakaraitaki ni loloma savu, kei na cava na vuna e dodonu meda vakabauta kina ni sa na soli kevaka eda vakasaqara ena vakabauta.

`Wilika na Jeremaia 3:22. Na cava e kaya na Kalou meda cakava, oti, na cava ena cakava veikeda?`

`Vakasamataka mada na vosa nei Jisu: “Au na lesu tale mai ka mai kauti kemudou mo dou na tiko talega ena vanua Ka’u sa tiko kina” (Joni14:3). Na cava e kaya ki veikeda ena kena bibi na vosa ni yalayala be baleta na Lesu Vakarua mai? Vakauasivi veikeda na Lotu ni Kavitu (na noda kila na mate), Na cava sa bibi kina na vosa ni yalayala me baleta na Lesu Vakarua mai?`