---
title:  Nakita mo Bulataka
date:   11/08/2021
---

Me rawa vei au me’u veivosoti, ena dodonu me’u vakila e na dua na gauna ni ko a vakamavoataki. Ena via dredre me dauvakayacori na ka oqo,baleta ena so na gauna eda sa dautemaki meda ubia na ka e tiko e lomada ka sega ni saga na kena iwali. Na noda vakatara na yalo ni veisisivotaki o koya e sega ni va-Kalou kei na noda cudru sara madaga Vua na Kalou e sega ni dua na leqa levu sara. Eda raica ni tukuni vakawasoma ena vola ni Same. Sa rawa ni’u tukuna saraga vakadodonu ki Vua na Kalou ni’u sega ni vinakata na ka sa yaco, se, na ka a caka vei au e vakacudrui au se vakararawataki au, se ruarua. Enai talanoa kei Josefa eda raici koya ni a tagi ena nona raici iratou tale na tuakana qai vakavotuya lesu mai eso nai vakarau ni yalo ena dua na veigauna sa oti.

`Na cava e tukuna ki veikeda nai tukutuku nei Jisu ena kauveilatai me baleta na gauna ni veivosoti? Wilika na Luke 23:34.`

E sega ni waraki keda o Jisu meda kere veivosoti mada e liu. Ia veikeda, meda kakua ni waraki ira era vakavuna na leqa mera kerea na veivosoti. Ka sa rawa meda vosoti ira kevaka mada ga era sega ni via ciqoma na noda kere veivosoti.

`Na cava erau vakatavulica enaLuke 6:28 kei na Maciu 5:44 me baleta na noda veimaliwai vata kei ira era vakavu leqa tiko veikeda?`

Na veivosoti, me vakataka na loloma, e tekivutaki ena digidigi ka sega ni vakarau ni ka o kasamitaka. E rawa ni da cakava na digidigi meda vosota, ke sega madaga ni duavata na lomada ena digidigi oqo. Na Kalou e kila ni na sega ni rawa na digidigi oqo ena noda kaukauwa ga, ia “Vua na Kalou e rawarawa na ka kecega” (Marika 10:27). Sai koya oqo na vuna e tukuni kina veikeda meda masulaki ira era vakavuna na noda rarawa. Ena dua tale na yasana, kevaka sa mate o koya, ia sa na rawa meda masulaka me soli veikeda na kaukauwa mena rawa ni da vosoti koya kina.

Na veivosoti e sega ni dau ka rawarawa. Na mosi kei na veivakacacani e vakayacori ki veikeda e rui daumosi, e biuta tu veikeda na rarawa, vakacaca, na kavoro. Ena basika mai na vakacegu, kevaka eda vakatara, ia ni da kukuva matua tiko na cudru kei na rarawa kei na lomaca e sana dredre sara me vakamavotaki.

Na kauveilatai sai vakaraitaki vinaka duadua ni ka e a sorovaka na Kalou vakataki Koya me vosoti keda kina. Kevaka sa rawa ki Vua na Kalou me lako curuma oya ena vukuda, e dina ga ni kila tu ni ra lewe vuqa era na biuti Koya, sa rawa kina veikeda meda veivosoti talega.

`Ko cei e dodonu mo na vosoti koya,kevaka e sega vua na tamata oya, ia e yaga vei iko?`