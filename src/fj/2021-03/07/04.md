---
title:  Vosota ka Guilecava?
date:   10/08/2021
---

Nai balebale ni Veivosoti oya na nona sa tu vakarau e dua me sa guilecava na nona dodonu ni cudru, veivakacacani kei na nona sauma lesu vei koya e vakavuna na leqa. Ko Dr. Marilyn Armour, e dua na vuniwai ni matavuvale ka a qaravi ira tiko oira era a bula mai ena nodra a vakagagai ena kasi gaga me rawa ni kunea kina se na cava era a cakava ko ira era bula mai oqo me na vakaibalebale kina na ka a yaco vei ira, e vola vakaoqo: “Na vakanananu taucoko ni veivosoti sai koya na ka e cakava o koya e sotava na leqa ena dua nai naki ka sega ni dua na ka e yaco walega.”

E sega ni balebale ni veivosoti oya ni sa na sega na kena revurevu ni ka a yaco. Na veivosoti e sega ni kenai balebale na nona vakatarai o koya e veivakacacani me veivakacacani tikoga. Nai balebale ni veivosoti oya na noda laiva na noda rarawa kei na noda gagadre ki Vua na Kalou. Kevaka e sega, na cudru, na veicati kei na veilecalecavi e sa na laki vakavuna na tamata cava ga e cakava me ca sara.

`Na cava ena cakava ki veikeda na noda vosoti ira na tani? Maciu 18:21–35.`

E dua tiko nai dola ni noda vulica meda dauveivosoti oya na noda kila ni da sa vosoti oti mai vei Karisito. Eda tamata ivalavala ca kece, sega walega vei ira na tamata, ia ki Vua talega na Kalou. Nai valavala ca kece eda sa ivalavala ca tiko vua na Kalou na Dauveibuli; ia ena vuku i Jisu sarawa ni da kerea na veivosoti ni valavala ca kece e da vakayacora ena vuku loloma savu ni Kalou kivei keda. Ena gauna eda sa taura rawa kina na dina e laveti cake tiko oqo, ciqoma na veivosoti oqo me nomu, ka vakila na nona sa vosoti iko tu na Kalou, na qai rawa meda vosoti ira na tani. Eda veivosoti sega ni baleta ni dodonu mera vosoti ia ena vuku ni noda sa ciqoma oti mai Vua na Kalou kei na noda gadreva vakataki keda. Ena vakacava sara mada na levu ni noda na gadreva tale tikoga na veivosoti?

Mevaka eda sa raicaoti mai, ko Josefa e solia tale tiko na gauna ena vuku ni veiwekani vakamatavuvale. E sega eke na veicati, sega ni lesuvi lesu tale na veika sa yaco oti.

E sa vaka me dau ka dredre sara me tekivu tale e dua na matavuvale kevaka era sa yaco na lewena mera sa kena dau ni veivakacacani vakataki ira. Ia e sega ni o koya oya na ka e cakava ko Josefa. E rairai e via biuta na veika sa sivi ka toso kiliu ena loloma kei na veiciqomi. Kevaka me a duatani nai vakarau nei Josefa, nai talanoa oqo ena duatani na kenai tinitini.

`“Sa kalougata ko ira sa bokoci na nodra i valavala ca, A sa buluti na nodra caka cala: Sa kalougata na tamata sa sega ni beitaka vua nai valavala ca ko Jiova” (Roma 4:7, 8). Na cava e kaya tiko ki veikeda ko Paula me baleta na ka e sa solia ki veikeda ena vukui Jisu, ka na rawa vakacava ni yaco na vosa ni yalayala totoka oqo me uqeta na noda semati keda vei ira eda a vakararawataki ira?`