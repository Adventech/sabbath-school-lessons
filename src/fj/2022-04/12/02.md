---
title:  Nai Vakaraitaki nei Jisu
date:   11/12/2022
---

`Wilika na Luke 2:52. Na cava na yasa vava ni bula nei Jisu e cavuti tiko ena tikina oqo?`

Na bula nei Jisu e vinaka vakaoti, kei na Nona tubu cake e okati tiko kina na veiyasa ni bula taucoko ni tamata. Me vaka na ka e kaya na Luke 2:52, “A sa tubu cake ko Jisu e na vuku (vakasama) kei na yagona talega, a sa vinakati koya vakalevu cake tikoga na Kalou (vakayalo) kei ira talega na tamata (veimaliwai).

"E yavala na Nona vakasama ka tara sara tikoga na veivakanananu titobu kei na vuku e sega ni veiraurau kei na Nona yabaki. Ia na Nonai tovo e totoka ena yasana ruarua. Na kaukauwa ni vakasama kei na yagona e toso cake tikoga, ni salavata kei na lawa ni bula ni dua na gone. Ena Nona gone, ko Jisu e vakatakila e dua na ivakarau ni bula totoka. Na ligana dauloloma sa dau tu vakarau me vukei ira na tani. E vakatakila na yalomalumalumu ka na sega ni vakayavalati rawa ena dua na ka, kei na yalodina e na sega ni volitaka na dina. Ena yavu e dei mevaka na vatu, na Nona bula e vakatakila na loloma savu e sega ni nanumi Koya ga vakataki Koya.”—Ellen G. White, The Desire of Ages, pp. 68, 69.

`Wilika na Maciu 4:23. Ena rawa vakacava meda na tomana tiko na cakacaka ni veiqaravi nei Jisu-me veivakatavulici, me vunau, me veivakabulai-me vuavuai vinaka ena gauna oqo?`

Kevaka eda raica ni dua na tamata e dauveimaliwai ka sega ni tawasei rawa, eda na sega ni yalana na noda lotu ki na veika vakayalo duaduaga. Na dina e vauca vata na yagoda taucoko, e tara na noda bula taucoko, ka okati kina na veiyasa ni noda bula taucoko. Na noda bula vakayago kei na bula vakayalo e veisemati vakaukauwa ka dredre me na tawasei. E dina ga, nida tamata bale, eda na sega ni tautauvata rawa kei Jisu me vaka e tukuni tiko e cake, ena loloma savu ni Kalou meda vakadamurimuria, baleta me vakavouia ki na tamata na veiucui kei na Dauveibuli, me kauti koya lesu tale ki na vinaka sara o koya a buli taumada kina me veivakauqeti ena kena tarai cake na yagoda, vakasama kei na yaloda—sai koya oqo na cakacaka ni veivakabulai. Oqo na ka e gadreva na Kalou me cakavaki vei ira na Nona tamata me tiki ni tuvatuva ni nodra vakarautaki ki na Nona lesu mai.

`Ni veidutuitaki oikeda ki vei Jisu, eda na yalolailai vakarawarawa ena duidui. Ena maroroi keda vakacava mai na yalolailai na noda vakanamata vakatabakidua tiko ki na kauveilatai kei na kenai balebaleka, nida vakatauvatanitaki keda vata kei na veika eda raica vei Jisu?`