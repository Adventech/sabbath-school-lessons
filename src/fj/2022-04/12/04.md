---
title:  Na Vakanananu nei Karisito
date:   13/12/2022
---

Eso na tamata era vakabauta kevaka era na veisautaka nai tuvaki ni bula e vakavolivoliti ira na tamata yadua ena rawa ni veisau. Ena dodonu meda na dro tani mai na veivanua kei na draki ni bula ena vakavolekati keda ki na veitemaki (Same 1:1, V/Balebale 5:1-8). Ia na noda leqa me baleta na veitemaki kei nai valavala ca ena rawa ni wali ga ni sa veisau na lomada (se vakasama). Ko Karisito e tara saraga na uto ni vakanananu oya ena Nona kaya, "Ni sa curu yani mai loma, mai na yalodra na tamata, na nanuma ca, na dauyalewa, na daudara, na daulaba, na daubutako, na daukocokoco, nai valavala ca, na dauveivakaisini, na daugagano, na mata ca, na vosa vakacaca, na viavialevu, na lialia" (Marika 7:21, 22). Sa kenai balebale ni gadrevi me na veisau na noda vakanananu me na qai rawa kina ni veisau na noda itovo.

`Wilika na veitikina oqo: 1 Koronica 2:1 Same 24:3, 4; Roma 12:2; Filipai 4:8; kei na Kolosa 3:2. Na cava nai balebale ni vakanananu nei Karisito"?`

Sa yalataka oti tu na Turaga ni ena ruku ni veiyalayalati vou, ena biuta kina na Nonai vunau ki na nodra vakasama na Nona tamata ka vola ki lomadra (Jeremaia 31:31-33, vakatauvatana kei na Iperiu 8:8â€“10, Iperiu 10:16). E sega ni veivakurabuitaki, baleta ena Vunau mai na Ulunivanua, e vakarabailevutaka ka vakatitobutaka tiko kina ko Karisito nai balebale ni vunau ni Kalou ki nai tagede ni vakasama kei na kena inaki (raica Maciu 5:17- 48). Sa na rawa nida na qaqa mai na veitemaki ena loloma savu e veivakavoui walega ni Kalou, kei na tagede ni vakasama kei na kenai naki oqori, sa dodonu meda cikeva na vosa ni yalayala me na rawa kina ni tarovi na vakanananu ca.

Ena bula oqo, se mani vakacava na noda yalodina, eda na sega ni yacova nai tagede ni vinaka vakaoti. Ia kevaka eda sa tu vata kei Karisito, eda sa na ubi se ologi ena nona yalododonu. E dina ga ni da se bera ni vinaka sara, eda sa na okati meda vinaka sara mai Vua (Filipai 3:12-15). "Ena gauna eda sa duavata kina kei Karisito, sa na tu veikeda na vakanananu nei Karisito. Na savasava kei na loloma ena serau yani ena nodai tovo, na yalomalumalumu kei na dina ena vakatulewataka na bula. Nai vakaraitaki ni ka eda tutaka sa na veisau. Ni sa tiko ko Karisito ena bula, o Koya sa na vakayagataka na kaukauwa e veivakavoui, ka sa na so na vakacegu kei na reki o koya e bula tiko e lomada." Ellen White, Selected Messages, book 1, p. 337.

Ena kena sorovaki walega na bula ena veisiga, na kena vakamatei na au ena veisiga, na sasaga e guta ena veisiga, me talairawarawa ki vei Jisu ena vakabauta, ena rawa ni cakava na veivakavoui vakaoqo ki na noda bula.

`Raitayaloyalotaka se na vaka tu evei na nomu bula kevaka mo na tarova vakanananu ca. Ena vakacava na duidui ni nomu bula? Na cava na gaunisala vinaka me rawa ni nomu kina na ka oqo?`