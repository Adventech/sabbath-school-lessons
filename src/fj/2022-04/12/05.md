---
title:  Na Veiliutaki ni Yalo Tabu
date:   14/12/2022
---

Na Yalo Tabu nai yaragi kaukauwa ni Kalou me sovaraka ki lomada na loloma ni Kalou
(Roma 5:5), liutaki keda meda vakila nida sa vakabulai vakaidina (Joni 16:7-11), tuberi
keda ki na ka kecega e dina (Joni 16:13), ka na vakaukauwataki keada meda vakayacora na
cakacaka ni kena kacivaki na kosipeli (Cakacaka1:8). Baleta ni tarova na Yalo Tabu na toso
ni cakacaka nei Setani, e sega ni ka ni kurabui na nona na tovolea ko Setani me vakacacana
na noda kila na cakacaka ni Yalo Tabu. Me vaka eso era sega ni duavata kei na Nona
bula kei nai tovo, eso era vakabibitaka na isolisoli ni Yalo Yabu mai na Nona kaukauwa ni
veivakavoui.

`Wilika na Cakacaka 8:4-24. Ko Saimoni na daucakaisausau mai Samaria e a
vinakata nai solisoli ni Yalo Tabu ni sega mada ni vakavoui mai Vua na Yalo Tabu. Na
gaunisala cava e se vakatakilai tikoga kina na itovo vata ga vakaoqo ena noda gauna?`

Ko ira na luve ni Kalou sai ira era tuberi tiko mai Vua na Yalo Tabu (Roma 8:14) ki na
ka kecega e dina mai na Vosa ni Kalou (Joni 16:13, Joni 17:17). E matata vakavinaka na
veivakasalataki nei Jisu ena Nona a kaya, â€œEna sega ni curu ki na matanitu vakalomalagi ko
ira kecega sa kaya vei Au Turaga, Turaga, ko ira ga sa kitaka na lomai Tamaqu sa tiko mai
lomalagi. Era na lewe vuqa era na kaya ki vei Au ena siga koya, Turaga Turaga, keimami a
sega li ni vakavuvuli ena yacamuni, ka vakasevi ira na tevoro ena yacamuni, ka cakava
na veicakacaka mana eso ena yacamuni? Au na qai tukuna vei ira, dou lako tani vei au,
au sa sega ni kilai kemudou, dou sa daukitaka nai valavala ca" (Maciu 7:21-23). Sa kenai
balebale ni Yalo Tabu e na sega ni kauta tani e dua mai na Vosa ni Kalou-e a ceguva na
Kalou vakataki Koya-ia e tuberi keda ena kena vakadeitaki na Vosa ni Kalou.

Na Yalo Tabu vataga ka tuberi keda ki na ka kecega e dina e solia talega na kaukauwa
ki veikeda meda tuberi ira na tani ki na dina talei oqo (Maciu 28:18-20, Cakacaka 1:8). Ni
da vakayacora tiko na noda cakacaka ni kaulotu, sa noda na Nona veitokoni. Ena veimataka,
ena dodonu meda na dautekiduru ena mata ni Turaga ka vakavouia na noda vosa ni yalayala
ni yalodina tikoga ki Vua. Kevaka eda na cakava oqo, ena solia me na tiko vata kei keda na
Yalo Tabu, vata kei na Nona kaukauawa e veivakabulabulataki ka veivakatabui.

E dodonu meda dolavi keda ki na Nona veiliutaki ena kena vakayacori na digidigi
vakayalomatua, ena veisiga, ena noda cakava na ka e dodonu ka levea n aka eda kila ni cala.
Ena rawa walega ena noda vakasaqara na kaukauwa ni Kalou o Koya a yalataka me mai
bula e lomada.

`Na cava na vuna e sa rui bibi kina, meda masulaka na veiliutaki ni Yalo Tabu me
veiliutaki ena noda bula, ena veimataka?`