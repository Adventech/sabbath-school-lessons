---
title:  Na Veitikina e Veisaqasaqa?
date:   19/11/2022
---

### Wilika ena Macawa oqo
Luke 16:19–31,Luke 23:43, Joni 20:17,Filipai 1:21–
24, 1 Pita 3:13-20, Vakatakila 6:9-11.

> <p>Wiligusu</p>
> "Dou sa vakasaqaqara e nai Vola Tabu; ni dou sa nanuma dou sa
rawata kina na bula tawa mudu: ia nai vola oqo sa tukuni Au" (Joni 5:39).

Sa veivakasalataki tiko ko Pita: "mo dou vakarau tiko mo dou tukuna vua na tamata
yadua sa tarogi kemudou, na vu ni nuinui sa tu e na lomamudou e na yalomalumalumu
kei na rere" (1 Pita 3:15). Tomana ko Paula ka kaya, “mo vunautaka na Vosa; gumatua
e na gauna vinaka, e na gauna ca; mo tukuna na ka e ca, mo vunauci ira sa cala, mo
dauvakarota tiko nai vakavuvuli ka vosota vakalevu sara. Ni na yaco na gauna era na sega
ni vosota kina nai vakavuvuli dodonu" (2 Timoci 4:2, 3).Oqo na ka sa yaco tiko, meda
kakua ni raica walega na veiulutaga e rawarawa tu ga ni vakamacalataki me sotava na noda
vakabauta, ia ena dodonu meda na tara talega na veitikina rawarawa eso me vakatavulica e
dua na ka e duidui mai na veika eda vakabauta.

Nida cakava oya, ena dodonu meda vakadadamuria nai vakaraitaki nei Jisu. "Ko
Karisito vakataki Koya e sega ni usoraka e dua na dina, ia ena veigauna e dautukuna kina
ena dela ni loloma. . . . E sega vakadua ni viavialevu se quraqura, e sega vakadua ni vosataka
e dua na vosa e kaukauwa, e sega vakadua ni vakamosia e dua na yalo. E sega vakadua ni
vakalewa e dua na malumalumu ni dua na tamata."-Ellen G. White, The Desire of Ages,
p. 353.

Ena macawa oqo eda na vulica tiko kina eso na tikina talei era vakayagataka
na tamata me vakadonui kina ni bula tiko na yalo. Na veika e yaco oqo ena dodonu me
vakaukauwataka na noda dui vakabauta ka me vukei keda meda na sauma ena yalo e loloma
ki vei ira era na taroga na ivakavuvuli bibi oqo.

_*Vulica na lesoni ni macawa oqo me na vakarautaki iko ena Siga Tabu, Noveba 26._