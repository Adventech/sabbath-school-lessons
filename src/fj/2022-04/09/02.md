---
title:  Na Turaga Vutuniyau kei Lasarusa
date:   20/11/2022
---

`Wilika na Luke 16:19–31. Na cava na vuna na I talanoa oqo e sega ni italanoa dina
me baleta na bula e sa bera mai?`

Eso vei ira na vuku era kaya ni dodonu me vakadewataki na Luke 16:19–31 ni ka
dina, mevaka ni vakamacalataka tiko nai tuvaki ni bula ni tamata ni sa mate. Ia na rai oqo
e veivakauti kina na vica nai cavacava e sega ni vakaivolatabu ka sa na sega ni duavata kei
na vuqa na tikina eda sa raica oti mai.

Matai, ena dodonu meda na vakadonuya ni ko lomalagi kei eli erau rui veivolekati ka
sa rawa nira veitalanoa kina ko ira era vakaitikotiko ena yasana ruarua(Luke 16:23–31). Ena
dodonu meda na raitayaloyalotaka talega na gauna sa na oti kina na bula, sa davo tu na yago
enai bulubulu, ekea sa qai vo tiko e dua nai tagede ni bulavakayalo e vakilai koya tiko ka
vakamatana, qaqalo ni ligana, dua na yamena, ka vakila ni karamaca(Luke 16:23, 24).

Kevaka me sa ivakamacala ni tuvaki ni bula ni tamata ni sa mate na tikina oqo, ko
lomalagi sa na sega ni vanua ni reki kei na marau baleta ko ira na vakabulai sa na rawa ki
vei ira mera vakamuria sara tiko vakavoleka na nodra rarawa tawa vakaiyalayala ko ira
na nodra daulomani, ka sa rawa sara talega mera veivosaki vata kei ira(Luke 16:23–31).
Ena rawa vakacava ni marau tiko mai lomalagi e dua na tina ena nona sa raica tiko na
vutugu ni luvena mai eli? Enai yaloyalo vaka-koya, e sa na via dredre sara ni ciqomi me
na vakavotukanataki na vosa ni yalayala ni Kalou ni na sega na rarawa, tagi, kei na mosi
(Vakatakila 21:4).

Ena vuku ni kena sega ni matata, vuqa vei ira na vuku ni Vola Tabu era okata nai talanoa
me baleta na turaga vutuniyau vata kei Lasarusa ni vosa vakatautauvata ka na sega ni rawa
ni vakadewataki ni dina na veitikina kece. Ko George E. Ladd, dina ga ni sega ni lotu ni
kavitu, e kaya ni talanoa oqo e rairai ni dua tiko na vosa vakatautauvata e vakayagataki ena
vakanananu vaka-Jiu ena gauna oqo ka sega ni kenai naki me vakatavulica e dua na ka me
baleta na ituvaki ni tamata ni sa mate." G. E. L[add], "Eschatology," in The New Bible
Dictionary, edited by J. D. Douglas (Grand Rapids, MI: Eerdmans, 1962), p. 388.

Na vosa vakatautauvata ni turaga vutuniyau vata kei Lasarusa e vakaraitaka tiko e dua
na duidui levu ena kedrau maliwa e dua na tamata vutuniyau ka vakaisulu vinaka kei na dua
na tamata vakaloloma, ka robota tu na yagona na karo, na yacana ko Lasarusa" (Luke 16:19,
20). Sa vakatavulici keda nai talanoa ena rua na ka(1) nai tutu kei na noda kilai ena gauna
oqo e sega ni ka me na rawati kina nai cocovi ena gauna mai murikei na (2) nai cavacava ni
nonai lakolakoe dua na tamata ena vakatautaki ena bula oqo ka na sega ni rawa ni vakasukai
lesu tale ni sa takali na bula (Luke 16:25, 26).

`"Ia sa qai tukuna vua, “Kevaka era sa sega ni rogoci Mosese kei ira na parofita,
era na sega ni vakarogoca, kevaka sa tu cake e dua mai na mate” (Luke 16:31). Nai
tukutuku kaukauwa cava mai vei Jisu meda taura me noda me baleta nai Vola Tabu
kei na gaunisala meda talairawarawa kina?`