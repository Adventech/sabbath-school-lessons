---
title:  Na Veiyalo enai Ruku ni Cabocabo ni Soro
date:   24/11/2022
---

`Wilika na Vakatakila 6:9–11. E rawa vakacava nira tagi na yalodra na vakamatei ena ruku ni cabocabo ni soro?`

Na ka ono ni drega e vakatakila tiko e dua nai yaloyalo e sega ni matata ena gauna e dolavi kina. E laurai na yalodra na vakamatei nira tagicaka tiko ena ruku ni cabocabo ni sorome veisausaumi na Kalou(Vakatakila 6:9-11). Eso era sa vakayavalati mera semata vata nai cabocabo ni soro oqo sai koya na i cabocabo ni ka boi vinaka e cavuti tiko ena ikavitu ni drega(Vakatakila 8:1–6). Ia, ni cavuti na dra (sega ni ka boi vinaka) ena vakatakila 6:9–11 sa vakauti keda sara ki nai cabocabo ni vakacaboi soro, na vanua e sova kina na dra ni soro(V/ Soro 4:18, 30, 34).Mevaka ni dauvakayagataki na dra ni manumanu e vakacabori mei soro me vakamiriki wavokita nai cabocabo ni soro, sa vaka-kina na nodra dra na vakamatei ena vukui Jisu e vakatakarakarataka ni sova tiko ki nai cabocabo ni soro ni Kalou, mai vei ira na kena vo era yalodina tiko ki na Vosa ni Kalou kei nai tukutuku kei Jisu, era sa vakayalia na nodra bula(Vakatakila 6:9, raica talega naV/kila 12:17, V/kila 14:12).

Na yalo ena ruku ni cabosabo ni soro e vakaibalebale. Kevaka me ka dina, ena rawa ni dua e kaya, ni ko ira era vakamatei era sega ni marau tiko mai lomalagi, baleta nira tagi tiko me saumi na ka e a caka ki vei ira. Nai rogorogo oqo e vaka nira sega tiko ni marautaka nai solisoli ni bula tawa mudu. Na gagadre ni veisausaumi ena rawa ni cakava me ca sarana nomu bula. Ia, na nomu mate talega?

E rui ka bibi talega me nanumi ni ko Joni a sega ni soli ki vua nai rairai kei lomalagi dina. E sega na ose vulavula, damudamu, loaloa se vula ca mai kea vata kei na dauvodo ose vakaivalu. Ko Jisu e sega ni basika e kea mevaka na lami sa mavoa. Na va na manumanu eratou sega ni vakatakarakarataka nai rairai dina nimanumanu e vakatabana. . . . Sa vaka- kina e sega na yalo era davo koto ena yavu ni cabocabo ni soro mai lomalagi. Nai yaloyalo kece e ivakatakarakara ga.”—The SDA Bible Commentary, vol. 7, p. 778.

Ko George E. Ladd, e sega ni Lotu ni Kavitu e vola: “Enai vakaraitaki oqo [V/Kila 6:9-11],e sa matata ni cabocabo ni soro na vanua e sova kina na dra ni soro. Na nona raica ko Joni na yalodra na vakamatei ena ruku ni cabocabo ni soro e sega ni ka me baleti ira na mate se na kedrai tuvaki; e sa gaunisala matata ga e raitayaloyalotaki ga kina ni tiko ko ira a mate ena vuku ni nodra Kalou.”—A Commentary on the Revelation of John (Grand Rapids, MI: Eerdmans, 1972), p. 103.

`Ko cei (vakauasivi ko ira era vakaleqai ena vuku ni vakatulewa cala) e sega ni tagica na vakatulewa dodonu, o koya e sega ni se yaco mai? Na cava na vuna e dodonu kina ki veikeda, meda vakabauta, ni gauna mai muri na vakatulewa o koya e se vo tiko ena vuravura oqo ena qai yaco mai? Na veivakacegui cava ko na rawa ni taura mai na vosa ni yalayala totoka oqo?`