---
title:  Vakadamurimuria kei na Veirairai Tale Eso
date:   08/12/2022
---

Na veivosaki kei ira na mate e tautauvata saraga kei na nodra vakadamurimuri ira na mate
kei na veirairai tale eso ni tevoro ko ira era cakava tiko. Ena rawa ni vakadamurimuri ko ira
na wekada voleka era sa mate se dua tale. Na kenai rairai vakayago kei na domo e tautauvata
saraga kei koya sa mate. Na veivakacalai kece nei Setani oqo era na vakayagataki mera
vakacalai kina ko ira era sega ni yavutaki vakavinaka sara tiko ena Vosa ni Kalou. Ko
Ellen G. White e veivakasalataki ka kaya, “Eratou a tovolei na apositolo mai vei ira na
yalovelavela lasu me rawa ni vakacala na veika a tukuna vei iratou na Yalo Tabu me ratou
vola ena nodratou tiko voli e vuravura.”—The Great Controversy, p. 557. Dua tale, "Nai
otioti ni cakacaka ni veivakacalai ena cakava ko Setani oya ena nona na vakadamurimuri
Karisito enai otioti ni gauna.”—The Great Controversy, p. 624.

`Wilika na 2 Koronica 11:14, 15 kei Efeso 6:10-18. Na cava ena dodonu me nodai
sasabai me baleta na veivakacalai ni tevoro vakaoqo?`

Sa veivakasalataki tiko ko Paula nai apositolo ki veikeda "Ni da sa sega ni veivala walega
kei ira na tamata, eda veivala talega kei ira era sa liu, kei ira era sa kaukauwa, kei ira era
sa veitaliataka na butobuto kei vuravura oqo, kei ira na veivavakoso yalo ca e na veiyasana
vakalomalagi" (Efeso 6:12). Eda na rawa ni taqomaki walega mai na veivakacalai oqo ena
noda daramaka tiko nai “yaragi kecega ni Kalou" (Efeso 6:13) e vakamacalataki tiko ena
Efeso 6:13-18.

Na nona vakawaqawaqataki koya mai ko Setani kei na kenai rairai ena rawa ni
veivakarerei ka veivakacalai, ia ena sega ni vakacalai koya rawa e dua sa vakarurugi tu
mai Vua na Kalou ka sa yavutaki tu ena Nona Vosa. Mai na rai ni vakavuvuli, ko ira era
vakabauta tiko nai vakavuvuli vakaivolatabu era na kila na irairai se na veivosaki vata kei
ira na mate e yavutaki mai setani ka gadrevi me vakawabokotaki ena loloma savu ni Kalou.
Vakadua tale, se mani vakacava na kaukauwa, veirawai ka rairai ni vaka e ka dina, ena
dodonu meda tudei enai vakavuvuli ni ko ira na mate era se moce tiko ena nodra ibulubulu.

Raitayaloyalotaka mada, kevaka, me ko ira ga na wekada era sa mate era sa basika
tale mai vei iko? Ka vakatakila na loloma ki vei iko? Ka mai tukuna ki vei iko na levu ni
nodra vakananumi iko? Ka tukuna walega na veika era kila? Ka kaya nira sa tiko ena dua
na vanua e vinaka cake? Kevaka e dua na tamata e sega ni yavutaki vakavinaka tu ena ka e
vakatavuvulitaka nai Vola Tabu me baleta nai tuvaki ni mate, sa na vakacava na rawarawa
ni nona na rawai ena veivakacalai vaka-koya. Vakauasivi na nodra vinakata mera vakabauta
talega.

`Na cava nai balebale ni kena daramaki nai yaragi ni Kalou"? Ena noda bula ena veisiga,
eda cakava rawa vakacava ena veitagede ni noda bula, sega walega ni kena sotavi na
veivakacalai enai vakataotioti ni gauna?`