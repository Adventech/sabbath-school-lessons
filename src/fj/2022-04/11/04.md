---
title:  Laki Bula Tale ena Dua na Ka (Reincarnation)
date:   06/12/2022
---

Na vakanananu vakapekani ni bula tiko na yalo e vakarautaka na yavu me baleta e dua na ivakavuvuli sega ni vakaivolatabu ni yalo e laki bula tale ena dua na ka (incarnation) se veilakiyaki voli ni yalo (transmigration). Nai vakavuvuli oqo e sa ciqomi ka taurivaki tiko mai na so na matalotu lelevu e vuravura. Ka so na matalotu Vakarisito era vakabauta tiko ni bula tikoga na yalo ka ra sa tiko mai lomalagi se eli ni sa mate na tamata, ko ira era vakabauta ni laki bula tale tiko na yalo ena dua na ka era vakabauta ni yalo e bula e lako curuma e vuqa nai tagede ni mate kei na sucu tale e vuravura oqo.

Vei ira eso, era nanuma ni laki sucu tale ena dua na ka ni oya na dua nai tuvatuva ni tubu vakayalo o koya e vakatara na yalo me yacova e dua nai tagede cecere ni kilaka kei na bula vinaka enai lakolako ki na vinaka sara. Ko ira na Hindu era vakabauta ni yalo sa bula tawa mudu e lako curuma na itagede ni bula e vakilai koya ena ono na kalasi ni bula: na wai, dua nai tei, manumanu dolo, manumanu vuka, manumanu yavai va, kei na tamata, okati kina ko ira na veivale mai lomalagi.

`Wilika na Iperiu 9:25-28 kei na 1 Pita 3:18. Kevaka e mate ga vakadua ko Jisu (Iperiu 9:28, 1 Pita 3:18) sa na vaka-kina na tamata, ena mate ga vakadua (Iperiu 9:27), na cava na vuna eso kina vei ira era kaya nira Lotu Vakarisito ia era vakabauta tiko eso na vakanananu ni yalo ni tamata sa mate e sa laki bula tale tiko mai ena dua na ka?`

Era lewe vuqa na tamata era sega tiko ni vakabauta tiko na ka e dodonu mera vakabauta, ia na ka e donu ga vei ira ka era vinakata ga mera vakabauta. Keval e kauta mai ki vei ira na vakacegu kei na yalodei e dua nai vakavuvuli, o koya oya sa na sauma na nodra lomatarotaro. Ia ko ira era taura tiko vakabibi nai Vola Tabu, era na sega ni ciqoma nai vakavuvuli ni laki bula tale mai ena dua na ka.

Matai, nai vakavuvuli oqo e veisaqasaqa kei nai vakavuvuli vakaivolatabu ni mate na yalo kei na tucake tale ni yago (1 Cesolonaika 4:13-18).

Karua, e veisaqasaqa kei nai vakavuvuli ni noda vakabulai ena loloma savu ni Kalou ena vuku ni vakabauti ni cakacaka ni veivoli nei Jisu Karisito (Efeso 2:8-10) ka qai vakaisosomitaka ena ka e cakava na tamata.

Katolu, e veisaqasaqa kei nai vakavuvuli vakaivolatabu ni cavacava tawa mudu ni tamata ena vakatau ena dua ga na vakatulewa ena bula oqo (Maciu 22:1-14, Maciu 25:31- 46).

Ka va, nai vakavuvuli oqo e vakalolovirataka na ibalebale kei na yaga ni Lesu Vakarua mai nei Karisito (Joni 14:1-3).

Kei na kalima, Nai vakavuvuli e vakatututaka na kalougata ni oti na mate ki vua e dua e gadreva me vakavinakataka na nona malumalumu, o koya e sega ni vakaivolatabu (Iperiu 9:27).

E sega ni tiko e dua na vanua me baleta na vakanananu ni laki bula tale ena dua na ka ena vakabauta ni Lotu Vakarisito.