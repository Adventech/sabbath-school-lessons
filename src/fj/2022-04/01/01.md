---
title:  Vakaduidui le ena Vuravura e Vinaka Sara
date:   24/09/2022
---

### Wilika ena Macawa oqo
1 Joni 4:8, 16; 1 Joni 4:7–16; Isikeli 28:12–19; Aisea 14:12-15; Vakatakila 12.

> <p>Wiligusu</p>
> "Isa na nomu lutu mai lomalagi, ko iko Lusefa na kalokalo i vola siga! na nomu tavakabalei sobu ki na qele, ko iko ka dauvakasaurarataka na veimatanitu” (Aisea 14:12).

Era lewe vuqa na vuku era tovolea mera vakamacalataka na itekitekivu ni valavala ca. Eso era kaya ni ca e sa dauvakavotukana tu ga ena veigauna baleta, ena nodra rai, ni na rawa walega ni marautaki na vinaka ni veidutuitaki kei na ca. Eso era vakabauta ni vuravura a vinaka sara ena gauna a buli kina, ia, e qai basika mai nai valavala ca. Dua na kenai vakaraitaki oqo, ena vakanananu va-Kiriki, nai valavala ca e tekivu ena gauna sa gadreva vakalevu kina ko Pandora me dolava na kato dregati ka ra cariba mai kina ki tuba nai valavala ca kece ni vuravura oqo (oqo nai tukuni, ia e sega ni vakamacalataka nai tekitekivu ni valavala ca e nanumi nira vunitaki tiko ena kato oya).

Ni veidutaitaki, nai Vola Tabu e vakatavuvulitaka ni noda Kalou dauloloma e kaukauwa vakaoti (all-powerful) (1 V/Gauna 29:10, 11) ka vinaka sara (Maciu 5:48). Na veika kece e cakava ena dodonu me vinaka vakaoti talega (Vakarua 32:4), e okati kina na buli ni noda vuravura. Ia e qai yaco vakacava me basika nai valavala ca ena vuravura e vinaka sara? Me vaka e kaya na Vakatekivu 3, na nodrau bale ko Atama kei Ivi e kauta mai nai valavala ca kei na mate.

Ia nai sau ni taro ya e vakavurea tale e dua na leqa. Ni bera na bale, e sa tiko voli na ca, e vakavotukanataki tiko vua na gata a mai lawakitaki Ivi (Vakatekivu 3:1-5). Ena gadrevi meda na suka lesu tale, me na rawa kina ki veikeda meda kunea nai vurevure se nai tekitekivu dina ni valavala ca o koya e sa mai vakatulewataka tiko na noda bula oqo ka so na gauna e sa dauvakacacana saraga.

_*Vulica na lesoni ni macawa oqo me na vakarautaki iko ena Siga Tabu, Okotova 1._