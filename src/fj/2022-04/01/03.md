---
title:  Na Galala ni Vakatulewa, na Yavu ni Loloma
date:   26/09/2022
---

`Wilika na 1 Joni 4:7-16. Na cava e tukuna ki veikeda na tikina oqo me baleta na galala ni vakatulewa e loma nai tagede me na qai bucini kina na loloma?`

Na senikau buli ena rawa ni totoka vakaoti, ia era sega ni tubu ka se me vaka na ka dina. Na matakau e parokaramutaki me vosa ka me cakava na veitavi e vuqa, ia era sega ni ka bula. Na ka dina oya, na bula kei na galala ni vakatulewa e dua nai tuvaki ni bula bibi me taukeni, bucini cake, ka wasea na loloma. Ia na noda Kalou dauloloma e a buli ira na agilosi (okati kina ko Lusefa) kei na tamata, vata kei na galala mera cakava kina na nodra digidigi, okati kina na nona rawa ni muria na sala cala. Na Kalou e bulia na univesi taucoko me vanua vinaka sara ka taleitaki ki vei ira na ka bula mera tubu cake kina ena loloma kei na vuku.

Ena 1 Joni 4:7-16, e vakabibitaka tiko kina nai apositolo ni “Sa loloma na Kalou” ka sa vakavotukanataka na Nona loloma ki veikeda ena Nona tala mai na Luvena me mai mate ena vuku ni noda ivalavala ca. Ena vuku ni ka oya, ena dodonu meda na vakaraitaka kina na noda vakavinavinakataka ena noda lomani ira na tani. Na mataqali loloma vaka- koya, e yavutaki va-Kalou, ena rawa ni vakadinadina levu ni Nona sa tiko vata kei keda na Kalou kei keda ki Vua na Kalou. Na veisureti oqo me vakacilava na loloma ni Kalou ki vei ira na tani ka na vakaibalebale walega kevaka me tukuni ki vei ira na ka bula era na rawa vakatakila na loloma vata ga oya, se, ena kena veibasai, me bula ena bula ni nanumi koya ga vakataki koya. Na galala ni digidigi ena rawa ni vakayagataki cala, ka dua na kenai vakaraitaki ca oya na vakaduiduile nei Lusea mai lomalagi.

Ena kena vakilai na bibi ni galala ni digidigi, eso na tamata era se vakanananutaka tikoga, Kevaka e kila na Kalou ni na vakaduiduile ko Lusefa, na cava na vuna e buli koya kina? Na Nona buli ko Lusefa e sega ni yaco kina na Kalou me vakavuna nai tekitekivu ni valavala ca? Oya e dua na taro dredre me veitalanoataki, baleta ni na vakatautaki ena vuqa sara na ka, okati kina nai balebale dina ni vosa “ko cei e vakavuna (responsible)." Nai tekitekivu ni valavala ca e ka vuni ka dredre ki vua e dua me vakamacalataka.

Ena vuku ni ka oya, na Kalou e sega ni vakatulewataka nai valavala ca me basika; e vakatara walega me bula tiko, ia ena kauveilatai, e sa mai colata kina nai totogi ni valavala ca oya, rawa kina ki Vua, me vakasavasavataka. Ena mosimosi ni noda vakasamataka tiko nai valavala ca, meda na kakua ni guilecava ni Kalou vakataki Koya e sa sauma nai sau cecere duadua ni kena bula tiko nai valavala ca (raica na Maciu 5:43-48, Roma 5:6–11), ka sa sotava kina na rarawa e uasivi sara mai na kena e sotava e dua veikeda.

`Na galala ni vakatulewa, nai solisoli mai Vua na Kalou, e tabu, ia e kauta mai nai colacola bibi kei na kena revurevu kaukauwa, sega walega vei iko ia vei ira talega na tani. Na digidigi bibi cava ko sa vakarau cakava, ena nomu na vakayagataka nai solisoli oqo, kei na cava na revurevu ni digidigi ko na cakava?`