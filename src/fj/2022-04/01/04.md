---
title:  Na Ka Vuni me Baleta na Sega ni Dauvakavinavinaka
date:   27/09/2022
---

`Wilika na Isikeli 28:12-19. Na cava eda na rawa ni vulica nai na tikina oqo me baleta na ka vuni ni itekitekivu ni valavala ca?`

Vuqa na ka me baleta nai vola nei Isikeli era volai ena vosa me vakatakarakarataka nai vakataotioti. E vuku ni vuqa ni ka e a yaco, ka vakatabakidua sara tikoga ki na dua na ka e bula (me vaka na tamata, manumanu kei na veika tale eso) kei na veika e vakayagataki mera vakatakarakarataka ka vakamacalataka na rabailevu ni univesi kei na dina ni tukutuku ni veitabagauna sa oti. Ena Isikeli 28:1-10, e vosa tiko na Turaga me baleti koya na tui Taia (Taia e dua na korolevu vutuniyau) me vaka ni o koya e dua na iliuliu vutuniyau ka dokadoka ka sa kaya tiko ni o koya e dua na kalou, ka sa dabe tiko enai tikotiko vakaturaga ni veikalou.

Ia ena Isikeli 28:12-19, e vakamacalataka na bale nei Lusefa mai lomalagi. Ia na tui Taia, e tamata ga ka bula tiko "e loma ni wasawasa (Isikeli 28:2, 8), e dua "a lumuti" (Isikeli 28:13) sa tiko "e Iteni na were ni Kalou” kei “na ulunivanua tabu ni Kalou" (Isikeli 28:14). Nai tukutuku bibi oqo e kune tiko ena Isikeli 28:15, ni kaya, "Sa dodonu sara ko iko e na nomu i valavala mai na siga ko a buli kina, ni sa bera ni kune vei iko na caka cala” la vakauasivi, na dodonu sara nei Lusefa e okati kina na nona rawa ni caka ca, rawa ni caka cala, e rawa oya, baleta ni o koya e dua na ka buli, ko Lusefa e taukena na galala ni vakatulewa, e tiki tiko ni ka e vakatokai ni dua na ka bula e dodonu sara.

Ia, ko Lusefa e a dodonu sara ena gauna a buli kina—okati kina na nona galala ni digidigi. Ia e vakatanitaka na dodonu oya ena nona vakayagataka cala na galala ni nona digidigi, sa yaco kina vua me vakacacani ena nona sa okati koya ni sa uasivi sara. E se sega ni rauti koya na kena i tuvaki a buli koya kina na Kalou. E sa vakayalia ko Lusefa na nona dauvakavinavinaka ki Vua na Kalou ka gadreva me na daugaleleti cake vakalevu. Ena rawa vakacava ni yaco na ka oqo ki vua e dua na agilosi e dodonu sara ka bula tiko ena dua na vuravura e vinaka vakaoti.

"Nai valavala ca e dua na ka e tawa kilai, e sega ni vakamacalataki rawa. E sega ni tiko na vuna e basika mai kina; ni vakasaqarai me vakamacalataki e soli ga nai ulubale. Nai valavala ca e basika tu ena vuravura e vinaka sara, e dua na ka e vakatakilai ni sega ni ulubaletaki." Ellen G. White, The Truth About Angels, p. 30

`Ena 1 Cesolonaika 5:18, e kaya kina ko Paula ni dodonu meda vakavinavinakataka na "veika kecega" Ena rawa vakacava ni vukei keda na veivosa oqo meda qaqa kina mai na gagano ni sega ni vakavinavinaka kei na vakalomalomani au, vakauasivi ena veigauna dredre?`