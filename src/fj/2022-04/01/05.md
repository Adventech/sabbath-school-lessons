---
title:  Nai Sau ni Dokadoka
date:   28/09/2022
---

Ena loma ni Vosa ni Kalou, sa rawa ni laurai kina e rua na ulutaga bibi se na vakanananu ni nodrau veisisivi tiko e rua na kaukauwa. E dua na ulutaga ko Salemi, na ulunivanua ko Saioni, Jeruisalemi, kei na Jeruisalemi vou, era vakatakarakarataka tiko na matanitu ni Kalou. Karua ni ulutaga ko Pepeli kei Papiloni, ka rau vakatakarakarataki Setani kei na nona kaukauwa lawaki ca. Sa vakavuqa na Nona kacivi ira tiko na Nona tamata na Kalou mera lako tani mai Papiloni ka mera mai qaravi Koya ena Vanua Yalataki.

Kenai vakaraitaki, ko Eparama, (e muri Eparaama) a tukuni ki vua me lako tani mai Uri ka me lako ki Kenani (Vakatekivu 11:31-12:9). Ni sa mai cava na nodrai lakolako balavu, era sa biuti Papiloni na Jiu ka lesu tale ki Jeruisalemi (Esera 2). Ena ivola ni Vakatakila, era sa kacivi tiko na tamata ni Kalou mera lako tani mai Papiloni ni vakataotioti ni gauna oqo (Vakatakila 14:8) ka mai tu vata kei Koya ena ulunivanua ko Saioni kei na Jeruisalemi vou (Vakatakila 14:1; Vakatakila 21:1–3, 10).

`Wilika na Aisea 14:12-15. Sa na vakacava na vanua e yacova na revurevu ni dokadoka nei Lusefa ena nona tiko mai lomalagi ka kauta sobu mai kin a vuravura oqo?`

Enai Vola Tabu, na korolevu oqo ko Papiloni e vakatakarakarataka e dua na kaukauwa e saqati Koya sara tikoga vakadodonu na Kalou kei na Nona matanitu; ka sa yaco na tui kei Papiloni (Nepukanesa) mei vakatakarakara ni dokadoka kei na vakilakila. Na Kalou e sa vakatakila oti ki vei Nepukanesa ni ko Papiloni e ulu koula walega ni matakau vakatamera e vakatakila tu na veitarataravi ni veimatanitu (Taniela. 2:37, 38). Ena nona sega ni duavata kei na vakatulewa ni Kalou, a mani cakava kina na tui e dua tale na matakau ka koula taucoko, me vakatakarakarataka ni nona matanitu ena tudei tu ga me tawa mudu, ka vinakata mera na cuva kina ko ira na tamata kecega (Taniela 3). Mevakataki koya na tui Taia (Isikeli 28:12-19), na tui Papiloni e sa yaco talega me ivakatakarakara i Lusefa.

Na Aisea 14:3-11 e vakamacalataka na bale nei koya na tui dokadoka ka vakilakila kei Papiloni. Ia ena Aisea 14:12-15 nai talanoa e sa toso mai na itukutuku makawa ni matanitu e vuravura ki na itikotiko vakaturaga mai lomalagi ka tukuna na kena sa bucini ena lomai Lusefa na yalo ni dokadoka kei na vakilakila ka vakavuna na nona bale. Na tikina oqo e vakamacalataka na nona sa nakita ko Lusefa me sa laveta cake na nonai tikotiko ka me lolovira ko ira na lewei lomalagi ka cakava me “tautauvata kei Koya sa cecere sara" (Aisea 14:14). Sai koya oqo nai tekitekivu ni nona sa vorata tiko ko Lusefa na loloma tawa vakaiyalayala ni Kalou ena nona loma kocokoco kei na veisisivi. E sega ni rere na meca me beitaka na Kalou ena nona vakatetea na nona lasu ki vei ira na vo ni agilosi. Sai koya oqo na ka vuni me baleta nai tekitekivu ni veika ca e vuravura.

`Na cava e sa rui rawarawa kina na dokadoka kei na qaciqaciataka na nodai tutu se na ka eda rawata, se ruarua? Ena maroroi keda vakacava na noda vakaliuca na kauveilatai me liu tiko veikeda mai na noda coriti ena dai vakaoya?`