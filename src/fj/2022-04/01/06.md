---
title:  Na Vakatetei ni Tawa Vakabauta
date:   29/09/2022
---

`Wilika na Vakatakila 12. Na cava e vakatavulici keda kina na wase oqo me baleta na tete na vakaduiduile mai lomalagi ki vuravura?`

Na bale nei Lusefa e sega walega ni dua na duidui ni vakanananu. Na Vakatakila 12 e tukuna ki veikeda ni a dua nai valu levu a kacabote mai lomalagi ena kedrau maliwa ko Lusefa kei ira na nona agilosi ena dua na yasana vata kei Karisito kei ira na Nona agilosi ena dua na yasana. Ena wase ni vola oqo e vakatokai kina ko Lusefa me dua na gata levu, na gata makawa, na tevoro kei Setani ka sa daubeitaki ira na tamata (Vakatakila 12:9, 10). Ko Karisito eke e vakatokai me ko Maikeli (Vakatakila 12:7), e kenai balebale ni sa “tautauvata kei na Kalou."

Yavutaki ena vakanananu me baleti "Maikeli na agilosi turaga” (Juta 9), eso vei ira na vakadewa era vakabauta ni o koya walega na agilosi. Ia ena ivola nei Taniela na veiraivotu lelevu era mai tini ga vei Karisito kei na Nona matanitu tawa mudu, me vaka na vatu e sega ni ta ena liga (Taniela 2:34, 45), me vaka na Luve ni tamata (Taniela 7:13), me vaka na Turaga ni vavakoso kei na Tui ni tui (Taniela 8:11, 25), ka vaka talega kina ko Maikeli na Turaga levu (Taniela 12:1). Me vaka ni Agilosi ni Turaga, o koya e Kalou vakataki Koya (Lako Yani 3:1-6, Cakacaka 7:30–33), E rairai ni ko Maikeli sai koya na Karisito vakataki Koya.

Na Vakatakila 12 e vakarautaka e dua nai yaloyalo rabailevu ni veivaluvaluti levu ka sa yaco tiko ena gauna oqo, (1) a tekivutaki mai lomalagi ena vakaduiduile nei Lusefa kei na dua nai katolu ni agilosi (2) mai cava ena qaqa nei Karisito ena kauveilatai kei (3) na kena sa tomani tiko ki vei ira na kena vo ni Nona tamata na Kalou enai vakataotioti.

Ni laurai nai tekitekivu ni veivalualuti levu oqo, ko Ellen G. White e vakamacalataka kina vakaoqo, “Ena vuku ni Nona loloma levu e a vosoti Lusefa sara tiko kina vakadede na Kalou. E sega ni musuki koya tani mai vakasauri na Kalou mai na nonai tutu a biuti koya tiko kina ena gauna e basika kina veikoya na yalo ni cudru enai matai ni gauna, se ena gauna e tekivutaka kina me talaucaka na nona itukutuku lasu ki vei ira na agilosi yalodina. Ena balavu ni nona tiko voli mai lomalagi, e a soli tiko ki vua na gauna ni veivosoti me veivutuni ka sorovaki koya.”—Ellen G. White, The Great Controversy, pp. 495, 496.

Eda sega ni kila na balavu ni gauna e qai oti kina nai valu oya mai lomalagi. Se mani vakacava na balavu ni gauna e taura, na ka bibi enai veivaluvaluti oya ni a vakadrukai ko Setani kei ira na nona agilosi ka “sa sega na nodra tikina mai lomalagi" (Vakatakila 12:8; raica talega na Luke 10:18). Na leqa ena gauna oqo oya na nodra sa lako mai ki vuravura.

`Na gaunisala cava eso eda na rawa ni raica kina na dina ni veivaluvaluti e caka tiko e vuravura? Na cava na nodai nuinui ni kena valuti na meca enai valu oqo?`