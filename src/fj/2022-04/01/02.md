---
title:  Na Veibuli, nai Vakaraitaki ni Loloma
date:   25/09/2022
---

Na ituvaki ni veika bula e kauta tiko e dua nai tukutuku e sega sara ni matata ni veiwaki vata tu na vinaka kei na ca. Na veiloga ni rosi era na rawa ni seraka mai na rosi totoka ka boi yawa, ia e momosi ka rerevaki sara ka kenai coga. E dua na manumanu vuka e vakatokai na toucan ena rawa ni vakamalaudetaki keda na kena totoka ka na rawa ni vakararawataki keda ena vuku ni nona daulaki vakacacana na nodra dui sova na veimanumanu vuka tale eso ka kania na luvedra. Sa vaka kina na tamata, o koya ena rawa ni yalololoma ena dua na gauna ka na rawa ni vakacaca, rerevaki sara ena gauna ka tarava. Sai koya oya na vuna e a tarogi taukei ni were kina na tamata cakacaka ena vosa vakatautauvata ni sila vinaka kei na sila ca, "O a sega saka li ni kaburaka na sila vinaka e na nomu were? sa qai kau maivei na sila ca?" (Maciu 13:27) Sauma nai taukei ni were ka kaya, “A ka oqo sa kitaka e dua na meca" (Maciu 13:28). Sa vaka-kina, na Kalou a bulia na vuravura oqo me vinaka sara, ia na meca e sa qai vakacacana ena nona sa mai teivaka na sore ni valavala ca.

`Wilika na 1 Joni 4:8, 16. Na cava na dina ni “Sa loloma na Kalou” e tukuna ki vei keda me baleta nai valavala ni Nona cakacaka ni veibuli?`

Na dina ni "Sa loloma na Kalou” (1 Joni 4:8, 16) e tukuna tiko e tolu na vakatutu rawarawa. Matai, na loloma ena kenai tuvaki dina ena sega ni rawa ni bula vakataki koya, ia ena dodonu me vakatakilai. (Na mataqali loloma vakacava e sega vakatakilai?) Na loloma va- Kalou eratou veiwaseitaka vakatautauvata ena kedratou maliwa na Lewe Tolu Vakalou, ka vaka-kina e taudaku ena Nona veiwekani vata kei ira kece na veika bula. Karua, na veika kece e cakava na Kalou sai vakaraitaki ni loloma e sega ni veiwasei kei na loloma e sega ni veisau. E okati eke na Nona cakacaka ni veibuli, na Nona cakacaka ni veivoli, ka vaka kina na vakavotukanataki ni Nona vakatulewa ni veivakatavulici. Ia na ka dina ni, "loloma ni Kalou e sa mai vakatakilai ena Nona vakatulewa vakadodonu ia e sega ni vakalailaitaka sobu na Nona yalololoma. Na vakatulewa dodonu e yavu ni Nonai tikotiko vakaturaga ka vua ni Nona loloma."-Ellen G. White, The Desire of Ages, p. 762. Katolu, me vaka ni Sa loloma na Kalou kei na veika kece e cakava sai vakaraitaki ni Nona loloma, ena sega ni rawa ki Vua me tekivutaka nai valavala ca, ka ni veibasai saraga kei na Nonai tovo.

Ia, e gadreva dina na Kalou me bulia na vuravura? Ni raici na Nona cecere, e dua ena rawa ni kaya ni sega, baleta ni oya na digidigi ni galala ni vakatulewa. Ia mai na yasa ni Nona tuvaki ni Nona bula dauloloma, e gadreva na vuravura me ivakaraitaki ni Nona loloma. Kei na veivakurabuitaki ni Nona a bulia eso na ivakarau ni bula, me vakataka na tamata, ni sega walega ni vakayavalati ena loloma ni Kalou, ia ena rawa talega ni wasea ka vakatakila na loloma, sega walega ki Vua na Kalou ia vei ira talega na tani. (raica na Marika 12:30, 31.)

`Vakaraica mada na vuravura. Ena gaunisala cava ko na rawa ni raica kina na loloma ni Kalou, dina ga ni tu na mawe ni valavala ca? Eda na vulica vakacava meda na taura na lesoni ni nuinui mai nai vakaraitaki ni loloma ni Kalou e vakatakilai tu ena Veibuli?`