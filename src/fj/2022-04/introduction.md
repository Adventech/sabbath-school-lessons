### Ena Mate kei na Malumalumu: Na Nodai Nuinui ena Gauna sa Tu mai Liu

Abulia na kawa tamata na Kalou me marautaka na nona veigauna tawa mudu ka vakatautaki ena nodrau veiwekani vata tiko kei Koya ka vakatalega kina ko ira na Nona ibulibuli. la na veiwekani oya sa mai vakacacani ena kena a basika nai valavala ca mai lomalagi (Aisea 14:12-15, Isikeli 28:12-19, Vakatakila 12:7-12) kei na nodrau bale ko Atama kei Ivi (Vakatekivu 3:1-19, Roma 5:12). Ka ni rarawa ni mate e sega walega ni tara na bula ni tamata, ia e sa tara talega na veika bula kece. Nai vakatakilakila ni mate e sa laurai tu ena gauna oqo ena nodra sa lulutu na draunikau mai vuna, na malai ni senikau, nodra mate na manumanu kei ira na wekada. Sa vakasinaiti tu na noda vuravura ena rarawa kei na drodro ni wai ni mata e sega ni tarovi rawa.

Ena kena gaganotaki tu e dua na vuravura e vinaka cake, era sa droinitaka vakai ira na tamata e vuqa na parataisi o koya era gadreva mera na tiko kina. Dua na kenai vakaraitaki oqo, ena yabaki 1933 a tavoca kina e dua na nonai vola ko James Hilton e vakatokai na Lost Horizon, yaco e muri me dua sara nai yaloyalo ena yaca vata ga oya. Nai yaloyalo e vakaraitaka na dredre a sota kaya e dua na waqavuka ena vuku ni lailai ni kena waiwai, ka mani yaco me coqa yani na ulunivanua waicevata na Himalaya. A mate na pailate ni waqavuka ena gauna vata ga oya, ia ko ira era bula era qai laudre ga mai ena icaca ni waqavuka ka kau ki Shangri-La. E dua na vanua e koto ena ruku ni ulunivanua, ka ra vakatoka tu me parataisi. Na vanua oqo e tiko vakatikitiki taudua sara tu ga ena taudaku kei vuravura, kei ira era lewena era vakasinaiti tu ena loloma kei na vuku, era sa volekata sara tu ga na bula ena sega ni cava kina na veilomani kei na reki. lo oya e dua ga nai talanoa e sega ni dina.

Me vaka ni vakaicavacava na noda bula, eda na gadreva na veivakadeitaki ni nuinui ena gauna mai muri. Me vaka e tukuna vakamatata tu ko Emil Brunner, "Na ka e cakava na cagi ki na uto, sa vaka kina na inuinui ki na bula ni tamata. Kauta tani na cagi ena yaco na mate, ni kau tani na inuinui e sa na vesuki na tamata ni sa tao na nonai cegu; sa na basika na yalolailai, sa na kauta mai na paralase ni kilaka kei na kaukauwa vakayalo ena kena vakilai ni sa tawa vakaibalebale kei na tawayaga ni bula. Me vaka ni leqa ni kawa tamata e vakatautaki ena kena soli tiko na cagi, sa vaka-kina na leqa ni tamata ena vakatautaki ena kena soli tiko nai nuinui."-Emil Brunner, Eternal Hope (London: Lutterworth Press, 1954), p. 7. lo, nai nuinui vakaivolatabu e tokoni keda ena gauna e basika kina na leqa eda sotava tiko ena nodai lakolako ki na gauna tawa mudu.

Na duidui e tiko enai talanoa me baleti Shangri-La of the Lost Horizon, oya na noda bula tawa mudu e sega ni vakatautaki ena noda muria nai tukutuku caka vakavuku" (2 Pita 1:16). E yavutaki tiko ena dina ni vosa ni yalayala ni Kalou me baleta na vuravura e savasava vakaoti ena sega kina na tagi, na mosi se na mate (Vakatakila 21:1â€“5). Na vosa ni yalayala talei oqo e uqeta na nodratou lotu nai apositolo, ka sa vakamareqeti mai vei ira na Lotu Vakarisito ena veitabagauna. Ena kena sega ni bau yali na kena kaukauwa, na vosa ni yalayala vata ga oqo e solia na ibalebale kei nai naki ki na noda bula ena gauna oqo. E vakatarai keda meda raica yani na veigauna sa tu mai liu ena yalo e dei. E vakadeitaka ki veikeda ni ko ira kece na wekada era sa mate ena vukui Karisito, era na vakaturi cake tale ki na bula tawa mudu.

Na lesoni ni vulivolatabu ena gauna oqo e tara tiko na ulutaga me baleta na veivaluvaluti levu ni vinaka kei na ca mai na kena raici na rua na ulutaga lelevu. Dua oya na dina kei na kena sa toso tikoga nai valavala ca kei na mate. Na ulutaga ka tarava sai koya na cakacaka tawa vakaiyalayala ni Kalou me walia na veileqa oqo ka vakasuka lesu tale na vuravura ki na kenai tuvaki taumada ni bera nai valavala ca. Edua na tikina e vakabibitaki tiko e sa baleta tale tikoga na yago ni tamata mate kei na tucake tale e sa gaunisala ni kena tokari na yago ena sega ni mate rawa. Ia na ka dina, oya meda kakua ni rerevaka na mate baleta ni sa mai mate ko Jisu ena vukuda ka sa qaqa mai na kaukauwa ni mate. Eda sa vakadeitaki ni o Koya e taura tiko nai dola kei Etesi kei na vanua ni mate" (Vakatakila 1:18).

Ena vula tolu oqo eda na vakadikeva tiko kina na ulutaga mosimosi ni mate, ia ena matailoilo ni nuinui e solia ki veikeda ko Jisu.

_Alberto R. Timm, PhD (Andrews University), is an associate director of the Ellen G. White Estate, Inc. and a member of the Biblical Research Institute Committee (BRICOM) and the Geoscience Research Institute Committee (GRICOM). Previously he served as president of the multi-campus Latin-American Adventist Theological Seminary (LATS)._