---
title:  Na Luvei Jairo Goneyalewa
date:   26/10/2022
---

Na tucake tale, ni bera na mate nei Jisu kei na Nona tucake tale e sega ni yalani walega ki na
dua nai kumukumu tamata. Ko Mosese e dua tiko na nodra i liuliu rogo na tamata ni Kalou
e kilai rawa (Vakarua 34:10–12). E duidui mai vei koya na yada dravudravua ni Saitoni ni
sega madaga ni dua vei ira na Isireli (1 Tui 17:9). Na marama ni Sunemi e vakairogorogo
ena nonai tikotiko (2 Kings 4:8) Ia e sega ni Iperiu. Na yada ni Neini e dua ga na luvena
tagane, e dau vakanuinui kina ko koya (Luke 7:12). Ka duidui mai vei Jairo e dua na iliuliu
ena vale ni soro, mai Kapenaumi (Marika 5:22). Se mani vakacava na duidui ni tuvaki ni
nodra bula se veimaliwai, era vakalougatataki vata taucoko ga mai na kaukauwa ni Kalou
e solia na bula.

`Wilika na Marika 5:21-24, 35–43. Na cava na ka eda vulica rawa me baleta na mate
mai na vosa nei Jisu, “sa sega ni ciba na goneyalewa, sa moce ga"? (Marika 5:39).`

Na luvei Jairo yabaki 12 goneyalewa e a davo tauvimate levu tu ena nodratou vale. Sa qai lako
ki vei Jisu ka kerei Koya me mai tarai koya na luvena goneyalewa ena ligana dauveivakabulai
ena nodratou vale. Ia ni bera nirau qai yaco ki kea, e dua sa mai tukuna ki vei rau nai tukutuku
ni rarawa, “Sa mate na luvemu-yalewa, ko sa vakaoca tale nai Vakavuvuli e na vuku ni
cava?"" (Marika 5:35). Sa qai tukuna ko Jisu ki vua na tama ni gone, 'Kakua ni yalo
lailai, vakadinata ga (Marika 5:36). Io, na ka walega me cakava na tamani gone, o ya me
vakabauta na ka sa na cakava na Kalou.

Ni sa yaco yani ki loma ni vale ko Jisu, sa tukuna sara vei ira e ra sa soqoni vata tiko
kina, "Dou sa tagiyaso ka tagi e na vuku ni cava? sa sega ni ciba na goneyalewa, sa moce ga"
(Marika 5:39). Era vakalialiai Koya baleta (1) nira kila ni sa mate, kei (2) na nodra sega ni
kila nai balebale ni Nona vosa. “Na vosa vakatautauvata ni veivakacegui ni moce e vaka ga
na mate e dua tiko na gaunisala talei nei Karisito me vakamacalataka kina na dina oqo (Maciu
9:24; Luke 8:52;] raica ena Joni 11:11-15). Na mate oya e moce, ia oya e dua na moce balavu
ka na rawa ga ki Vua e dausolia na bula me na vakayadrati koya tale, ka ni o Koya duaduaga e
tiko Vua nai dola ki nai bulubulu (raica na Vakatakila 1:18; cf. John 3:16; Roma 6:23).”—The
SDA Bible Commentary, vol. 5, p. 609.

Ni sa bula na goneyalewa oqo, ko ira era a raica era sa “kurabui sara vakalevu” (Marika
5:42). Sa rauta, na mate ena gauna oqo sai cavacava, oti vakadua, ka sa kenai rairai ni sa na
sega ni vakasukai lesu tale. Ni raici e dua na ka vakaoqo e matadra e sa dua dina na veisau ni
bula e veivakurabuitaki.

`Na vosa nei Jisu, “Kakua ni yalo lailai, vakadinata ga" (Marika 5:36), e se
vakaibalebale tikoga ki veikeda ena gauna oqo. Ena rawa vakacava meda vulica
meda cakava na ka oya, ena loma sara madaga ni nuiqawaqawa, o koya na gauna
bibi duadua ni vakabauta?`