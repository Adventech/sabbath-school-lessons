---
title:  Na Luvena Gonetagane na Yada ni Neini
date:   25/10/2022
---

Nai Vola Tabu e kaya ni a lako voli ko Jisu “ka daucaka vinaka, a sa vakabulai ira kecega
sa vakasaurarataki ira na tevoro; ni sa tiko vata kaya na Kalou" (Cakacaka 10:38). Io, na
kosipeli e sinai tu enai tukutuku ni Nona veiqaravi ko Jisu ki vei ira na dravudravua kei ira
e rarawa voli na lomadra, sai koya oya na vuna era sa qai vakabauti Koya kina ko ira na Jiu
e muri ni o Koya na Mesaia ka yalataki.

"Ena vei koro kece e lako curuma ko Jisu e sega ni bau yaco kina na tagi ni tauvimate
ena dua na vale, ena vuku ni Nona sa vakabulai ira kece. Na Nona cakacaka e solia nai
vakadinadina ni Nona sa lumuti va-Kalou. E daramaka na dagodago ni bula vakatamata me
na rawa ni yacova kina na gagadre ni tamata. Ko ira na dravudravua kei ira na malumalumu
era sega ni rere mera lako ki Vua nira taleitaki Koya." Ellen G. White, Steps to Christ, pp.
11, 12.

`Wilika na Luke 7:11-17. Na duidui bibi cava e tiko ena maliwa ni ka e na yaco ena
tucake tale oqo kei na kena eda raica tiko ena noa?`

Ena Nona veiqaravi voli mai Kaleli, e a vakabulai ira na tauvimate ka vakasevi ira na tevoro
ko Jisu. Ena dua na gauna eratou a yaco yani kina ki na matamata ni koro ko Neini ni sa
qai curu oti ga e matamata e dua nai lakolako ni veibulu. Ena loma ni kato ni mate e davo
koto kina na luvena e duabauga e dua na yada, ka sa tagi sara vakalevu. Ena levu ni Nona
lomani koya na yada e tagi tiko oya, sa mani kaya ki vua ko Jisu, “Kakua ni tagi” Sa qai
vuki ko Jisu ki vua na gonetagane e davo koto ena loma ni kato ni mate ka vakaroti koya,
"Ko iko na cauravou, au sa kaya vei iko, Tu cake" Sa bula na cauravou oqo ka sa kauti koya
veitinana ko Jisu" (Luke 7:13-15). Na Nona tiko voli ko Jisu e veisautaka vakadua na rairai
ni ka e yaco tiko, ka vuqa na tamata era a vakadinadinataka na cakacaka mana, era sega
walega ni kila ni a dua walega na ka e veivakurabuitaki e a yaco, ia e dua e duatani duadua
(era vakatokai Koya ni dua na parofita levu) sa tiko vata kei ira.

O koya na yada mai Saitoni (1 Tui 17:8-24) kei na marama mai Sunemi (2 Tui 4:18–
37) erau a kere veivuke—vei Ilaija kei Ilaisa. Ia na yada mai Neini e a sega ni kerea na
veivuke. Sa kenai balebale ni Kalou e kauwaitaki keda e dina ga ni sega ni rawa ki veikeda,
se vakila na noda tawayaga me kerea ki Vua na veivuke. Ko Jisu sa raica na leqa ka walia—
oya sai vakarau ni bula nei Jisu ena Nona veiqaravi tiko.

`Na lotu dina e okati kina na nodra kauwaitaki na luveniyali kei ira na yada era tiko
vakavolivoliti keda (Jemesa 1:27). Dina ga ni da na sega ni cakava rawa na mataqai
cakacaka mana e a vakayacora ko Jisu, na cava na ka eda na rawa ni cakava ki vei
ira era sotava tu na dredre ka ra tiko vakavolivoliti keda tu?`