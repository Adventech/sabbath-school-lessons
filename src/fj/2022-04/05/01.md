---
title:  Na Tucake Tale ni Bera na Kauveilatai
date:   22/10/2022
---

### Wilika ena Macawa oqo
Juta 9, Luke 9:28–36, 1 Tui 17:8–24, Luke 7:11–17, Marika 5:35-43, Joni 11:1-44.

> <p>Wiligusu</p>
> "Sa kaya vua ko Jisu, Oi au na vu ni tucake-tale, kei na vu-ni-bula: ko koya sa vakabauti au, kevaka sa mate, ena bula ga: ia ko koya yadua sa bula ka vakabauti au, ena sega sara ni mate. Ko sa vakadinata na ka oqo, se segai?" (Joni 11:25, 26).

Na veitikina ena Veiyalayalati Makawa me baleta na tucake tale o koya eda sa raica oti tiko mai e yavutaki vakalevu ena nanamaki vakatamata yadua (Jope19:25-27, Iperiu 11:17-19, Same 49:15, Same 71:20) kei na vosa ni yalayala me baleta na gauna mai muri (Taniela 12:1, 2, 13). Ia, e tiko talega nai tukutuku me baleta na nodra a vakatucaketaki eso na tamata mai na mate.

Nai matai ni tamata me a vakatucaketaki ko Mosese (Juta 9, Luke 9:28-36). Ena nodra gauna ni veiliutaki na Isireli, na luvena e dua na vada mai Sarifaci (1 Tui 17:8-24) kei na luvena gonetagane e dua na kai Sunemi (2 Tui 4:18–37) era a vakaturicaketaki. Ena gauna e se bula voli kina o Jisu ena vuravura oqo, e a vakaturi koya cake tale na luvena gonetagane e dua na vada mai Neini (Luke 7:11–17), Na luvei Jairo goneyalewa (Luke 8:40–56), kei Lasarusa (Joni 11). Ko ira kece na tamata oqo era vakabulai mera bula ia era na mate tale ena dua na gauna, vakavo ga ko Mosese. Nai tukutuku oqo e vakadeitaka talega nai vakavuvuli vakaivolatabu ni ko ira na mate era na sega ni vakilai ira tu (Jope 3:11-13; Same 115:17; Same 146:4; Dauvunau 9:5, 10). E sega sara ni dua nai tukutuku oqo se ena dua tale nai tukutuku ni tucake tale mai na mate e kaya ni tiko na bula ena taudaku ni mate.

Ena macawa oqo eda na raica tiko kina vakavoleka sara na tucake tale ena yaco ni bera ni qai mate ko Karisito kei na Nona tucake tale.

_*Vulica na lesoni oqo ena macawa oqo me na vakarautaki iko ena Siga Tabu, Okotova 29._