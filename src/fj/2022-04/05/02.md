---
title:  Na Tucake Tale nei Mosese
date:   23/10/2022
---

`Wilika na Juta 9 kei na Luke 9:28-36. Nai vakadinadina cava ko kunea ena veitikina
oqo ena nona a tucake tale ena yagona ko Mosese?`

Eso vei ira na Qase ni Lotu ni Kiriki mai Alexandria era kaya, ni rua tiko na Mosese ena
gauna e mate kina: e dua e bula tiko me vaka na yalo, ka dua e sa mate vakayago; e dua na
Mosese e sa lako cake ki lomalagi vata kei ira na agilosi, kei na dua e bulu tiko e vuravura.
(See Origen, Homilies on Joshua 2.1; Clement of Alexandria, Stromata 6.15.) Na duidui e tiko
ena vakanananu me na yalo kei na buluti ni yago ena vakaibalebale cake beka ki vei ira era
vakabauta tiko na vakanananu va-Kiriki oya ni bula tiko na yalo, ia e sega ni vakaivolatabu. Na
Juta 9 e vakadeitaka nai vakavuvuli vakaivolatabu ni nona tucake tale nei Mosese ena yagona,
baleta na veisaqasaqa e sa baleta tiko na yagoi Mosese ka sega ni baleta na bula tiko ni yalona.

Na Vakarua 34:5-7 e kaya ki veikeda ni a mate ko Mosese ni sa yabaki 120, qai buluti
koya na Kalou ena dua na vanua e vunitaki ena bucabuca ni vanua ko Moapi. Ia e sega ni tiko
vakadede ena loma ni bulubulu ko Mosese. "Ko Karisito vakataki Koya, vata kei ira na agilosi
era a buluti Mosese, era a lako sobu mai lomalagi mera mai kacivi koya na yalosavasava e moce
tu oqo. . . . Nai matai ni gauna me na solia kina ko Karisito na bula ki na mate. Ena gauna e sa
toro voleka mai kina ki nai bulubulu o Koya na Turaga nai taukei ni bula ena Nonai ukuuku, e a
lomaleqa vakalevu ko Setani ena vuku ni nona vakatulewa. . . . e sega ni vakalolovirataki Koya
ko Karisito me rau veisaqasaqa kei Setani. . . . Ia e biuta taucoko ki vei Tamana ka kaya, 'Me
cudruvi iko na Turaga.' Juta 9. . . . Na tucake tale mai na mate e ka dina. Ko Setani e vakarusai
ira na nona tamata; ko ira na yadodonu era sa mate era na bula tale”—Ellen G. White, Patriarchs
and Prophets, pp. 478, 479.

Na matata ni nona sa tucake tale ko Mosese oya ena a kune ena ulunivanua ni
veivakamataliataki. Ekea e basika kina ko Mosese vata kei Ilaija na parofita, e dua a kau cake ka
sega ni raica na mate (2 Tui 2:1-11). E rautou a veitalanoa vata sara tikoga kei Jisu ko Mosese
kei Ilaija (raica na Luke 9:28-36). “Ka raica, e le rua na tamata sa veivosaki kaya, koi rau ko
Mosese kei Ilaija; ³¹ erau sa rairai mai enai ukuuku, ka rau vosataka na nona ciba ena vakayacora
ko koya mai Jerusalemi” Luke 9:30, 31). Na basika nei Mosese e sai vakadinadina ni qaqa nei
Karisito ki nai valavala ca kei na mate, e mai vakatakilai eke ena iyaloyalo e sega ni veivakacalai.
E rau a basika saraga vakatamata Ko Mosese kei Ilaija ka sega ni yalodrau ekea.

`Ko Mosese e a sega ni vakatarai me butuki Kenani vakavuravura (Vakarua 34:1–4)
ia e a kau cake ki na Kenani vakalomalagi. Na cava na ka e vakatavulici keda kina
me baleta na Nona sa rawata me cakava na ka sa uasivi cake vakalevu sara e na ka
kecega eda sa kerea se vakasama kina, me vaka na kaukauwa sa cakacaka yaco e na
lomada" (Efeso 3:20)?`