---
title:  "Ko Ira na Mate Era na Bula"
date:   19/10/2022
---

`Wilika na Aisea 26:14 kei 19. Na cava na duidui e tiko ena kedrau maliwa oira era
na mate vakadua (Aisea 26:14; raica talega na Malakai 4:1) kei ira era na taukena na
bula tawa mudu (Aisea 26:19)?`

Nai vola nei Aisea e vakatakila tiko na duidui levu ena maliwa ni Nona kaukauwa na Kalou
kei na noda malumalumu na tamata (raica na Aisea 40). Dina ga nida sa vaka na co ni
sa malai kei na senikau ni sa mate, na vosa ni Kalou ena tudei tu ga (Aisea 40:6-8). Se
mani vakacava na nodai valavala ca na tamata, ia, na loloma savu ni Kalou e sa rauti keda
vakavinaka tu ga na tamata kece sara ka sa yaga sara talega ki vei ira na kai Matanitu ki Sau
era sa ciqoma na Nona veiyalayalati ka maroroya na Siga ni Vakacecegu (Aisea 56).

Ena ivola nei Aisea, e matata vakavinaka tu kina na inuinui ni tucake tale mai na mate.
Ia, ena veitukutuku sa oti me baleta na tucake tale e cauraki vakalevu ena rai vakatamata
yadua (Jope 19:25-27, Same 49:15, Same 71:20), ko Aisea na parofita e vosa tiko me baleti
koya ka vakatalega kina ko ira na ikumukumu tamata vakabauta (Aisea 26:19).

Na Aisea 26 e veidutaitaka tiko na duidui ni vanua erau na dui laki tini kina na ivalavala
ca kei na yalododonu. Ena dua na yasana, ko ira na tamata ivalavala ca era na sega ni
bula tale, ni oti nai karua ni mate" (Vakatakila 21:8). Era na vakarusai vakadua, sa na oti
vakadua talega na ka kece era sa nanumi kina (Aisea 26:14). Na tikina oqo e vakabibitaka
nai vakavuvuli ni na sega ni bula tale na yalo ni sa mate na tamata. Ni vosa tiko me baleta
na nodra na vakarusai na tamata ivalavala ca, na Kalou e vakaraitaka ni ko ira na tamata
ivalavala ca era na vakamai vakadua, “me kakua kina ni vo vei ira na wakana se na tabana"
(Malakai 4:1).

Ena yasana kadua, ko ira na yalododonu ena vakaturicake tale mai na mate mera taura
na kedrai sau. Na Aisea 25 e vakaraitaka ni Kalou ko Jiova “ena vakaotia sara na mate"
ka na tavoya na wai ni mata kece sara” (Aisea 25:8). Ena Aisea 26 eda na kunea kina na
veivosa oqo: "Ena bula ko ira na nomu mate, ia ko ira na noqu mate era na tu cake tale. Dou
yadra ka sere, koi kemudou ka tiko e na kuvu-ni-soso, ni sa vaka na tegu e na co na nomu
tegu, ia na qele ena biuti ira tani na mate" (Aisea 26:19). Ko ira kece na yalododonu era na
vakaturi cake tale, era na vakaitavi ena kana magiti levu ena vakarautaka na Turaga (Aisea
25:6). Nai otioti ni tucake tale ena kauti ira vata mai na yalododonu ena veitabagauna, okati
talega kina ko ira na wekamu era sa mate ni ra tu vata kei Karisito.

`Raitayaloyalotaka mada kevaka me a sega na noda inuinui, sega ni dua nai vakadei,
sa na nodai cavacava ga na mate. Kei na kena e ca sara, oya kevaka e dua e a bau
kilai keda ena yali yani, ka na vaka ga nida a sega tu ni bula ka sa na sega tu ni
vakaibalebale na noda bula. E veidutaitaki vakacava na icavacava oqo ki nai nuinui
e tu veikeda?`