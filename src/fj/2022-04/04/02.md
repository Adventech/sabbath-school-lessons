---
title:  "Au na Raica na Kalou"
date:   16/10/2022
---

`Wilika na Jope 19:25-27 qai vakatauvatana vata kei na Joni 1:18 kei 1 Timoci 6:16. Ena gaunacava se enai tuvaki ni bula cava e namaka tiko me raica kina na Kalou"?`

Na bula e vaka ni sega ni soli vakadodonu (unfair). Eda na raica ni ko ira na tamata vinaka era sotava tiko na rarawa ia ko ira na tawa yalododonu era rawaka vakalevu (raica na Same 73:12-17, Malakai 3:14-18). Dua na kenai vakaraitaki ko Jope, sa yalododonu ka daucaka dodonu, a sa rerevaka tiko na Kalou, ka sega ni torova na ca" (Jope 1:1). Ia na Kalou e vakatarai Setani me tara na nona bula ena vuqa na sala. Na yagona e tauva na mate vakararawa ka mosimosi (Jope 2:1-8). Veika vakayago, e vakayalia na nona manumanu kei nai yau (Jope 1:13–17). Nona matavuvale, e vakayali ira na nona tamata cakacaka kei ira na luvena (Jope 1:16, 18). E vakavolivoliti mai vei ira na nonai tokani ka ra beitaki koya ni tamata ivalavala ca ka sa dodonu na veika e sota-kaya tiko (Jope 4:1-5:27, Jope 8:1-22, Jope 11:1-20, etc.). Na watina sara madaga e kaya, “Ko sa taura matua tiko beka na nomu yalododonu? mo vosavakacacataka na Kalou, ka mo mate ga” (Jope 2:9).

E sega tiko ni kila ko Jope ni o koya sa tiki tiko ni veivaluvaluti levu ena kedrau maliwa na Kalou kei Setani. Ena levu ni mosi e sotava tiko ena ivalu oya, e sa veivutunitaka ko Jope na nona a sucu mai ka diva me a kakua ni sucu (Jope 3:1-26). Ia, na nona yalodina vakaoti ki Vua na Kalou e vakatakilai vakamatata ena nona kaya, “Kevaka sa vakamatei au ko koya, ka’u na vakararavi ga vua” (Jope 13:15). Kevaka sara madaga e sa na vakarau cava na nona bula, e se vakadeitaka tikoga ni sega ni cavacava na mate. E kaya, dina ga ni sa na mate, ena dua na siga ena vakaturi koya cake tale kina na nonai Vakabula ka na raica na Kalou ena matana dina (Jope 19:25-27). "Sai koya oqo nai yaloyalo dina ni tucake tale.”—The SDA Bible Commentary, vol. 3, p. 549.

Sa dua dina nai nuinui e dei ena gauna e yaco tiko kina na leqa! Ni vakavolivoliti tu ena tauvimate, kei na mosi, leqa na bula vakailavo, bula ni veiwekani kei na kavoro ni yalo, e se rawa tikoga ki vei Jope me nanamaki ki na siga ena tucake tale kina mai na mate ka me raica na nonai Vakabula. Nai tukutuku vata nei Jope me baleta na tucake tale e a tauca ko Marica ki vei Jisu ena nona a kaya, “Au sa kila ena tu cake tale ko koya e na siga maimuri era na tu cake tale kina na mate” (Joni 11:24). Ko Jope me vakataki Marica, e rau namaka tu na vosa ni yalayala oqo ena vakabauta, dina ga ni ko Marica e sega ni vakataki Jope, ko Marica ena dodonu me na soli kivua nai vakadinadina ni nona vakabauta.

`Eda na vulica rawa vakacava meda vakabauta na Kalou ena loma ni bula e sega ni tautauvata?`