---
title:  Kuri ni Vakasama
date:   21/10/2022
---

Wilika na Ellen G. White, "Visions of Future Glory," pp. 722-733, in Prophets and Kings.

Era sa vakatavuvulitaka tiko ko ira na vuku ena gauna oqo, ni veika kece e basika, era buli vata ena veika somidi (atoms), ka caka mai na rua na ka lalai e vakatokai na quarks kei na leptons, ka vakabauti ni tarai cake kina na veika kece e rairai. Kevaka e yavutaki na vuravura oqo ena quarks kei na leptons, ena sega beka ni rawa ki Vua na Kalou, o Koya a bulia ka tokona tu na vuravura, me na veisautaka na quarks kei na lepton ena gauna ena mai vakaturi keda cake tale kina? Ni veiwalitaki tiko na tucake tale mai na mate, e a taroga kina ko Bertrand Russell, e dua e sega ni kila na Kalou, se na cava e na yaco ki vei ira era laukana ena gauna ni veikanikani, baleta na yagodra e sa tiki tiko ni yagodra oira era a kania, ena vakaevei ena gauna ni tucake tale mai na mate? Ia kevaka me na taura na Kalou na quarks kei na leptons, ka qai yavutaka nai tukutuku e taukena mai veikeda yadudua, ena buli keda vou tale mai na quarks kei na leptons? Ena sega ni gadreva na ka dina mai veikeda. Se, o Koya ena rawa ni cavuta ga na quarks kei na leptons vou me basika mai. Ia, e rawa ni cakava oya, na Kalou a bulia na univesi ena rawa ni buli keda vou tale, me vaka sa vosa ni yalayalataka oti tu ni na cakava ena gauna era na vakaturi caketaki kina ko ira na mate.

"O Koya e dausolia na Bula ena kacivi ira sa voli ira oti enai matai ni tucake tale, ka me yacova na gauna ni qaqa oya, ena gauna sa na uvu kina na davui kei na nodra sa na lako mai na mataivalu levu mai lomalagi, ko ira kece na yalosavasava era moce tu era na maroroi ka taqomaki mevaka e dua na iyau talei, o koya e kilai ira na Kalou ena yacadra. Ena kaukauwa ni Vakabula o Koya sa tiko vata kei ira ena gauna era se bula tiko kina ka ra sa bulataka tiko nai tovo va-Kalou, era sa vakaturicaketaki mai na mate.”—Ellen G. White Comments, The SDA Bible Commentary, vol. 4, p. 1143.

**Taro ni Veiwase**:

`1. E rauta ni rua na tirilioni na vuravura era tu e maliwa lala, ka dua vei ira e rauta ni bilioni vaka-bilioni na kena kalokalo. Kei na so vei ira na kalokalo oqo e era tu kina na veivuravura era ciri wavokiti ira tu, me vaka na vuravura eda tiko kina oqo ni ciri wavolita tiko na matanisiga. Vakasamataka mada ena gauna oqo na kaukauwa levu ni Kalou, e sega walega ni bulia na veikalokalo oqo, ia e tokoni ira tiko ka kilai ira ena yacadra (Same 147:4). Dina ga ni ka dina e veivakurabuitaki oqo e sega ni vakadinadinataka ni Kalou vata ga oqo ena rawa se na vakaturi ira cake na mate, e vakatakila vakacava ki veikeda ni kaukauwa vata oqo e tiko Vua kei na cava na vuna, ni oqo e dua na ka me vakataka na tucake tale mai na mate ena sega ni ulabaleta na Nona kaukauwa?`

`2. Na Iperiu 11 e vakatakila na nodra yalodina kei na nanamaki era lewe vuqa vei ira era vakatokai nira qaqa ni vakabauta ena veigauna makawa. Ena rawa vakacava ni vakayadrata na noda kilaka me baleta nai nuinui ka nodrai tovo ena Veiyalayalati Makawa, ni bera madaga ni tucake tale ko Jisu?`