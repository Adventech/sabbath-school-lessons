---
title:  Ko Ira era Moce ena Kuvu ni Soso
date:   20/10/2022
---

Eda na qai raica ni Veiyalayalati Vou e vosa vakavuqa tiko me baleta na nodra na tucake tale na mate; me vaka eda sa raica oti talega mai ena Veiyalayalati Makawa na vakanananu ni nodra na tucake tale na mate. Ko ira na tamata oqo e tiko vei ira nai nuinui ni otioti ni tucake tale me vakataki keda. Ko Marica, a bula tiko ena gauna nei Jisu, e tiko vua nai nuinui oqo (Joni 11:24). Sa bau tiko talega ki vei ira na Jiu e so na kilaka me baleta na tucake tale enai vakataotioti, ke sega madaga nira vakabauta kece. (raica na Cakacaka 23:8.)

`Wilika na Taniela 12. Nai nuinui cava ni tucake tale e kune ena nona volavola na parofita eke?`

Ena Taniela 12:1 e vakaibalebaletaki tiko ko Maikeli me o koya na “turaga levu,” ka levu sara tiko na kena veibataki. Baleta na raivotu lelevu enai vola ni Taniela era mai cava ena kena vakatakilai ko Karisito kei na Nona matanitu, ka dodonu me na vaka-kina na itukutuku ena italanoa oqo. Enai vola nei Taniela eda na kunea kina na vakatutu e cavuti tale tikoga ki Vua na Kalou ni o koya na “Turaga ni vavakoso" (Taniela 8:11) "na Turaga ni turaga" (Taniela 8:25), “Turaga na Mesaia" (Taniela 9:25), kei na kenai otioti ko Maikeli na turaga levu" (Taniela 12:1). Sa na dodonu talega ki veikeda meda na vakatokai Maikeli ni ko Karisito.

Na Veiyalayalati Makawa o koya eda sa raica oti mai (Jope 19:25-27, Same 49:15, Same 71:20, Aisea 26:19) era vosa kece tikoga me baleta na nodra tucake tale na tamata yalododonu. Ia na Taniela 12 e vosa tiko me baleta na nodra tucake na yalododonu kei ira na tawa yalododonu. Ena gauna sa na tucake kina ko Maikeli, “era lewe vuqa vei ira sa moce e na kuvu-ni-soso era na yadra, eso vei ira me ra bula ka sega ni mudu, ka so vei ira me ra madua ka beci ka sega ni mudu" (Taniela 12:2).

Era lewe vuqa era raica na tikina oqo ni sa baleta vakatabakidua tiko na nodra na tucake tale mai na mate e dua ga nai kumukumu tamata, mai vei ira na yalododonu kei na tawa yalododonu, ena Nona na lesu tale mai ko Karisito.

"Sa tadola na ibulubulu, ka vuqa vei ira era sa moce koto ena kuvu ni soso... era na tucake tale eso mera bula tawa mudu ka so mera madua ka beci me tawa mudu' Taniela 12:2. Ko ira kece era mate ena vuku ni nodra vakabauta nai tukutuku ni agilosi e lewe tolu era na lako mai nai bulubulu ena veiyalayalati ni veivakacegui ni Kalou vata kei ira era maroroya tiko na Nonai vunau. ‘Ko ira talega era a suaki Koya’ (Vakatakila 1:7), ko ira era a vakalialia ka vakasewasewani Karisito ena Nona qolou ni mosi, kei ira era saqata vakalevu na Nona dina kei ira na Nona tamata, era na vakaturi cake tale mera raici Koya kei na Nona lagilagi ka mera raica talega na veidokai sa soli ki vei ira era yalodina ka talairawarawa, ka mate tale." Ellen G. White, The Great Controversy, p. 637.