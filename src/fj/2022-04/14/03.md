---
title:  Ena Vale Tabu ni Kalou
date:   26/12/2022
---

Eso na tamata era kaya tiko ni ko lomalagi e vale tabu ni Kalou. Ia nai vola ni Vakatakila e
vakaibalebaletaka tiko ni dua na vale tabu e tiko ena Jeruisalemi vou, ena vanua e tiko kina
na Nonai tikotiko vakaturaga ni Kalou kei na wasawasa Iloilo (Vakatakila 4:2-6, Vakatakila
7:9-15, Vakatakila 15:5-8). E kea era na sokalou tiko kina ki Vua na Kalou era oba vakaoba
na yalosavasava mai na veimatanitu kecega, yavusa, tamata kei na duivosavosa me tawa
mudu (Vakatakila 7:9-17).

`Veidutaitaka na Vakatakila 7:9-15 kei na Vakatakila 21:3, 22. Ena rawa vakacava
meda vakaduavatataka na ivakamacala me baleti ira na lewe oba vakaoba ni tamata
vakabulai era qarava tiko na Kalou ena veisiga kei na bogi ena Nona vale tabu" (V/
takila 7:15) vata kei na ka e kaya ko Joni ni sega ni raica e dua na vale tabu ena
Jeruisalemi Vou (V/takila 21:22)?`

Na vale tabu vakalomalagi e vanua era sokalou tiko kina ki Vua na Kalou ena veigauna na
lewei lomalagi. Ia ena kena basika nai valavala ca, sa laki yaco talega kina na vale tabu me
vanua e soli tiko kina na veivakabulai ki na kawa tamata. “Ena gauna sa na oti kina na leqa
ni valavala ca, sa na veisautaki tale na vale tabu ki na kenai naki taumada. Ena Vakatakila
21:22, e kaya kina ko Joni ni sa sega ni qai raica na vale tabu ena loma ni koro, me vaka ni
sa yaco me kena vale tabu na Turaga na Kalou cecere kei Koya na Lami. Ia sa kenai balebale
oya ni sa sega na vale ni Kalou mera na rawa ni lako mai kina ko ira na Nona tamata mera
na mai veitauraki kina vata kei Koya? E sega”— Richard M. Davidson, “The Sanctuary:
'To Behold the Beauty of the Lord," in Artur Stele, ed., The Word: Searching, Living,
Teaching, vol. 1 (Silver Spring, MD: Biblical Research Institute, 2015), p. 31.

Nai vola ni Vakatakila e vosa vakabibi tiko me baleti Koya e vakarokorokotaki tiko kei
ira era sokalou tiko ki Vua. Na so-kalou mai lomalagi, me vaka e daucaka tiko ka dodonu
me caka tikoga ena veigauna, oya me vakanamata ki vei Karisito na sokalou.

Ko ira era sokalou sai ira “era lako mai na veivakararawataki levu, era sa sava
na nodrai sulu ka vakavulavulataka ena dra ni Lami” (Vakatakila 7:14). Sai ira oqo na
vakadinadina bula veivakabulai kei na veivakavoui kaukauwa ni Kalou. Era lagata na sere
ni vakavinavinaka ki Vua na Kalou ni o cei o Koya kei na vuku ni ka sa cakava ki vei ira.

`Na Vakatakila 21:3 e kaya: “Raica, a vale ni Kalou sa tu vei ira na tamata, ia ena tiko
vata kei ira ko koya, ia era na nona tamata, ia ko koya na Kalou ena tiko vata kei ira, me
nodra Kalou" Na veitikina oqo kune ena vica vata tale na wase ni vola (Jeremaia 32:38,
Isikeli 37:27, Sakaraia 8:8, Iperiu 8:10). Na cava na kenai balebale ki veikeda ena gauna
oqo, nida se tiko ga e vuravura, ni o Koya na Kalou ena noda Kalou, kei keda na Nona
tamata? Eda bulataka vakacava na dina e veivakurabuitaki oqo ena gauna oqo?`