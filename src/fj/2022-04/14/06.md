---
title:  Na Yacana ena Yadredra
date:   29/12/2022
---

`Wilika na Vakatakila 22:3-5. Ena rawa vakacava nida vakadeitaka nida na okati vata kei ira ena volai e yadredra na yaca ni Kalou? Se, ena rawa nida vakadeitaka?`

Ni oti na vakaduiduile nei Setani kei na nodrau bale ko Atama kei Ivi, sa rawa ki Vua na Kalou me vakarusai rau na lewe rua erau valavala ca oya. Ia me ivakaraitaki ni loloma savu ki vei ira na Nona tamata, e a vakadavora tu mai kina na Kalou e dua na ituvatuva loloma me na vakabulai ira era na ciqoma na ka e solia. Sai koya oqo na ka e vakatokai na gaunisala ki na bula tawa mudu o koya se tu voli mai ni bera ni qai buli na vuravura (Efeso 1:3, 4; 2 Timoci 1:9; Taito 1:2; Vakatakila 13:8), e vakatakilai taumada ki vua na tamata ena were ko Iteni, ni qai bale oti ga na tamata. Otis a qai vakatakila voli mai enai vakatakarakara kei nai yaloyalo ni nodra veiqaravi na Iperiu ena vale tabu (L/Yani 25). Ka sa qai mai ka taucoko na kena vakaraitaki ena bula, mate kei na tucake tale nei Jisu (raica na Roma 5).

Ena uto ni gaunisala ni veivakabulai na vosa ni yalayala ni bula tawa mudu, yavutaki tiko ena yalosavasava nei Jisu, ki vei ira kece era na ciqoma, ena vakabauta, nai solisoli levu e mai vakarautaki ena kauveilatai. Ni bera na kauveilatai, oti na kauveilatai, na noda vakabulai e rawati ga ena vakabauta, ka sega ni cakacaka, ia na cakacaka sai vakaraitaki ni noda sa vakabulai.

`Ko Paula e volai tukutukutaki Eparama, o koya se bula voli mai ni bera nona lako mai ko Jisu, mei vakaraitaki ni vakabulai ena vuku ni vakabauta: "Kevaka sa vakadonui ko Eparaama e na vuku ni cakacaka, sa qai dua na ka vua me dokai koya kina; ia ka sega ga e na mata ni Kalou. A cava e kaya nai Vola Tabu? Sa vakabauta na Kalou ko Eparaama, a sa okati vua mei valavala dodonu" (Roma 4:2, 3). Ena vukei keda vakacava na veitikina oqo meda kila na veika me baleta na noda vakabulai ena vuku ni vakabauta?`

Ena vuku ni ka oqo, sa noda kina nai vakadei ni bula tawa mudu kevaka eda sa ciqomi Jisu, soro ki Vua, ka cikeva na Nona vosa ni yalayala, okati kina na bula vou e tu Vua, kevaka meda vakanabi vakaoti ki na Nona vinaka ka sega tale ni dua na ka. Ko Eparama e vakabauta, e sa okati ki vua me yalododonu; e cakacaka vaka talega kina ki veikeda eda bula ena veitabagauna kei vuravura.

Sai koya oqo nai balebale ni kena volai na yacana e yadreda. Kevaka sa volai oti tu, kakua ni vuki tani mai Vua, ena qai laki volai talega ena lomalagi vou kei na vuravura vou.