---
title:  Sa na Sega Tale na Mate Kei na Wai ni Mata
date:   28/12/2022
---

Nai vakavuvuli ni bula tikoga na yalo, rarawa me tawa mudu ena buka e sega ni boko rawa mai eli, e veisaqasaqa kei na ivakavuvuli vakaivolatabu ni na sega na mate, rarawa kei na tagi ena lomalagi vou kei na vuravura vou” (Vakatakila 21:4). Kevaka me dina na vakanananu ni buka e sega ni boko rawa mai eli, na ikarua ni mate ena sega ni rawa ni kauta tani na ivalavala ca kei na tamata ivalavala ca e vuravura ia e sogolati ira ga e eli ni rarawa kei na tagi e tawa mudu. Na univesi ena sega ni taucoko sara na kena vakataucokotaki ki na kenai tuvaki ni vinaka sara taumada. Ia me vakavinavinakataki na Kalou ni Vola Tabu e boroya e dua na iyaloyalo e duatani duadua.

`Wilika na Aisea 25:8, Vakatakila 7:17, kei na Vakatakila 21:4. Na vakacegu kei na inuinui cava erau kauta mai na veitikina oqo ki veikeda ena loma ni leqa kei na rarawa ena vuravura oqo?`

Na bula ena rawa ni dredre, sega ni vinaka ka mosimosi. Eso vei ira na tamata, eda daumositi ira e sa kautani yani na nodra bula ena mate e vakaloloma. Eso na tamata era lako mai vakailawaki ki na noda bula, butakoca na ka e tara na lomada, kara lako tani yani me vaka saraga ni sega na ka e yaco. Sa dua na ka rerevaki nida lawakitaki mai vua e dua na noda itokani voleka eda dau vakabauta.

E tiko na gauna eda na dauveinanuyaka kina se ena yaga na bula ni kavoro na yalo. Se mani vakacava na rarawa, ia na Kalou sa tu vakarau me tavoya tani na wai ni mata kecega mai matada. Ia eso na wai ni matada ena drodro sobu tikoga me yacova na siga talei koya ni sa na takali kina ko mate, rarawa kei na tagi (Rev. 21:1-5).

Ena rawa vakacava nida vakabauta ni na sotavi keda vakatamata yadua na Kalou ena vakatulewa e dodonu kei na loloma. Ko ira kece na wekada era sa mate nira tu vata kei Karisito era na vakaturicaketaki tale mai na mate mera tiko vata kei keda me tawa mudu. Ko ira e tawayaga vei ira na bula tawa mudu era na sega ni bula tale ka sega ni qai laki bula tiko ena dua na lomalagi e sega ni marautaki se ki eli ena buka e sega ni boko rawa. Na vakacegu levu e noda e lako mai ena vakatulewa dodonu e cakava ki veikeda kece na Kalou. Ena gauna sa na yali vakadua kina ko mate, era na kailavaka yani ena marau ko ira era sa vakabulai, “Ko iko mate, sa evei na nomu bati gaga? Ko iko bulubulu, sa evei na nomu gumatua?" (1 Koronica 15:54, 55).

Sa yalataka tu na Turaga oya ni na bulia na lomalagi vou kei na vuravura vou; ia ena sega ni nanumi na ka eliu, ena sega ni curu tale ki na lomamudou" (Aisea 65:17). E sega ni kenai balebale oqo ni ko lomalagi ena vanua ni guiguileca, ia na veika sa sivi ena sega ni vakamalumalumutaka na reki tawa vakaiyalayala vakalomalagi.

`Ko cei e se sega ni vakila na revurevu ni vakatulewa e sega ni dodonu ena bula eke? Vakauasivi ena veigauna ca, ena rawa vakacava meda vulica meda vakabauta, ka rekitaka tiko na vinaka kei na loloma ni Kalou ena kenai tagede e rawa?`