---
title:  "Na Yalo e Lesu Tale ki Vua na Kalou"
date:   11/10/2022
---

`Wilika na Vakatekivu 2:7 kei na Dauvunau 12:1–7. Na duidui cava eda na rawa ni raica vei rau nai tukutuku vakaivolatabu e rua oqo? Era na rawa ni vukei keda vakacava meda kila vakavinaka nai tuvaki ni bula ni tamata ena gauna sa mate kina? Vakatekivu 7:22.`

Me vaka na ka eda sa raica oti, ni Vola Tabu e vakatavuvulitaka ni tamata e yalo bula (Vakatekivu 2:7), ka sa na yali ni sa mate na yago (Isikeli 18:4, 20). Vakacava na yalo? E sega beka ni bula tiko ni sa mate na dagodago yago? Era lewe vuqa na Lotu Vakarisito era se vakabauta tiko oya, ka ra tovolea mera vakadinadinataka na nodra rai ena nodra wilika na Dauvunau 12:7, ni kaya, “Sa na qai lesu na kuvu-ni-qele me qele tale me vaka eliu: ia na yalo ena lesu tale vua na Kalou ko koya ka sa solia" Ia nai tukutuku oqo e sega ni kaya ni yalo ni tamata mate ena bula tikoga ena mata ni Kalou.

Dauvunau 12:1–7 e vakamacalataka na ituvatuva ni dua sa qase, qai mai cava ni sa mate. Tikina e 7 e kaya ni mate sai koya na kena veisautaki na ituvatuva ni veibuli e cavuti tiko ena Vakatekivu 2:7. Me vaka e sa tukuni oti, enai ka ono ni siga ni veibuli "A sa bulia na tamata na Kalou ko Jiova mai na kuvu ni qele, ka ceguva ki na ucuna nai cegu ni bula, a sa yaco kina na tamata me yalo bula” (Vakatekivu 2:7). Ia oqo, na Dauvunau 12:7 e tukuna ki veikeda ni "Sa na qai lesu na kuvu-ni-qele me qele tale me vaka eliu: ia na yalo ena lesu tale vua na Kalou ko koya ka sa solia” Na icegu ni bula o koya e ceguva na Kalou ki na ucu i Atama, ka sa solia talega ki na kawa tamata, ena lesu tale ki Vua na Kalou, ka na sega ni ciri wale tu ga.

Ena dodonu meda na biuta tiko ena noda vakasama ni Dauvunau 12:7 e vakamacalataka tiko nai otioti ni tagede ni bula ni tamata ka rau sega ni duidui na tamata yalododonu kei na tamata ivalavala ca. Kevaka me yaco mera bula tiko na yalo ni tamata kecega era sa mate ena mata ni Kalou, sa kenai balebale ni yalodra talega na tamata ivalavala ca e sa tiko Vua na Kalou? Na vakanananu oqo e sega duavata kei nai vakavuvuli taucoko ni Vola Tabu. Baleta na itagede ni mate vata ga e yaco ruarua tiko ki vua na tamata ka vaka-kina na manumanu (Dauvunau 3:19, 20), ni mate sai koya na kena sa sega ni qai bula me vaka e dua na ka bula. Me vaka e kaya na dauni-Same, "O ni sa vunia na matamuni, era sa qai leqa: O ni sa kauta tani na nodra i cegu, era sa qai mate, Ka ra lesu tale me kuvu-ni-soso" (Same 104:29).

`Sa dau vakavuqa na noda dau kaya ni mate e sa tiki ni bula. Na cava na vuna e cala kina? Na mate e veibasai ni bula, na meca ni bula, Nai nuinui levu cava e tiko ena tikina oqo: "Na meca ena vakaoti e muri sara ko mate” (1 Koronica 15:26)?`