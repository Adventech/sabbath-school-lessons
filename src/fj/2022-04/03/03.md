---
title:  "Na Yalo sai Valavala ca ena Mate"
date:   10/10/2022
---

`Wilika na Isikeli 18:4, 20 kei na Maciu 10:28. Ena vukei keda rawa vakacava na veitikina oqo meda kila na ituvaki ni bula ni tamata?`

Na bula ni tamata ena vuravura ivalavala ca oqo e kakavorovoro rawarawa ka vakaicavacava (Aisea 40:1-8). E sega na ka e tauva nai valavala ca me na tudei me tawa mudu. “Ia me vaka sa curu ki vuravura nai valavala ca e na vuku ni tamata e lewe dua, kei na mate e na vuku ni valavala ca; a sa yaco vakakina na mate ki na tamata kecega, ni sa cala na tamata kecega" (Roma 5:12). E basika na mate ena vuku ni revurevu ni valavala ca, e sa tara na bula kecega. Ena vuku ni ka oqo, e tiko kina e rua na vakanananu bibi vakaivolatabu. Dua oya ni tamata kei na manumanu e rau mate ruarua. Me vaka e kaya ko Solomoni, “Ni sa yacovi ira na tamata na ka sa yacova na manumanu; ni sa tautauvata ga na ka sa yacovi ira: me vaka sa mate oqo, sa mate vaka talega kina ko ya; io, sa dua vata ga na nodra i cegu; ka sa sega ni uasivi cake na tamata e na manumanu: ni sa ka wale kecega. Era sa lako kece ki na dua bauga na tikina; era sa kuvu-ni-soso kecega, ka ra sa suka tale kecega me kuvu-ni-soso" (Dauvunau 3:19, 20).

Nai karua ni vakanananu oya ni mate e dua na tamata e vakatakila ni sa mai cava na bula ni dua na yalo bula (Iperiu. nephesh). Ena Vakatekivu 2:16, 17, e sa vakasalataki Atama kei Ivi kina na Kalou kevaka erau na ivalavala ca, ena nodrau kania na vuanikau e kilai kina na vinaka kei na ca, erau na mate vakaidina.

Na voqa ni vakasala oqo, e vakaqaqacotaka na Kalou ena Isikeli 18:4, 20: "Na yalo sa ivalavala ca ena mate" E tiko e rua na tikina bibi enai tukutuku oqo. Dua oya, me vaka ni sa ivalavala ca kecega na tamata, oikeda kece eda na lako curuma e dua nai tuvatuva ni qase kei na malumalumu o koya eda na sega ni levea rawa (Roma 3:9-18, 23). Dua tale na kenai vakaraitaki oya ni vakanananu vakaivolatabu e kauta tani na vakanananu kilai levu ni kena vakabauti ni bula tiko ni yalo. Kevaka e bula tikoga na yalo, ka laki bula tale tiko ena dua nai tagede ni sa mate oti, eda a sega dina ni mate.

Na kena veibasai, nai wali vakaivolatabu me baleta na mate oya ni sega ni lako ki parataisi se ki puregatorio na yalo ni sa mte na tamata, se ki eli. Na kenai wali sai koya na nodra na vakaturicaketaki ko ira era sa mate era tu vata kei Karisito. Me vaka na ka a tukuna ko Jisu ena Nonai vunau me baleta na Madrai ni Bula. ""ko ira sa raica na Luvena, ka vakabauti koya; ia kau na vakaturi koya cake e na siga maimuri" (Joni 6:40).

`Na cava na vuna e sa rui bibi kina ki vei ira kece era vakabauta na ivakadei ni Lesu Vakarua mai, ka sa mai vakadeitaki ena imatai ni Nona lako mai ko Karisito (na cava na kena yaga na imatai ni Nona lako mai ko Karisito ke sega nai karua?)`