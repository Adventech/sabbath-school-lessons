---
title:  Na Yalosavasava mai Puragatorio
date:   29/11/2022
---

Era vakabauta tiko na Lotu Katolika ni ko ira na mate era se bera ni vakarautaki ira ki parataisi sa na rawa ni vakasavasavataki na nodrai valavala ca mai puregatorio ni bera nira lako cake mai kea ki parataisi. Na nodra rarawa mai puregatorio ena rawa ni vakalailaitaki ena nodra masu kei na nodra sausaumi oira na nodra daulomani era se bula tiko.

Nai vola dusidusi ni Lotu Katolika na The Catechism of the Catholic Church e kaya vakamatata na ka me baleti puregatorio ni kaya: "Ko ira kece era mate ena loloma savu ni Kalou kei na veitokani, ia ka sa bera ni vakasavasavataki vakaoti ka ra vakadeitaka na nodra bula tawa mudu, ia ena nodra sa mate era laki lako curuma kina na veivakasavasavataki, me na rawa ni sotavi kina na bula savasava e gadrevi me curu kina e dua na reki mai lomalagi.”- Catechism of the Catholic Church, (New York: Doubleday, 1995) p. 291. E kaya talega, ni na rawa ni laveti na nodra rarawa ena nodra masu na wekana ka vaka-kina na veika era na cakava me baleti ira na wekadra sa mate. "E vakatura talega na lotu na soli lavo, na veivosoti kei na cakacaka ni veibuluti ena vukudra sa mate." Catechism of the Catholic Church, p. 291.

`Wilika na Dauvunau 9:10, Isikeli 18:20–22, kei na Iperiu 9:27. Era saqata vakacava na veitikina oqo nai vakavuvuli me baleta na puregatorio?`

Nai vakavuvuli me baleti puregatorio e veisemati vata tiko kei na ivakavuvuli vakapekani me baleta tiko na bukawaqa mai eli ena nodra masulaki na mate. Nai vakavuvuli oqo era sega ni ciqoma ko ira era vakabauta na ivakavuvuli vakaivolatabu (1) oya ni ko ira na mate era davo ka sega ni vakilai ira tu ena nodrai bulubulu (Dauvunau 9:10); (2) na nona yalododonu e dua sa mate ena sega ni tokitaki tale ki vua e dua tale na tamata mate (Dauvunau 18:20–22); (3) oya ni noda dautataro walega ko Jisu Karisito (1 Timoci 2:5); kei (4) na ka ga e tarava mai na mate sai koya nai otioti ni veilewai, ka na sega ni na soli tale na gauna ki vei ira era sa veivutunitaka na nodra bale ena bula oqo (Iperiu 9:27).

O koya e rui rerevaki sara sai koya nai vakavuvuli ni tawa vakaivolatabu ni puregatorio o koya e mai vakabuwawataka na Nonai tovo na Kalou. Io, “Na cakacaka nei Setani me tekivu mai na gauna e bale kina oya me vakacalai Koya tiko na Tamada vakalomalagi. E vakatututaka ni bula tikoga na yalo ni tamata ni sa mate. . . . Na vakanananu ni nona kama tikoga ko eli me tawa mudu e vakavuna ko Setani; ko puregatorio e nonai kaukau. Na veivakavuvuli oqo e vakalasuya na itovo ni Kalou, ni o Koya e rui yalodredre, cudrucudru, e sega ni dauveivosoti -Ellen G. White, Manuscript 51 (Dec. 10), 1890. Mei sosomi ni nodra moce tu na mate, ena nodra waraka tiko na lesu tale mai nei Jisu, na nodra rai e kaya nira tiko mai puregatorio, era sotava tiko kina na rarawa me yacova ni dua na wekana sa rawa ni kauti koya tani mai kina.

`Na cava e vakatavulica ki veikeda na cala me vaka na puregatorio se kama me tawa mudu rawa me baleta na bibi ni vakavuvuli? Na cava na vuna e sa rui bibi kina na ka eda vakabauta, ka sega ni vei koya ga eda vakabauta?`