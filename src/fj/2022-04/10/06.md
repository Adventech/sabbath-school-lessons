---
title:  Na Rai Vakaivolatabu
date:   01/12/2022
---

`Wilika na 1 Joni 5:3–12. Na cava na vuna e yalana kina ko Joni na bula tawa mudu
ki vei ira ga era tu vata kei Karisito?`

Nai vakavuvuli vakaivolatabu ni kena vagauna na bula ni tamata—ni vakatauvatani ki na
ivakavuvuli e sega ni vakaivolatabu ni kena bula tikoga na yalo-e vakamatatataki ena 1
Joni 5:11, 12. Me ciqomi na bibi ni balebale ni tukutuku oqo, ena gadrevi meda nanuma ni
ko iratou walega na lewe tolu va-Kalou eratou sega ni mate rawa (1 Timoci 6:15, 16) ka sai
iratou walega nai vurevure ni bula (Same 36:9, Kolosa 1:15-17, Iperiu 1:2).

Ena gauna e curu kina ki vuravura nai valavala ca ena nodrau sa bale ko Atama kei Ivi
(Vakatekivu 3), koi rau vata kei ira kece na nodrau kawa (okati kina koi keda) sa yaco kina
ki vei ira na mate ka vakayalia nai solisoli ni bula tawa mudu. Ia na noda Kalou dauloloma
sa qai vakarautaka na gaunisala ni bula tawa mudu ki na kawa tamata me tauri lesu tale kina
na bula tawa mudu, na bula ka dodonu me a nodrau tu mai enai vakatekivu. Me vaka na ka
e vola ko Paula: “me vaka sa digitaki keda eliu e na vukuna, sa qai tauyavutaki emuri ko
vuravura, me da yalosavasava ka sega ni cala e matana e na loloma" (Efeso1:4).

Ko Paula e vakamacalataka “me vaka sa curu ki vuravura nai valavala ca e na vuku ni
tamata e lewe dua (Atama), kei na mate e na vuku ni valavala ca; a sa yaco vakakina na mate
ki na tamata kecega, ni sa cala na tamata kecega” ia ena vuku ni dua na Tamata, ko Jisu, sa
na rawa ni noda kina na tamata kecega nai solisoli talei ni bula tawa mudu (Roma 5:12-21).
E cakava eke ko Paula e dua nai tukutuku matata me baleta edua na Atama, ena vuku ni
nona talaidredre, e sa kauta mai na ivalavala ca kei na mate ki na noda vuravura.

Ena vuku ni ka oya, e tomana kina ko Joni nai apositolo, "Ni sa solia vei keda na Kalou
na bula tawa mudu, ia na bula oqo sa tu vua na Luvena. O koya sa tu vua na Luvena, sa tu
vei koya na bula; o koya sa sega ni tu vua na Luve ni Kalou, sa sega ni tu vua na bula” (1
Joni 5:11, 12).

Sa yaco me qai matata nai yaloyalo taucoko ena rarama ni tukutuku nei Jisu: "ko ira sa
raica na Luvena, ka vakabauti koya; sa rawata na bula tawa mudu, ia kau na vakaturi koya
cake e na siga maimuri" (Joni 6:40), “ka vaka-kina, ‘Oi au na vu ni tucake-tale, kei na vu-
ni-bula: ko koya sa vakabauti au, kevaka sa mate, ena bula ga” (Joni 11:25).

Sa kenai balebale ni bula tawa mudu e Nonai solisoli na Kalou ena vukui Karisito, o
koya e sa veivakadeitaki tiko ena gauna oqo ia ena qai laki marautaki vakaoti walega ena
otioti ni nodra na tucake tale na yalododonu. Na kenai tinitini e rui rawarawa: Kevaka me
soli walega na bula tawa mudu ki vei ira era sa tu vata kei Karisito, ia ko ira era sega ni vata
kei Koya ena sega ni nodra na bula tawa mudu (1 Joni 5:11, 12).