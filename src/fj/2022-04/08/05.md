---
title:  Ena Domo ni Davui
date:   16/11/2022
---

Era vakabauta ko ira mai Cesolonaika ni bula tawa mudu ena soli vakatabakidua ga ki vei ira era na bula tikoga me yacova na Lesu Vakarua mai. “Era na maroroya ira sara vakavinaka na bula ni nodrai tokani, de ra na qai mate ka vakayalia na kalougata era sa nanamaki tiko kina mera na taukena ni sa lako mai na nodra Turaga. Ia era sa tekivu kautani yadudua tiko mai vei ira, ena rarawa era sa qai dau laki raica na matadra era sa mate enai otioti ni gauna, ka ni sa sega vei ira nai nuinui mera na sota vata tale kei ira ena bula sa bera mai."—Ellen G. White, The Acts of the Apostles, p. 258.

`Wilika na 1 Cesolonaika 4:13-18. E vakadodonutaka vakacava ko Paula na cala ni vakanananu oqo?`

E tiko e dua na vakanananu makawa e uasivi cake mai na kena tukuni tiko "ena kauti ira tale kei koya na Kalou" (1 Cesolonaika 4:14). E vuqa vei ira era sa ciqoma tiko na vakavuvuli ni bula tikoga na yalo, era kaya ni ko Karisito, ena kauti ira vata talega mai kei Koya ena gauna sa na lesu tale mai kina, na yalodra na yalododonu era sa mate ka ra sa tiko rawa mai lomalagi vata kei na Kalou. Ko ira na yalo oya era sa na qai mai curu tale ki na yagodra sa vakaturicake tale. Ia nai vakavakadewa oya e sega ni duavata kei na ivakavuvuli nei Paula me baleta na ulutaga oya.

Wilika mada na nona vosa e dua e sega ni Lotu ni Kavitu me baleta nai balebale dina ni tikina oqo: "Na vuna e sa rawa kina ki vei ira na lewe ni Lotu Vakarisito mai Cesolonaika me tiko na nodra inuinui ena nodra lolositaki ira tiko na lewe ni lotu era sa mate baleta na Kalou ena vakaturi ira cake tale mai na tamata vakabauta era sa mate, mera na tiko vata kei Koya ena gauna sa na Lesu Tale mai kina na Karisito ka mera na vakaivotavota vakatautauvata kei ira na tamata vakabauta era se bula tiko, enai serau e salavata mai kei na Nona na lesu tale mai."-Jeffrey A. D. Weima, 1-2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.

Kevaka era sa tiko vata kei na Turaga mai lomalagi na yalodra na tamata yalododonu era sa mate, ena sega ni gadreva ko Paula me tukuna na inuinui e nodra tiko na Lotu Vakarisito ni ra na tucake tale ena gauna mai muri; e sa na rawa ni cavuta ni ko ira na yalododonu era sa tiko oti vata kei na Turaga. Ia, e kaya ni ko ira era sa moce nira tu vata kei Jisu (1 Cesolonaika 4:14) era na vakaturicake tale mai na mate ena vakataotioti ni gauna.

Nai nuinui ni tucake tale mai na mate e kauta mai na vakacegu ki vei ira mai Cesolonaika era lolosi tiko. Nai nuinui vata ga oya ena rawa ni vukei keda meda na sotava kina ena nuidei na veigauna mosimosi e mate kina e dua na wekada.