---
title:  Nai Nuinui ena Veiyalayalati Vou
date:   12/11/2022
---

### Wilika ena Macawa oqo
1 Koronica 15:12–19, Joni 14:1–3, Joni 6:26–51, 1 Cesolonaika 4:13-18, 1 Koronica 15:51-55

> <p>Wiligusu</p>
> "Oqo ga nai tukutuku, ni sa solia vei keda na Kalou na bula tawa mudu, ia na bula oqo sa tu vua na Luvena. O koya sa tu vua na Luvena, sa tu vei koya na bula; o koya sa sega ni tu vua na Luve ni Kalou, sa sega ni tu vua na bula” (1 Joni 5:11, 12).

Dina ga ni volai tu ena vosa va-Kiriki na Veiyalayalati Vou, ko ira kece era vola era Jiu (vakavo ga ko Luke), ka ratou raica tiko mai na ituvaki ni bula ni tamata ena nodra rai na Iperiu, ka sega ni nodra rai vakapekani na kai Kiriki. Ia vei Karisito kei iratou nai apositolo, nai nuinui ni Lotu Vakarisito e sega ni qai nuinui vou, ia, na kena vakatakilai na inuinui taumada o koya era dauvakamareqeta tu mai ko ira na petiriaki kei ira na parofita. Kenai vakaraitaki, ena Nona a kaya ko Karisito ni ko Eparaama na tamamudou sa gadreva vakalevu sara me raica na noqu gauna: a sa raica, ka reki (Joni 8:56). Ko Juta e kaya ni ko Inoki e sa parofisaitaka oti tu mai na Lesu Vakarua mai (Juta 14, 15). Kei na vola ni Iperiu e vosa tiko vakalevu me baleti ira na tamata qaqa ena vakabauta ena nodra namaka tiko na icocovi vakalomalagi era se bera ni taura me yacova nida sa taura na noda (Iperiu 11:39, 40). Ena sega ni vakaibalebale nai tukutuku oqo kevaka e sa tiko vata kei na Turaga mai lomalagi na yalodra.

Ena kena vakabibitaki tiko ni ko ira ga era sa tu vata kei Karisito era na rawata na bula tawa mudu (1 Joni 5:11, 12), e vakacala kina ko Joni nai vakavuvuli ni mate na tamata e bula tikoga na yalona. Ena sega na bula tawa mudu kevaka e sega na veiwekani o koya e veivakabulai ni ko tu vata kei Karisito. Na inuinui ni Veiyalayalati Vou, sai koya nai nuinui e yavutaki vei Karisito, ka sa inuinui duaduaga ena rawa kina ki na bula vuca oqo me na yaco me na tawa mate tale ena dua na siga.

_*Vulica na lesoni ni macawa oqo me na vakarautaki iko ena Siga Tabu, Noveba 19._