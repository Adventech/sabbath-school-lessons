---
title:  "Au na Lesu Tale Mai"
date:   14/11/2022
---

`Wilika na Joni 14:1–3. Sa voleka sara ni 2,000 na yabaki na Nona a yalataka tu ko Jisu ni na lako tale mai. Eda na vukei ira rawa vakacava na tani mera raica, se mani vakacava na balavu ni gauna (ena sega soti beka ni dua na ka), na vosa ni yalayala oqo e se yaga tikoga ki veikeda na tabatamata ena gauna oqo, kevaka wale madaga me kautani mai na gauna e a vosataka tiko kina ko Jisu?`

E cavuta vakava ko Jisu ena vola ni Vakatakila "Au sa lako kusarawa mai" (Vakatakila 3:11; Vakatakila 22:7, 12, 20). Na nanamaki ki na Nona na Lesu tale mai e uqeta na nodratou cakacaka nai apositolo ka vakasinaita na nodra bula era lewe vuqa na Lotu Vakarisito ena veitabagauna enai nuinui oqo. Ia mai na dua na tabatamata ki na dua tale era sa mate, ka se bera tikoga ni vakavotukanataki na vosa ni yalayala oqo. Ena vuku ni ka oya, era lewe vuqa era sa vakataroga tiko: Ena vakacava na kena dede na noda na vunautaka tiko ni sa voleka ni lako mai ko Jisu? Sa yaco beka na veivosa oqo me sa vakavuna me luluqa na nanamaki? (raica na 2 Pita 3:4.)

Era lewe vuqa na Lotu Vakarisito era sa vosa kudrukudrutaka na kena sa rui bera (vakatauvatana vata kei na Maciu 25:5). Ia eda kila vakacava ni sa rui berabera"? Na gauna cava e dodonu me sa lako mai kina ko Karisito? Ena loma ni 50 na yabaki sa oti, 150, 500? Na ka bibi sai koya na vosa ni yalayala vakaivolatabu ni “Sa sega ni berabera na Turaga ni vakayacora na nona vosa ni yalayala, me vaka era sa nanuma na tamata eso sa berabera: sa vosoti keda ga vakadede, ni sa sega ni vinakata me rusa e dua, me yacova ga na veivutuni ko ira kecega na tamata” (2 Pita 3:9).

Se mani vakacava na balavu ni gauna sa lako cake kina ki lomalagi ko Jisu, na Nona vosa ni yalayala me baleta na Nona na lesu tale mai e se tudei tikoga me yacova mai ni kua. Na cava na vuna? Baleta na ka ga eda taukena sai koya na noda bula lekaleka (Same 90:10), muria mai na noda na sega ni vakilai keda tu ena noda na vakacegu tiko enai bulubulu (Dauvunau 9:5, 10), sa qai muria mai nai otioti ni tucake tale, meda na qai veisautaka na noda itinitini (Iperiu 9:27). Me vaka na ka e baleti ira na mate (sa tukuni tiko ena lesoni 3), baleta nira moce ka sega ni vakilai ira, na lesu tale mai nei Karisito e dua ga na tiki ni gauna lekaleka mai na gauna era mate kina. Vei iko, ena ka ga ko vakila (me vakataki ira talega na tamata kece ni Kalou ena veitabagauna), na lako mai nei Karisito e vaka ga e dua na tiki ni gauna lekaleka. Oya sa totolo sara, se vakaevei?

Na veisiga kece eda lako sivita sa kauti keda sara tiko vakavoleka ki na Nona na rairai mai ko Jisu Karisito ena veio ni lomalagi. Dina ga nida sega ni kila na gauna ena lako mai kina, sa na rawa meda vakadeitaka ni na lako dina mai, oya na ka e rui bibi.

`A Vunau tiko e dua nai talatala ena nona kaya tiko ni sega ni kauwaitaka na gauna ena lako mai kina ko Karisito. Na ka e kauwaitaka oya me na lesu tale mai ko Karisito. E cakacaka vakacava vei iko na vakanananu oya, ka na veivuke vakacava, kevaka ko sa yalolailai ena vuku ni Nona berabera tiko mai ko Karisito?`