---
title:  "Au na Vakaturi Koya Cake"
date:   15/11/2022
---

Ena dua na Nona cakacaka mana, e a vakani ira kina na lima na udolu na tamata ko Jisu ena dua walega na tiki ni madra lailai kei na ika (Joni 6:1-14). Ena Nona sa siqema rawa na nodra tovolea tiko na lewe vuqa mera buli Koya me tui (Joni 6:15), eratou sa mani soko takosova na wasawasa mai Kaleli ko Jisu kei iratou na Nona tisaipeli. Ia ena siga ka tarava era sa tu tale na lewe vuqa era muri Koya ki kea, e qai tauca ki vei ira e dua nai vunau kaukauwa me baleta na Madrai ni Bula, ka vakabibitaki tiko kina na isolisoli ni bula tawa mudu (Joni 6:22-59).

`Wilika na Joni 6:26-51. E vakaveiwekanitaki rau vakacava ko Jisu na bula tawa mudu kei na nodra na tucake tale na yalododonu?`

Ena Nonai vunau, e vakabibitaka tiko kina ko Jisu e tolu na yavu rawarawa me baleta na bula tawa mudu. Matai, e vakatakilai Koya ni o Koya na madrai e lako sobu mai lomalagi ka solia na bula ki vuravura” (Joni 6:33, 58). Ena Nona kaya “Koi Au [Greek egō eimi] na madrai ni bula" (Joni 6:35, 48), e vakatakilai Koya tiko ko Jisu ni o Koya na "KOI AU” ena Veiyalayalati Makawa (L/Yani 3:14). Karua, e vakamacalataka tiko ko Jisu ni bula tawa mudu ena rawati duadua ga mai Vua: "o koya sa lako mai ki vei Au" kei “koya sa vakabauti Au" ena kalougata (Joni 6:35). Otioti, Ko Jisu e semata vata tiko na isolisoli ni tawa mate rawa kei na tucake tale ena gauna mai muri, ena Nona kaya tiko vakatolu ki vei ira, “ia au na vakaturi koya cake ena gauna mai muri” (John 6:40, 44, 54, NKJV).

E solia talega ko Jisu na vosa ni yalayala talei oqo: “E dina, e dina, au sa kaya vei kemudou, O koya sa vakabauti au sa rawata na bula tawa mudu” (Joni 6:47). Sa raica, nai solisoli ni bula tawa mudu e sa vakavotukana rawa tu ena gauna oqo. Ia e sega ni kenai balebale ni ra sega ni mate ko ira era sa vakabauta, baleta na Nona kaya Au na vakaturi koya cake" (Joni 6:40) sai vakaraitaki ni nona sa bula tale e dua ni sa mate oti.

E matata nai yaloyalo oqo. Ke sega ko Karisito, ena sega ni dua ena rawata na bula tawa mudu. Ia, kevaka sa ciqomi Karisito oti ka sa tiko vua nai nuinui ni bula tawa mudu eda na sotava ga na mate. Ena Lesu Vakarua mai, ko Jisu sa na mai vakaturi keda cake, sa na qai solia ki veikeda nai solisoli ni tawa mate rawa o koya sa noda oti tu. Nai solisoli ka sa vakadeitaki tu ena vuku ni yalododonu nei Karisito e sa mai noda ena vuku ni noda sa vakabauti Koya.

`Vakadei toka ena vosa nei Jisu oya kevaka ko sa vakabauti Koya, sa nomu (ena gauna saraga oqo) na bula tawa mudu! Ena vukei iko rawa vakacava na vosa ni yalayala talei oqo mo sotava kina na mosi eda sotava tiko ena gauna oqo, kei na mate, dina ga ni vagauna walega?`