---
title:  Na Veisotari me Tawa Mudu
date:   17/11/2022
---

`Wilika na 1 Koronica 15:51-55. Na ka vuni cava (1 Koronica 15:51) e vakamacalataka
tiko ko Paula?`

Eso vei ira na dauvunau ena kaya ni ka vuni oqo (1 Koronica 15:51) oya na nona na kau
vuni nai soqosoqo lotu, o koya ena vakayacori tiko ena loma ni vitu na yabaki ni bera ni lesu
mai ko Karisito. Enai lakolako vuni oqo ko ira na Lotu Vakarisito yalodina era na vakasauri
ga, era sa na kau vakavuni ki lomalagi ka sega ni dua e kila, ia na kena vo era na tu mai ena
lialiaci se cava na ka e sa yaco ki vei ira. Era na qai vakararai ko ira era tiko ena loma ni
tolili ni sa yali ko draiva, baleta ko draiva sa kau cake ki lomalagi, ka sa na biu tu ga mai
na nonai sulu." Dua nai vola ka kena ulutaga na Left Behind (biu tu mai), sa caka sara kina
e va nai yaloyalo, ka sa vakatetea tiko nai vakavuvuli lasu oqo. Era milioni vakamilioni era
sa sarava tiko.

Io, e sega ni tutaka nai Vola Tabu na mataqali tukutuku lasutaki o koya e vakaduiduitaki
kina na kau vakavuni kei na Lesu Vakarua mai. Na ka vuni e vosa tiko kina ko Paula oya na
nodra na vakamataliataki na yalododonu era bula tiko mera veitomani kei ira na yalododonu
era na tucake tale mai na mate ena gauna sa na lesu tale mai kina ko Karisito. Sai koya oqo
na gauna ni kau cake, e sega ni dua ena kau vuni, baleta na Lesu Vakarua mai ena laurai
levu ki vei ira na tamata bula kecega (Vakatakila 1:7), na nodra na tucake tale na mate kei
na nodra na vakamataliataki ko ira era bula tiko ena yaco ni sa rogo na davui ena gauna ena
lako mai kina ko Karisito (1 Koronica 15:51, 52).

Na lesu tale mai nei Karisito ena kauta mai na veisotari lagilagi e tawa oti rawa. Ko ira
na yalododonu era bula tiko sa na veisau na yagodra “vakasauri sara me vaka na sauriva
ni mata" (1 Koronica 15:52). Ena voqa ni domo ni Kalou, era sa na vakamataliataki; ena
gauna oqo era sa na sega ni mate rawa ka era na kau vata cake kei ira na yalosavasava era
sa vakaturi cake tale mera veitata kei na nodra Turaga ena macawa. Ko ira na agilosi era na
vakasoqoni ira na Nona digitaki mai na “mata ni cagi e va, mai na vu ni lomalagi e dua ka
yacova na vu ni lomalagi kadua” (Maciu 24:31).

"Ko ira na agilosi era na kauti ira yani na gone ki vei ira tinadra. Eda sa na veisotari vata
tale kei na wekada era sa mate, sa na sega tale na veitawase, kei na nodra na lagata vata na
sere ni marau ena nodra sa na lako cake vata tiko ki na Koro ni Kalou."-Ellen G. White,
The Great Controversy, p. 645.

`Oqo e dua na vosa ni yalayala e veivakurabuitaki dina, e dua na ka e duidui mai na
veika kece eda lako curuma tiko ka dredre me vakasamataki rawa. Ia vakasamataka
mada na levu ni veivuravura tale eso, ka vaka kina na dredre ni bula eke, o koya
eda sega ni vakabauta rawa. Na Veibuli vakataki koya e vakaraitaka na kaukauwa
e veivakurabuitaki e tu Vua na Kalou. Na cava na ka e vakatavulici keda kina na
veika kece oqo me baleta na kaukauwa ni Kalou me veisautaka na bula ka vakaturi
ira cake na mate ena gauna ena lesu tale mai kina ko Jisu?`