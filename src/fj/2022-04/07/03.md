---
title:  "O Koya sa Tucake Tale"
date:   07/11/2022
---

Na qaqa nei Jisu vei Setani kei ira na nona kaukauwa yaloca e sa mai dregati ena kauveilatai
ka vakadeitaki enai bulubulu lala. “Ena gauna e davo koto kina ko Jisu ena I bulubulu, e
sa qaqa ko Setani. E a diva me na sega ni bula tale nai Vakabula. E sa taura na yago ni
Turaga, ka biuti ira na nona yadra mera yadrava nai bulubulu, ena vakanananu ni na vesuki
tu kina na Karisito. E a cudru sara vakalevu ena gauna era sa dro kina ko ira na nona agilosi
ena nona sa rairai mai na daukauitukutuku mai lomalagi. Ena gauna sa raici Karisito kina
ni sa tucake mai ena qaqa, e sa kila deivaki ni nona matanitu e sa na mai cava, ka sa na
mate talega kina vakadua.”—Ellen G. White, The Desire of Ages, p. 782. E dina ga ni sa
vakamatei na yago vakatamata nei Karisito, na Nona bula va-Kalou e sega ni mate. Ena
Nona tutu va-Kalou e sa tiko vei Karisito na kaukauwa me tagutuva kina na ivesu ni mate.

`Wilika na Maciu 28:1-6; Joni 10:17, 18; kei na Roma 8:11. Ko cei a vakaitavi ena
Nona vakaturicake tale ko Jisu?`

Ena gauna e veiqaravi voli kina e Samaria, e a vakaraitaka kina ko Jisu ni tiko Vua na kaukauwa
me kauta tani na Nona bula ka taura lesu tale (Joni 10:17, 18). Vei Marica e kaya kina ni o
Koya, "Oi au na vu ni tucake-tale, kei na vu-ni-bula” (Joni 11:25). Ena veitikina tale eso e
kaya tiko kina ni Nona tucake tale e Nona cakacaka na Kalou (Cakacaka 2:24, Roma 8:11,
Kalatia 1:1, Iperiu 13:20). O koya sara madaga na agilosi kaukauwa ni Kalou e okati tiko ena
lagilagi ni ka a yaco oya (Maciu 28:1, 2).

Na Maciu 28:11-15 e vakatakila na tawayaga kei na lialia ni nodra sasaga na veiliutaki
mera vakacacani Jisu. Era sa tukuna na sotia ni Roma ki vei ira nai liuliu na veika kece a
yaco" (Maciu 28:11). Vunitaki tiko enai tukutuku oqo na vakasama ni nodra a raica sara
tu ga na yadra na tucake tale. Kevaka me sega, na cava nai balebale ni nodra vosa? A lako
sobu mai lomalagi e dua na agilosi, vakaqiqica tani na vatu, dabe toka kina, ka ra sa bale
na yadra? Na ka ga era sa qai kila ni sa lala nai bulubulu? De rairai ena gauna era sega ni
vakilai ira tu kina na sotia ni Roma, e dua na agilosi sa mai kauta tani na yagoi Jisu? De
rairai eratou cakava na tisaipeli? Se dua tale e sa mai butakoca? Se cava na ka e a yaco, na
yagoi Jisu e sa yali.

A lako sobu mai lomalagi e dua na agilosi, era a bale na tamata ena rere, ka sa lala nai
bulubulu e sa na rawa ki vei ira nai liuliu ni lotu mera lialiaci. Ia era qai solia e dua nai lavo
levu kivei ira na sotia" (Maciu 28:12) me vagalui ira, baleta na ka ga era na kaya ki vei ira
ena vakayavalati ira vakalevu. Kei na ka era tukuna sai koya na Nona sa tucake tale ko Jisu.

`Eso era dredrevaka na vakanananu ni ko ira nai matai ni tamata mera raica na
Nona sa tucake tale ko Jisu ko ira na kai Roma. Cava na vuna? Ena gaunisala cava e
vakatakarakara kina na dina oqo ni ka ena yaco mai: na kena kau talega na kosipeli
ki vei ira na kai Matanitu ki Sau?`