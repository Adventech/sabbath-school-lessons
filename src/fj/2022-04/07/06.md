---
title:  Nai Sevu Vei ira na Mate
date:   10/11/2022
---

`Wilika na 1 Koronica 15:20 ena rarama ni ka e kaya na Vakarua 26:1–11. Ena
vakanananu cava e vakayagataka kina ko Paula na tucake tale nei Karisito mei sevu
vei ira era sa mate"?`

Na vakacabori ni sevu vei ira na Isireli taumada e sa dua tiko nai valavala ni sokalou ka
tiko na kenai balebale titobu vakayalo vei ira. Na gaunisala era vakananumi kina ni Kalou
e dauveivakarautaki, ena Nona solia ki vei ira na Nona dauveiqaravi na vanua era tubu
tiko kina na kakana ka sa vakarau tamusuki (raica na L/Yani 23:19, L/Yani 34:26, V/Soro
2:11-16, Vakarua 26:1-11). Nai sevu e sega walega ni vakatakila ni oya sa qai kenai tekivu
ia e vakatakila talega na vuavuai vinaka ni vo tei.

Ko Wayne Grudem e kaya, "ni cavuti vei Karisito ni o Koya nai sevu (Gr. aparchē),
ko Paula e vakayagataka tiko e dua nai yaloyalo e kau mai na teitei me vakatakarakarataka
nida na vakataki Karisito. Me vaka ni sevu se nai matai ni vuata e vakaraitaka tiko ni vo
ni vuata ena vaka na kenai matai, sa vaka-kina ko Karisito nai sevu, sa vakatakila se na
vakacava tu nai tuvaki ni yagoda ni sa tucake tale, enai otioti ni tatamusuku, ena Nona na
vakaturicaketaki keda mai na mate ka kauti keda ki na Nonai serau."—Wayne Grudem,
Systematic Theology (Grand Rapids, MI: Zondervan, 1994), p. 615.

E yaga me nanumi ni ko Jisu a lako tani mai nai bulubulu ena yago e matalia, ia e
se kauta voli ga nai vakatakilakila ni Nona a lauvako ena kauveilatai (Joni 20:20, 27).
Era na kauta voli tale tikoga ko ira na luve ni Kalou nai vakatakilakila ena vuku ni nodra
vakararawataki? Na ka me baleti Paula nai apositolo, ena kauta voli tale tikoga kei na
yagona sa vakamataliataki na “voto ni kau sa vakalauti kina na lewena" (2 Koronica 12:7)
kei nai mawe ni nona mavoa ena vukui Jisu"? (Kalatia 6:17).

Me yacova na nona mate, ko Paula “e kauta voli vata ga kei koya na ivakatakilakila
ni serau ni Kalou, ena matana, ka a vakamatabokotaki ena rarama mai lomalagi [raica na
Cakacaka 9:1-9]. "—Ellen G. White, The Story of Redemption, p. 275. Ia e sega ni kenai
balebale ni o koya se dua tale vei ira na vakabulai sa vakamataliataki ena vakaturicaketaki
vata kei nai vakatakilakila ni nona vakararawataki (veidutaitaka vata kei na 1 Koronica
15:50-54). Na ka me baleti Karisito, “nai vakatakilakila ni veika vakaloloma a caka
Vua ena tu ga. Na mawe ni vako ena tukuna nai talanoa vakaciriloloma kei na lagilagi ni
veivakabulai kei na isau levu e voli kina.”—Ellen G. White, Early Writings, p. 179. Nai
vakatakilakila e tu Vua e sa i vakadei ki veikeda ni na yali kece vakadua o koya e tu veikeda.

`Ena tu ga vei Karisito na mawe ni Nona a lauvako me tawa mudu. Na cava
e vakatakila me baleta na loloma ni Kalou ki veikeda kei na tarabi ni sau meda
vakabulai kina? E vakatakila vakacava talega na levu ni ka eratou vakarautaka na
lewe tolu va-Kalou ena noda vakabulai?`