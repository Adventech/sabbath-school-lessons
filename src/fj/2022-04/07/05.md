---
title:  Nai Vakadinadina ni Nona sa Tucake Tale na Karisito
date:   09/11/2022
---

`Wilika na Joni 20:11-29 kei na 1 Koronica 15:5-8. Na cava n aka eratou a cakava na
tisaipeli enai matai ni gauna eratou sota kina kei na Karisito ni sa tucake tale?`

E lewe rua na agilosi enai bulubulu lala erau kaya ki vei Meri na yalewa ni Makitala kei na
so tale na marama ni sa tucake tale ko Jisu (Maciu 28:1, 5–7; Marika 16:1–7; Luke 23:55;
Luke 24:1-11). Ia ena gauna sa basika kina ko Jisu vakataki Koya ki vei iratou, eratou sa
vakarokorokotaki Koya sara (Maciu 28:1, 9, 10; Joni 20:14-18). E a basika talega ki vei
Pita (Luke 24:34, 1 Koronica 15:5) ka vaka kina vei rau e lewe rua na tisaipeli ena nodrau
ilakolako ki Emeo, ka rau sa loma katakata ena gauna e sa vosa tiko kina ki vei rau (Marika
16:12, Luke 24:13-35). Ena gauna e lako cake yani kina ki na taba vale ecake, eratou a
taqaya na tisaipeli oti eratou sa qai vakasinaiti ena reki ka kurabui ena ka sa yaco (Luke
24:33-49, Joni 20:19-23). Ena dua tale na macawa ki muri e a lako tale mai kina ko Jisu ki
na vale vata ga oya ni sogo tu na katuba, ka o Tomasi sara madaga e sa vakabauta na Nona
sa tucake tale (Joni 20:24-29).

Ena loma ni vasagavulu na siga ena maliwa ni Nona sa tucake tale kei na Nona sa lako
cake ki lomalagi, e a laurai ko Jisu mai vei ira era sivia tiko e lima na drau na tamata ena
duavata ga na gauna” (1 Koronica 15:6) kei Jemesa (1 Koronica 15:7). E a tomani iratou
eso na tisaipeli ena baravi ni wasawasa ko Kaleli ka katalau vata kei iratou, tarava sara na
nodrau veitalanoa kei Pita (Joni 21:1-23). E tiko tale beka eso na vanua a rairai kina ko
Jisu (Cakacaka 1:3) ni bera na kenai otioti ena gauna sa lako cake kina (Luke 24:50-53,
Cakacaka 1:1-11). Ko Paula e okati koya talega ni vakadinadina ni tucake tale nei Karisito,
ena Nona a basika ki vei koya ena gaunisala ki Tamasiko (1 Koronica 15:8; veidutaitaka
vata kei na Cakacaka 9:1-9).

Ena gauna eratou tukuna kina na vo ni tisaipeli vei Tomasi enai matai ni gauna ni sa
tucake tale na Turaga, e a kaya, “Kevaka kau na sega ni raica na we ni vako e na ligana, ka
daramaka na noqui qaqalo ki na we ni vako, ka daramaka na ligaqu ki na sarisarina, au na
sega ni vakadinata” (Joni 20:25). Ena macawa ga ka tarava a basika tale kina ko Jisu ki vei
iratou na Nona tisaipeli ka sa tiko kina ko Tomasi, sa qai kaya ki vua ko Jisu, "Dodoka mai
na nomui qaqalo, ka raica na ligaqu: ia dodoka na ligamu, ka daramaka na sarisariqu:
ia mo kakua ni vakatitiqa, mo vakadinata ga” (Joni 20:27). Sa qai vakatutusa ko Tomasi
ka kaya, “Noqu Turaga kei na noqu Kalou” Sa qai kaya ki vua ko Jisu, “Tomasi, ko sa
vakadinata: sa kalougata ko ira era sa sega ni raica, ka ra sa vakadinata” (Joni 20:29).

`"Sa kalougata ko ira sa sega ni raica ka ra vakabauta.” ”Kevaka madaga ko a sega
ni raica na tucake tale ni Karisito, na ulubale cava e tiko vei iko ena nomu vakabauti
Jisu?`