---
title:  Nai Vakarau ni Veilewai
date:   17/12/2022
---

### Wilika ena Macawa oqo
Maciu 25:31–46; Taniela 7:9–14; 1 Koronica 6:2, 3;
2 Pita 2:4-6; Malakai 4:1; Vakatakila 21:8.

> <p>Wiligusu</p>
> "Ni da na rairai koi keda kecega e na mata ni tikotiko ni veilewai nei
Karisito; me da rawata yadua nai sau ni veika sa caka e na yagona, me vaka na veika
sa cakava ko koya, se vinaka se ca (2 Koronica 5:10).

Kevaka e matata tu nai Vola Tabu ena vuku ni dua na ka, oya me baleta na dina ni
veilewai. Na Kalou ena lewai vuravura. E vuabale ka sega ni loma tarotarotaki na
veitikina ena Veiyalayalati Makawa kei na Veiyalayalati Vou me baleta na ulutaga
oqo. Na vakatulewa dodonu o koya e sega tiko eke ena gauna oqo ena dua na siga ena yaco
mai.

Nai Vola Tabu e kaya ni Kalou e tu Vua na vuku (Jope 37:16) ka kila na ka kecega (1
Joni 3:20), okati kina na noda vakanananu vuni (Dauvunau 12:14, Jereremaia 17:10). Sa
rawa nida vuni mai vei ira na tamata kecega kei na veika kecega, ia eda na sega ni vuni rawa
mai Vua na Kalou.

Na ka e kaya tiko na dina oqo oya ni na sega ni gadreva e dua na mataveilewai me kila
kina na bula ni tamata yadua. Na vakatulewa ni Kalou e caka ena vukudra na Nonai bulibuli
mai lomalagi kei vuravura talega. Nai tuvatuva oqo e tara na univesi baleta ko Lusefa e
a tekivutaka na nona veisaqasaqa mai lomalagi sa qai kauta sobu mai ki na vuravura oqo
(Vakatakila 12:7–9).

Ena loma ni macawa oqo eda na raica tiko kina na ivalavala ni veilewai enai
vakataotioti ni gauna oqo ena tolu na kena ivakatagedegede lelevu: na veilewai vakatovolei,
na veilewai ena yabaki e dua na udolu, kei nai otioti ni veilewai levu. Ena veitagede kece ni
veilewai e mai tini sa ena nodra sa vakatakilai ko ira na yalododonu kei nai karua ni mate
vei ira na ivalavala ca.

_*Vulica na lesoni ni macawa oqo me na vakarautaki iko ena Siga Tabu, Tiseba 24._