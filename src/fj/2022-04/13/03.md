---
title:  Na Veilewai Vakatovolei
date:   19/12/2022
---

Na vakanananu ni veilewai ni bera ni qai lesu mai ko Karisito, se o koya eda vakatoka me
veilewai vakatovolei, e kune tiko ena vuqa sara na tikina enai Vola Tabu.

`Wilika na Taniela 7:9-14; Maciu 22:1-14; Vakatakila 11:1, 18, 19; kei na Vakatakila
14:6, 7. Na cava era kaya na veitikina oqo me baleta na vakanananu ni veilewai
vakatovolei enai tikotiko ni veilewai mai lomalagi? Na cava e rui ka bibi kina na
veilewai oya?`

Na vakanananu ni veilewai vakatovolei ni tamata ni Kalou e yavutaki ena tolu nai vakavuvuli
vakaivolatabu.

Matai sa baleta tiko na vakanananu ni ko ira kece na mate—yalododonu se tawa
yalododonu-era se tikoga ena nodra dui bulubulu me yacova nai otioti ni tucake tale mai
na mate (Joni 5:25-29).

Karua sa baleta tiko na lewai ni tamata kecega (2 Koronica 5:10, Vakatakila 20:11-
13).

Katolu sa baleta tiko nai matai ni tucake tale mai na mate vei ira na yalododonu kei
nai karua ni tucake tale sai koya na mate tawa mudu vei ira nai valavala ca (Joni 5:28, 29;
Vakatakila 20:4-6, 12–15). Nai kenai balebale oya kevaka ena lewai taucoko na tamata, ena
dodonu mera veilewaitaki ni bera na nodra na tucake tale, baleta ena tucake tale e rua oya
era na taura kina na kedrai sau.

Na vola nei Taniela ena vukei keda meda kila gauna ruarua kei nai valavala ni veilewai
vakatovolei. Ni sa oti na 2,300 na siga vakaparofisai―ena 1844—sa na vakasavasavataki
kina na vale tabu (Taniela 8:14, veidutaitaka vata kei na Iperiu 9:23) e sa na tekivutaki kina
na veilewai vakatovolei (Taniela 7:9–14), e rua na gaunisala e two rau dui cauraki kina na
ka vata ga oya. Ia na veilewai e "sa soli na lewa vei ira na yalosavasava i Koya sa Cecere
sara" (Taniela 7:22). E tukutuku vinaka ki vei ira na tamata ni Kalou.

Ena Maciu 22:1-14, E vosa tiko ko Jisu me baleta na nona veilewaitaki e dua na vulagi
ni bera ni tekivu na kana magiti ni vakawati.

Kei nai vola ni Vakatakila, sa vakaibalebaletaki tiko na veilewai vakatovolei ena kena
vakarautaki ko ira era so-kalou tiko ena vale ni Kalou, (Vakatakila 11:1) kei na kena sa
kacivaki "ni yaco na gauna me lewa" (Vakatakila 14:6, 7 vakatauvatama kei na Vakatakila
14:14-16).

`Ena vakaqaqacotaka vakacava na noda bula ena vuravura oqo na noda kila na kena sa
caka tiko na veilewai mai lomalagi?`