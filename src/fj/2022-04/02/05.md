---
title:  Na Revurevu ni Valavala ca
date:   05/10/2022
---

`Ena Vakatekivu 3:7-19 kei na Roma 5:12, na cava na revurevu ni valavala ca lelevu?`

Ena nona sa rawai ena vosa ni veicavilaki nei Setani, e sega ni raica sara tiko ko Ivi na rabailevu ni vanua ena tatara kina na revurevu ni ka e sa cakava. Na nona kania na vuanikau vakatabui e sega soti sara ni ka bibi me vaka na kenai balebale dina. Ena nona sa talaidredre, e sa tamusuka kina ko Ivi na nona dina ki Vua na Kalou, ka tekivutaka e dua na veidinadinati vou vei Setani.

Na Vakatekivu 3 e vakamacalataka tiko na bale nei Atama kei Ivi kei na so na kena revurevu lelevu. Ena nodrau raici Koya na Kalou, erau sa rawai ruarua ena rere, ka rau sa vunitaki rau mai Vua (VakatekivuGen. 3:8). Ni vakadikevi na nodrau bula, e rau sa maduataki rau ka sa tekivu merau sa veibeitaki (Vakatekivu 3:7, 9–13). Mai na tuvaki ni bula vakayago, e na dodonu me rau buno, vakila na mosi, ka vaka-kina na mate (Vakatekivu 3:16–19). Kei na kena raici na veika bula, ni vuravura e sa toro sobu tikoga (Vakatekivu 3:17, 18).

Sa sega ni qai totoka ka taleitaki na Were ko Iteni me vaka na kenai tuvaki e liu. "Ena nodrau sa vakadinadinataka tiko na malai ni senikau kei na lutu ni draunikau ka sai matai ni vakatakilakila ni vuca, ka rau sa tagi sara vakalevu ko Atama kei na nonai tokani ni vakatauvatani kei na dua e tagi ena gauna oqo ni dua e mate. Na mate ni dua e sa malumalumu, sa yaco kina na senikau vakamareqeti me vu ni rarawa, ia ni dua na vunikau vinaka e lutu na drauna, na ka e yaco oya e matata kina ni mate e sa tiki ni veika kecega e bula.”—Ellen G. White, Patriarchs and Prophets, p. 62.

Ko Atama kei Ivi erau sega ni mate ena gauna vata ga oya, ia ena siga vata ga oya erau sa ciqoma kina na kedrau totogi mate. Kaya kina na Kalou ki vei Atama, “e na buno ni matamu ko na kania kina na kemu kakana, ka yacova na siga ko na suka tale kina ki na qele; ni ko a buli maikina eliu: ni ko sa kuvu ni qele ga, ia ko na suka tale mo kuvu ni qele" (Vakatekivu 3:19). Na revurevu ni bale oya e tara na kawa tamata taucoko. Ko Paula e kaya, "Ia me vaka sa curu ki vuravura nai valavala ca e na vuku ni tamata e lewe dua, kei na mate e na vuku ni valavala ca; a sa yaco vakakina na mate ki na tamata kecega, ni sa cala na tamata kecega" (Roma 5:12).

Na leqa kei na mosimosi ni ka a yaco oya, eda sa mai sotava tu kina na tamata na revurevu ni ka a yaco mai Iteni. Meda vakavinavinaka, ni sa tiko na noda inuinui ni bula tawa mudu ena dua na vuravura ena sega ni basika tale kina nai valavala ca ena vuku i Jisu kei na kauveilatai.

`Ni da matanataka tiko na vakarerevaki ni lako curuma ko Ivi, na lesoni cava eda na rawa ni vulica mai na revurevu ni noda bula ivalavala ca?`