---
title:  Nai Matai ni Vosa ni Yalayala ni Kosipeli
date:   06/10/2022
---

`Wilika na Vakatekivu 3:15, 21. Nai nuinui cava eda na rawa ni raica ena tikina oqo me baleta na kawa tamata kece sara?`

Na Vakatekivu 3 e vakamacalataka tiko na leqa e sa tara tiko na vuravura ni oti na bale. Sa veisau na ka kecega ka sa rawa ki vei Atama kei Ivi me rau raica na duidui ni vuravura ena gauna se bera kina nai valavala ca kei na ka e sa yaco tiko.

Ia ena loma ni nodrau rarawa kei na taqaya, e solia kina ki vei rau na Kalou nai vakadei ni nuinui ena gauna oqo kei na gauna sa bera mai. Matai, ena Nona a vatonaka na gata ena vosa ni nuinui me baleta na Mesaia. E kaya, "ia ka’u na vakaveimecakitaki kemudrau kei na yalewa, kei na nomu kawa kei na nona kawa; ena butuqaqia na ulumu ko koya, ia ko na qaqia na bukubuku-ni-yavana” (Vakatekivu 3:15).

Na vosa "vakaveimecakitaki" (Iperiu 'eybah) e vakatakila na balavu ni gauna erau na veivaluvaluti tiko kina na vinaka kei na ca, na cati ni valavala ca, ena vuku ni kena sa mai teivaki na loloma savu ni Kalou ki na vakanananu ni tamata. Vakayago, eda sa tamata bale (Efeso 2:1, 5) ka bobula ki nai valavala ca (Roma 6:20). Ia, ena vuku ni loloma savu e sa mai teivaka ko Karisito ena bula kece ni tamata e sa laki vakavuna me rau veimecaki vata kei Setani. Ena veimecaki oqo e sa yaco kina meda ciqoma na isolisoli va-Kalou mai Iteni oya na Nona loloma savu (grace). Ke sega na loloma e solia na veivutuni kei na kaukauwa ni veivakavoui, na kawa tamata ena bobula tikoga ki vei Setani, vakarau tu me cakava na lomana

Tarava sa qai vakayagataka na Kalou nai soro manumanu me vakatakarakarataka na vosa ni yalaya me baleta na Mesaia oqo (raica na Vakatekivu 3:21). “Ena gauna e cakava kina ko Atama e dua nai soro ni valavala ca me vaka nai vakaro ni Kalou, ki vua, sa dua dina na soqoni mosimosi. E na nona sa na laveta na ligana me sa na kauta tani na bula, o koya ena rawa ni solia duaduaga na Kalou, ka cakava nai soro ni valavala ca. Oya e sa qai matai ni gauna me vakadinadinataka kina na mate. Ena nona vakaraica tiko na manumanu ni sa lako tu na dra, ena nona sa sasaga bula, o koya sa na rai sara tiko ki liu ena vakabauta ki Vua na Luve ni Kalou, o koya ena mai mate me isoro ni valavala ca ni tamata, me vaka e vakatakarakarataka tiko na manumanu oya." Ellen G. White, The Story of Redemption, p. 50.

`Wilika na 2 Koronica 5:21 kei na Iperiu 9:28. Cava na ka erau vakatavulica na veitikina oqo me baleta na ka e vakatakilai taumada mai Iteni?`

Ena nodrau sa kila ni rau sa na mate vakaidina (Vakatekivu 3:19, 22-24), erau sa biuta kina na Were ko Iteni ko Atama kei Ivi. Ia e rau sega ni biubiu luvaiwale, se, biubiu vata kei na nodrau isulu drau ni lolo (Vakatekivu 3:7). Na Kalou vakataki Koya e a cakava nai sulu kuli ni manumanu ka qai vakasulumi rau kina (Vakatekivu 3:21), ai vakatakarakara ni Nona isulu ni yalododonu (raica na Sakaraia 3:1-5, Luke 15:22). Ia, mai na gauna sara koya, mai nai vakatekivu, mai Iteni, sa vakatakilai mai kina na kosipeli ki vua na tamata.