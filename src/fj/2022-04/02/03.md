---
title:  Lawakitaki mai vua na Gata
date:   03/10/2022
---

`Wilika na Vakatekivu 3:1–7. Na yavu cava e vakayagataka ko Ivi me digidigi kina ena kedrau maliwa na Vosa ni Kalou kei na vosa ni gata?`

Na Vakatekivu 3 e dua tiko nai vakaraitaki matata ni kena temaki na vakasama. Sa vakasalataki Atama kei Ivi oti na Kalou ni kevaka erau na kania na vuanikau vakatabui, erau na mate vakaidina (Vakatekivu 2:16, 17). Ena nona vakawaqawaqataki koya me vaka na gata ko Setani, e a vakayagataka kina ko koya e vica vata na iwalewale ni vakatataro me rawai Ivi kina me valavala ca.

Matai, o Setani e vakarabailevutaka e dua ga na ka e a vakatabui. E a taroga na yalewa, "E a tukuna dina na Kalou, “Mo drau kakua ni kana mai na kau kecega sa tu ena were?" (Vakatekivu 3:1). Sauma ko Ivi ka kaya ni vakatatabu e sa baleta ga e dua na vunikau, kevaka erau na kania, se tara, erau na mate vakaidina. Sauma ko Setani ena nona vakacala na Kalou, ka kaya, “Drau na sega ni mate vakaidina” (Vakatekivu 3:4). Oti sa qai beitaka na Kalou ko Setani ni vunitaka tiko ki vei rau na kilaka me rau kila kina na vinaka kei na ca ena nona kaya, “Ni sa kila na Kalou ena siga ga drau sa kania kina [na vuanikai vakatabuit] ena tadola na matamudrau, ka drau na tautauvata kei na Kalou, ena nomudrau sa na kila na vinaka kei na ca" (Vakatekivu 3:5).

Ena gagadre nei Ivi e sa liutaki koya ki na buturara ni lawaki nei Setani. E kea e sa vakasaurarataki kina me digitaka oya me yalodina tikoga ki nai vakaro ni vakatatabu ni Kalou se me ciqoma na itukutuku ni veisiwati nei Setani. Ena nona vakatitiqataka na vosa ni Kalou, e a vakayagataka kina nona vakatulewa, me digitaka kina nai tukutuku ni veisaqasaqa e rogoca.

Matai, e raica oya ena rai ni kana, “a sa raica na kau ni sa yaga me kakana.” Karua, e raica na kena totoka, “na ka sa via raica na matada.” Katolu, mai na gagadre ni lomada "na kau meda gadreva meda vuku kina” Ena nona vakasama e sa vakabauta ni sa dodonu vakaoti na ka e a rogoca mai vua na gata vakavuna kina me kana mai na kau sa vakatabui. Ka ni rarawa, ni sa koya dina oqo na ka e qai cakava.

Eso na tamata era kaya tiko ni veitagede kece ni kilaka e yaga, kevaka eda taura tikoga "na veika e vinaka" (1 Cesolonaika 5:21). Ia na ka vakaloloma erau qai lako curuma ko Atama kei Ivi ena were ko Iteni e sa vakatakarakarataka na kilaka oya. E tiko eso na ka ena vinaka cake meda na kakua ni kila.

`Na cava e vakatavulici keda kina nai tukutuku oqo me baleta na kena rawarawa ni kena dauvakadinati ka vakadonui na noda digidigi cala?`