---
title:  Na Veitukutuku Eso ena Gauna ni Tiko Yavavala
date:   02/10/2022
---

Ni sa bulia oti na vuravura na Kalou a sa vinaka sara (Vakatekivu 1:31). Na mate e dua na ka e rau sega sara tu ga ni kila ko Atama kei Ivi. Enai yaloyalo levu koya, a siro sobu mai kina na Kalou ki na Were ko Iteni ka vakasalataki rau: "Sa tara mo drau kana mai na ka kecega sa tu ena were, ia na kau ga sa kilai kina na vinaka kei na ka ca mo drau na kakua sara ni kania ka ni drau na mate vakaidina ena siga drau sa kana kina" (Vakatekivu 2:16, 17).

`E vakaraitaka vakacava ki veikeda na Vakatekivu 2:16, 17 na dina ni galala ni vakatulewa ena vinaka sara ni vanua ko Iteni? Na cava na vuna e vakasalataki rau kina na Kalou kevaka erau na sega ni rawa ni digidigi ena galala?`

Ni oti ga vakalailai na veivakasalataki ni Kalou, sa vakawaqawaqataki koya mai ko Setani me vaka e dua na gata ka curu talega ki Iteni. A raica na gata ko Ivi ni sa kania na vuanikau vakatabui qai sega ni mate. “O koya vakataki koya e kania na vuanikau vakatabui” (Ellen G. White, Patriarchs and Prophets, p. 54), ka sega na ka e yaco ki vua.

`Wilika na Vakatekivu 3:1–4. Biuti iko vei Ivi na cava na vuna e veirawai kina na veivosa oya?`

Ena rai vakatamata, nai le ni gata e rorogo veirawai vakalevu mai na Nona vosa na Kalou. Matai, e sega na kenai vakadinadina ena vuravura oqo nai valavala ca kei na mate. Karua, na gata e kania saraga na vuanikau ka marautaka sara vakalevu. Qai cava na ka me na tarovi Ivi kina mai na nona cakava na ka vata ga oya? Na Nonai vakaro na Kalou e rairai veivakatabui vakalevu ka sega ni vakaibalebale.

Ka ni rarawa, ni a lecava ko Ivi e tolu na yavu bibi ena digidigi a cakava mai na rua nai tukutuku e veisaqasaqa ka a rogoca: (1) na vakanananu ni tamata e sega ni vanua vinaka me na dauvakararavi kina na tamata ena veigauna e veidutuitaka kina na veika vakayalo. (2) Ena rawa ni yaco na vosa ni Kalou me na sega ni vakaibalebale ki veikeda, ia ena dodonu ka dina tu ga ena veigauna; ka (3) tiko eso na ka e sega ni ca se cala kina, ia sa digitaka na Kalou me vakatovolei kina na talairawarawa.

Ena dodonu meda kila ni veika e lako curuma ko Ivi ena Were ko Iteni e ka ni dua ga na gauna. Ena veisiga kei na veitiki ni gauna ena dodonu meda na digitaka kina na Vosa ni Kalou mai na veisiwati ni veitovo era vakavolivoliti keda tu. Na noda digidigi ena tawa mudu na kena revurevu.

`Na cava eso na sala e vakavuvulitaka vakamatata tiko nai Vola Tabu ni veisaqasaqa vata tiko kei sala vakavuravura?`