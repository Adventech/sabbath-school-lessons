---
title:  Nai Tekitekivu ni Lakolako ki na Kauveilatai
date:   31/10/2022
---

**Na cava na ka eratou a cakava na tisaipeli ena Nona cavuta tiko ko Jisu na Nona na
lako curuma na veivakararawataki kei na Nona na mate, ka cava na ka e dodonu me
na vakatavulici keda kina na ka eratou a cakava me baleta na rerevaki ni kena sega ni
kilai na Vosa ni Kalou?**

`Maciu 16:21-23`

`Maciu 17:22, 23; Marika 9:30-32; Luke 9:44, 45`

`Luke 18:31-34`

E a sucu ko Jisu me mai mate, ka bula me mate. Na veikalawa kece e vakayacora e sa kauti
Koya tiko vakavoleka ki na Nona na sorovaki Koya ena kauveilatai mai Kalivari. O koya e kila
vakavinaka tu na ka e mai cakava, e sega ni vakatara e dua se dua na ka me na vakalatilatitaki
Koya mai kina. Na ka dina ga oya ni Nona bula taucoko e sa itekitekivu ni kalawa ki na Nona
na laki mate ena kauveilatai.”—Ellen G. White, Fundamentals of Christian Education, p. 382.

Enai otioti ni yabaki ni Nona veiqaravi voli e vuravura ko Jisu, e vakamatatataka tiko ki
vei iratou na Nona tisaipeli na ka me baleta na Nona mate. Ia e vaka me ratou sega sara tiko ni
ciqoma na dina ni Nona vosa. Ena nodratou vakasinaiti tu ena vakanananu lasu me baleta na
Nonai tavi na Mesaia, nai otioti ni ka me ratou na namaka mai vei Jisu, ni o Koya na Mesaia,
me na mate. Ena cala ni nodratou kila na vosa ni Kalou e sa yaco kina meratou sega ni mosita
ka rarawataka nai tukutuku oya.

Ko Jisu e sa tukuna oti ki vei Nikotimo “Ia me vaka sa laveta cake na gata ko Mosese
mai na veikau, e dodonu me laveti cake vaka talega kina na Luve ni tamata: me kakua kina
ni rusa ko ira yadua sa vakabauti koya, me ra rawata ga na bula tawa mudu" (Joni 3:14, 15).
Ena Nona tiko mai Sisaria Filipai, e sa tukuna tiko kina ko Jisu ki vei iratou na Nona tisaipeli
ni na "lako ki Jeruisalemi, ka vosota na ka e vuqa mai vei ira na qase, kei ira na bete levu, kei
ira na vunivola, ka me vakamatei, ka me vakaturi cake tale mai e nai katolu ni siga" (Maciu
16:21). Ena Nona lako siviti Kaleli (Marika 9:30–32) kei na iotioti ni gauna me lako kina
ki Jeruisalemi (Luke 18:31-34), e a vosa tale kina ko Jisu ki vei iratou na Nona tisaipeli
me baleta na Nona mate kei na tucake tale. Ena vuku ni nodratou sega ni vinakata meratou
rogoca, eratou a sega ni via coqoma kina. Sa dau ka rawarawa na noda daucakava me vaka
oya.

`Ko ira na tamata, vakauasivi na tamata digitaki ni Kalou, e cala tu na nodra rai me
baleta na imatai ni Nona lako mai na Mesaia. Na cava e so na vakanananu cala e tu
ena gauna oqo me baleta na lesu vakarua mai nei Jisu?`