---
title:  Mai na Kena Yavutaki ko Vuravura
date:   30/10/2022
---

`Wilika na Vakatakila 13:8, Cakacaka 2:23, kei na 1 Pita 1:19, 20. Ena rawa vakacava ni okati ko Karisito me "sa vakamatei mai nai vakatekivu kei vuravura"?`

"Ia ena vakarokoroko vua ko ira kecega era sa tiko e vuravura, ko ira sa sega ni volai na yacadra e nai vola ni bula ni Lami sa vakamatei mai nai vakatekivu kei vuravurae" (Vakatakila 13:8). Na ka e bibi ki veikeda eke sai koya na vakanananu ni Nona sa vakamatei ko Karisito mai nai vakatekivu kei vuravura." Me matata ki veikeda ni vakanananu oqo e ivakatakarakara (nai vola ni Vakatakila e vakasinaiti tu ena vakatakarakara), baleta ko Karisito e a sega ni lauvako me yacova tale e udolu na yabaki ni sa buli oti na vuravura. Na ka e tukuna tiko na tikina oqo ni nakinaki me baleta na bula tawa mudu e a sa tu rawa ni bera ni qai buli na vuravura. Ka uto tiko ni nakinaki oya sai koya na Nona na mai mate ko Jisu na Lami ni Kalou ena kauveilatai.

`Wilika na Taito 1:2. Na cava na ka e vakatavulici keda kina na tikina oqo me baleta na balavu ni gauna e se davo koto mai kina nai nakinaki ni veivakabulai, o koya e kena uto tiko na mate nei Karisito?`

"Na gaunisala ni noda vakabulai e sega ni qai mai yaco ga ena gauna sa bale kina ko Atama. . oqo na kena vakavotukanataki ga na yavu e yavutaki tu kina nai tikotiko vakaturaga ni Kalou ena veitabagauna e tawa kilai.”—Ellen G. White, The Desire of Ages, p. 22.

Nai nakinaki oqo e a vakatakilai taumada ki vei Atama kei Ivi ena Were ko Iteni (Vakatekivu 3:15, 21), ka qai mai vakatakarakarataki ena vei dra kece ni manumanu e vakacabori mei soro ena Veiyalayalati Makawa. Na sipi tagane e veisosomitaki oqo e vakatakarakarataka vakamatata na Nona na veisosomitaki ko Karisito mei soro ni veivinakati ena kauveilatai.

Na uto ni gaunisala ni veivakabulai taucoko sai koya na mate ni veisosomitaki nei Jisu, o koya e vakatakarakarataki tiko mai ena veigauna taumada ena kena vakacabori tiko na isoro manumanu, e dusia tiko na mate nei Jisu ena kauveilatai, na Lami ni Kalou, o koya sa kauta tani nai valavala ca ni kai vuravura" (Joni 1:29).

`Nai soro manumanu e rui veivakalolomataki ka ni vakadavei kina na dra―oya e ka dina. Ia na cava e vakatavulici keda kina na veivakalolomataki kei na vakadavedra oqo, me baleta na mate nei Karisito me keda isosomi kei na kena bibi nai sau valavala ca?`