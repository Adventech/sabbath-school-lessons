---
title:  "Sa Caka Oti"
date:   01/11/2022
---

`Wilika na Joni 19:1–30. Nai tukutuku bibi cava e tiko enai Nona kaya ko Jisu "Sa
oti"?`

Sa yaco mai na gauna bibi vei Karisito, vei ira na kawa tamata kei na univesi taucoko. Ena
mosi e sega ni kilai rawa, e valuta tiko kina na kaukauwa ni butobuto. Oti sa qai lako curumi
Kecisemani yani, ena veivakararawataki e sega ni dodonu, ka yaco sara ki na ulunivanua
ko Kalivari. Era a tovolea sara vagumatua na agilosi ca mera vakamalumalumutaki Koya.
Ena gauna sa rube koto kina ena kauveilatai ko Jisu, ko ira na bete levu, na vunivola kei ira
na qase era vakasewasewani Koya ka kaya, “O koya sa dau vakabulai ira na tani; sa sega
ni vakabulai koya rawa: Sa nodra Tui na Isireli ko koya, me kevu sobu mai na kauveilatai,
keimami na qai vakabauti koya" (Maciu 27:42).

Ena rawa beka vei Karisito me siro sobu mai na kauveilatai me vakabulai Koya? Io, e
rawa ki Vua, ia sega ni via cakava. Na Nona loloma e tawa vakaiyalayala walega ki veikeda
na kawa tamata, okati talega kina ko ira era vakalialiai Koya tiko. E sega ni vakatara me
soro vakarawarawa. Vakauasivi, ni ko ira saraga na veivakalialiai tiko oya e a mai mate
talega ena vukudra ko Koya me vakabulai ira; ka sa dredre kina ki Vua me siro sobu mai na
kauveilatai me vakabulai Koya, baleta ni sa vesuki tu, sega ena vako, ia ena nona vinakata
me vakabulai ira.”—Alfred Plummer, An Exegetical Commentary on the Gospel According
to S. Matthew (London: Elliot Stock, 1910), p. 397.

Ena rarawa e lako curuma ko Karisito, e sa vakadruka kina na kaukauwa kei na matanitu
nei Setani, dina ga ni a vakavuna ko Setani na ka kece oqo me yaco sara ki na kauveilatai, okati
kina na nona laki volitaki Jisu ko Jutasa (Joni 6:70; Joni 13:2, 27). “Ena so na vanua era sega
ni dauvakamacalataka kina ko ira na dauveivakalotutaki ni mate nei Jisu e cakacaka nei Setani
ka cakacaka talega e qaqa kina ko Jisu mai vei Setani.”—George E. Ladd, A Theology of the
New Testament, rev. ed. (Cambridge, UK; Lutterworth Press, 1994), p. 192.

Ena voqa ni qolou mai na kauveilatai, "Sa oti" (Joni 19:30), E vakaraitaka kina ko Karisito
ni sega ni mai cava e kea na Nona vutugu, ia ena Nona sa qaqa ena nodrau veivaluvaluti tiko
kei Setani kei ira nai vavakoso ca. "e qaqa ko lomalagi taucoko ena Nona qaqa nai Vakabula.
Sa vakadrukai ko Setani ka sa kila ni sa na vakarusai na nona matanitu."-Ellen G. White, The
Desire of Ages, p. 758.

E rui ka dredre toka me ciqomi na duidui e veivakurabuitaki oya: ena veivakalolomataki
levu a caka ki Vua na Luve ni Kalou e a qaqa kina, ena vukuda kei na univesi taucoko, na
qaqa e cecekia ka rui lagilagi vakaoti.

`Vakasamataka na kena sa rui ca nai valavala ca e laki mate kina ko Karisito me
buluti kina. Na cava na ka e dodonu me vakatavulici keda kina na dina oqo me
baleta na kena sa rui bibi na nodai tavi ena kena maroroi na vinaka ki Vua na Kalou?
Na cava tale eda na rawa ni cakava mei toma ni ka e sa cakava oti ko Karisito ena
vukuda? Kauta mai na nomui sau ni taro ki na kalasi ena Siga Tabu.`