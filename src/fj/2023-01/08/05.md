---
title:  Cakacaka ena Yalodina (integrity)
date:   22/02/2023
---

E dua tale nai tagede ni bula e rawaka vakalevu, nai otioti ni tagede, o koya ena rawa ni marautaki sara vakalevu—kevaka e vinaka na digidigi ena caka taumada ka sega ni vakacacani ena dua na ka e sega ni namaki. Ni vinaka tu nai tuvaki ni bula ko ira nai tubutubu era na susugi ira cake na luvedra mera na tu vaka ira ni ra sa qase, sa saumi oti na vale, na gagadre me baleta na ka e veivakauti e sa sotavi (transportation), sa na sega na dinau, ka sa na drodro tiko ga mai na veika vakailavo me sotava na nodra gagadre ko ira era sa qase sara.

Sa kacivi ira tiko na Nona tamata na Kalou ki na itagede ni cakacaka kei bula cecere. Nai bula cecere oya sai koya kena sa volai nai vakaro ni Kalou e lomada (raica Jeremaia 31:33) ka sa vakatakila ena noda itovo. Me vaka era sa seavu tiko yani na ivakarau ni bula vakavanua kei na kena sa malumalumu ka vakalailaitaki tikoga nai vakavuvuli ni Lotu Vakarisito, ena rui ka bibi kina ki na tamata Lotu Vakarisito yadudua mera bula ka cakacaka enai tagede e ulabaleta na veivakalewai. Nai Vola Tabu e kaya, “A ka me digitaki na rogo vinaka, ia nai yau levu e segai; A ka me digitaki na loloma, na siliva kei na koula e segai” (Vakaibalebale 22:1).

Nai Vola Tabu e volaitukutukutaka na veivakarautaki ni taukei ni cakacaka era sa vakila na nodra sa vakalougatataki ena vuku ni nona bula vakalou na tamata cakacaka. Ena gauna sa gadreva kina ko Jekope me sa biuta na vugona, ko Lepani, ka me kauta na nona matavuvale kina nona vanua, sa qai kerei koya ko Lepani me kakua mada ni lako, ka kaya, “Kevaka ko sa lomani au, mo tiko ga: ni’u sa kila vinaka sa vakalougatataki au ko Jiova e na vukumu” (Vakatekivu 30:27). Kei na gauna e volitaki kina vakabobula ko Josefa ki Ijipita, na nona turaga ko Potifa a raica talega na ka vata ga oya me baleta na cakacaka nei Josefa qai saumi koya vakalevu sara. 

`Wilika na Vakatekivu 39:2–5. Dina ga ni sega ni tukuna sara vakamatata na veitikina oqo, na cava ko bau vakasamataka ni a cakava tiko ko Josefa ka vakavuna me vinakati koya kina na nona turaga?`

“O koya ga, se dou kana, se dou gunu, se cava na ka dou sa kitaka, mo dou kitaka kecega me vakarokorokotaki kina na Kalou” (1 Koronica 10:31). Ena noda cakacaka kei na kena vakatulewataki vakavinaka na veika vakailavo se na cava ga eda na cakava, ena dodonu meda na cakava kece ena kena vakarokorokotaki na Kalou. Ni sai Koya ga a solia ki veikeda na kilaka kei na kaukauwa meda rawaka kina ena bula oqo.  

“I Jiova, ko sa cecere, sa nomuni ga na kaukauwa, kei na lagilagi, kei na gumatua, kei na ka vakaturaga: ni sa nomuni ga na ka kecega mai lomalagi, kei vuravura; sa nomuni na matanitu, kemuni Jiova, ia ko ni sa cecere cake me ulu ni ka kecega. Ia sa taka maivei kemuni nai yau kei na vakarokoroko, a sa yaco na nomuni lewa ki na ka kecega; a sa tiko e ligamuni na kaukauwa kei na qaqa, sa rawarawa talega ki na ligamuni me vakalevulevuya na tamata kece, ka vakaukauwataka” (1 V/Gauna 29:11, 12).

`Na yavu cava ko muria tiko, sega walega ena cakacaka, ia e na veika raraba? Na veisau cava ko na gadreva beka mo na cakava?`