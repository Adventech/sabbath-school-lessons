---
title:  Vakasaqara nai Vakasala va-Kalou
date:   23/02/2023
---

Era lewe levu sara tiko o ira na kena dau ni rawati nai lavo ena gaunisala vakavuravura era tu oqo, ia na Kalou sa vakasalataki keda tiko mai na noda veitaratara vata kei ira ena kena vakatulewataki na veika e sa solia ki veikeda. “Sa kalougata na tamata sa sega ni muria tiko na nodra i vakavuvuli na tamata ca, Se tu e na nodra sala nai valavala ca, Se tiko e na nodra i tikotiko na dauveivakalialiai. Ia ka sa marau tiko e na vunau i Jiova; A sa vakananuma tiko na nona vunau e na siga kei na bogi. Ena tautauvata kei na kau sa tei e na bati ni uciwai, Sa vuataka na vuana e na kena gauna, A drauna talega ena sega ni malai; Ia na ka kecega sa cakava ko koya ena yaco” (Same 1:1–3).

Ko ira na tamata era marau tiko ena vunau i Jiova (na vunau eke ena rawa ni kilai vakarabailevu ni Vosa ni Kalou) ena vakalougatataki. Sa rui rawarawa oya, se vakaevei? Ena qai rawaka. 

`Wilika na Vakaibalebale 3:5–8. Eda na vakayagataka vakacava na yavu oqo ena noda bula vakailavo ena veisiga?`

Ni raici vakarabailevu na veivakasalataki vakaivolatabu me baleta na kena vakatulewataki na veika vakalilavo ena solia ki veikeda eso na tikina bibi me muri. Meda raica mada e vitu vei ira. 

_1. Mo vakaituvatuva. Vakarautaka e dua na ituvatuva ni vakayagataki lavo (V/Balebale 27:23, 24)._ E vuqa na matavuvale era bula tikoga mai na dua na veisaumi ki na dua tale na veisaumi. Ka sega mada ga ni bau dua nai tuvatuva rawarawa ni ka e rawati, ka e vakayagataki kei na ka e vakabulai, sa yaco kina na bula me lomaocaoca.

_2. Kua ni levu na lomada mai na ka eda rawata tiko. Bula ga ena ka ko rawata tiko (V/Balebale 15:16)._ Vuqa na matavuvale e levu tiko na ka era vakayagataka ni vakatautavatataki kei na ka era rawata tiko. E caka tiko na ka oqo ena kena soli vakarawarawa na dinau. vuqa sara na ka e yacovi ira era dinau tiko. 

_3. Vakabula tiko e dua nai wase ena dua na gauna ni veisaumi (V/Balebale 6:6–8)._ Eda vakabulai lavo meda na rawa ni volia kina na veika sau levu ena gauna mai muri ka me na sotava na veika e sega ni ka e sega ni nakiti me vaka na vakacalaka se na tauvimate. Eso na ka e vakabulai me vakayagataki ena gauna ni qase, ni sa sega ni caka na cakacaka.

_4. Levea na dinau me vaka na COVID-19. (V/Balebale 22:7)._ Na tubu(interest) ena dua na ka e rawa ni ko levea. Na tamata se matavuvale e bula tiko ena dinau, se kerei lavo—e sa bula tiko e daidai enai lavo era namaka mera na taukena ena gauna mai muri. Kevaka ena yaco e dua na veisau ni bula, sa na rawa ni yaco e dua na leqa e veivakamaduataki.

_5. Mo daucakacaka ena yalodina._ “Sa garogaro na lomana na vucesa, ka sega na ka e rawata: Ia na lomana na dautara ka ena vakamamautaki (V/Balebale 13:4).

_6. Yalodina ena soli ka ki Vua na Kalou (Vakarua 28:1–14)._ E sega na matavuvale ena rawa ni bula tiko ni sega na veivakalougatataki ni Kalou.

_7. Nanuma tiko ni vuravura oqo e sega ni noda koro dina._ Na noda vakatulewa e tukuna tiko e vuqa sara na ka me baleta na vanua e tiko kina na yaloda (raica na Maciu 25:14–21).