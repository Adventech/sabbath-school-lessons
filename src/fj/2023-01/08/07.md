---
title:  Kuri ni Vakasama
date:   24/02/2023
---

“E sega nai tuvatuva vakabisinisi se tuvatuva ni bula ena rawa ni ka taucoko me taura tu na veiyabaki ni bula oqo ka veivakarautaki ena veitabagauna tawa kilai sa tu mai liu. . .. e sega ni rawa ni dua na tamata e kumuna na nonai yau e lomalagi me na sega ni raica na nona bula e vuravura ni vinaka cake ka vakaitutu cecre”—Ellen G. White, Education, p. 145.

“Na ka e davo koto ena yavu ni yalodina ni bisinisi kei na rawaka dina sai vakadinadina ni ka e taukena na Kalou. O Koya a bulia na ka kecega, O Koya na kenai taukei dina. Eda sa Nona dauniveiqaravi. Na ka walega me noda sai koya na Nona veivakabauti meda vakayagataki ena Nona vakatulewa.”—Education, 137.

Ena vuku ni bili ni kena vakarautaki na ka me baleta na matavuvale, sa dauvakavuqa eda sa daunanuma ni noda cakacaka oya me rawati kina nai sau. Ia me vaka nida Lotu Vakarisito, eda sa cakava tale tikoga na veitalaki nei Jisu ki vei ira na Nona tamata. Ni oti ga na Nona cavuta na veitalaki oqo ka kune tiko ena Marika 16:15, ko Ellen G. White e vola vakaoqo, “Eda sega ni kacivi meda italatala se daukaulotu taucoko; ia sa rawa nida cakacaka vata kei Koya ena kena soli nai tukutuku vinaka ki vei ira na tamata. Ki vei ira kece, cecere se lolovira, vuli se tawa vuli, qase se gone sa soli tiko kina nai vakaro.”—Education, p. 264.

“Eda na gadrevi meda na vakamuria vakavinaka na Nonai tuvatuva ni bula ni Kalou. Ena noda cakava vakavinaka na cakacaka e koto vakavolekati keda, na kena sorovaki na bula ki Vua na Kalou, kei na kena raici nai vakaraitaki ni Nona veivakarautaki—sai koya oqo na lawa e vakadeitaka na veiliutaki e daumaka ena digidigi ni cakacaka.”—Education, p. 267.

**Taro ni Veiwasei**:

`Eda vakamacalataka rawa vakacava na Lotu Vakarisito na bula e rawaka? Na cava ena rawa ni duidui kina na vakamacala vakavuravura ni rawaka kei na ka (vinaka) e dodonu me vinaka sara ki veikeda? Dua na kena vakaraitaki ko Joni na Dauveipapitaisotaki. Ko na vakamacalataka vakacava na nona bula, ni laki tini tu vakalolovira e vale ni veivesu, ni yavutaki kece tu ena cike ni dua na yalewa ivalavala ca? Ko na vakatoka oya na bula e taucoko tu? Na cava na vu ni nomu sau ni taro?`

`Eda vakamacalataka vakacava na dina ni ra tiko e lewe levu na tamata era rawaka vakalevu ia era sega ni vakamuria tiko na yavu vakaivolatabu me baleta na vakatulewataki ni yau se na bula raraba? Se, vakacava ko ira era tovolea tiko mera vakamuria ka sega ni rawata? De rairai era a tauvimate se dua na leqa e sotavi ira. Gaunisala cava meda vakila kina na tuvaki ni bula vakaoqo?`