---
title:  Veivakauqeti me Solika
date:   22/01/2023
---

Eda lomani Koya na Kalou ni sa taumada na Nona loloma ki veikeda. Na noda solika sai dole ni Nona isolisoli veivakurabuitaki ki veikeda, oya ko Jisu. E dina ga ni kainaki ;Na Kalou e sega ni gadreva na isolisoli, ena sega ni rawa meda vakavutuniyautaki Koya ena noda isolisoli. Na daunisame e kaya: ‘Na ka kecega e lako mai veikemuni, kei na ka kece e nomuni keimami sa solia ki veikemuni. Ia na Kalou sa vakatara me keimami vakatakila na neimami vakavinavinaka ena sasaga ni veisorovaki me vakatetei ki vei ira na tani. Sai koya walega oqo na gaunisala sa rawa kina ki veikeda meda vakadinadinataka kina na noda lomana na Kalou. E sega ni vakarautaka ki vua tale e dua.”—Ellen G. White, Counsels on Stewardship, p. 18.

Ena gauna eda sorovaka kina na noda ilavo ki vei Jisu, e vakaukauwataka na noda loloma ki Vua kei ira na tani. Ena vuku ni ka oya, nai lavo sa rawa ni vurevure ni kaukauwa ki na veika vinaka. Ko Jisu e vosa tiko vakalevu me baleta nai lavo kei na iyau mai na veiulutaga tale eso. E dua na tikina mai na veiyaono ena Maciu, Marika kei Luke e sa baleta tiko nai lavo. Nai tukutuku vinaka ni kosipeli oya ni sa rawa ki Vua na Kalou me vakagalalataki keda mai na vakasabusabu kei na lomana vakalevu nai lavo.

`Wilika na Maciu 6:31–34 kei na Vakarua 28:1–14. Na cava na ka e sa yalataka tu na Kalou me na cakava ki veikeda kevaka eda talairawarawa ki Vua? E kocokoco beka ena noda yasana nida cikeva na vosa ni yalayala ni Kalou?`

Na noda solisoli sai vakadinadina ni noda sa gadreva meda sa sorovaki keda ki Vua na Kalou. Ena rawa ni veika titobu vakayalo, sai vakaraitaki ni kena sa sorovaki na bula ki Vua na Kalou. Ki veikeda me vaka e kaya e dua nai vosavosa “meda biuta na nodai lavo ena vanua e vosa kina na gusuda.” Ena rawa ni ko kaya ni ko lomana na Kalou, ia na levu ni solisoli ko solia e sa vakatakila (ka na rawa ni vakaukauwataka) na loloma oya. 

Nai solisoli e lako mai vu ni yalo e vakabauti Koya na Kalou, ni o koya e veivakarautaki ki na noda duigagadre ena kena e vinaka duadua ena veigauna. Na noda isolisoli e yavutaki ni rawai na yaloda nida sa kunea nai vakadei ni bula tawa mudu ena vuku i Karisito. Era sega ni ka ni soli maka se vakasaqara na veivakadonui ni Kalou. Ia na noda isolisoli e lako mai lomada e sa ciqomi Karisito ena vakabauta me vaka sai koya walega oqo nai balebale e veirauti kei na loloma savu kei na veivakabulai.

`Wilika na 2 Koronica 9:6, 7. Na cava e kaya tiko ki veikeda na Turaga eke? Na cava nai balebale ni solika “ni sa vinakata na yalona”? Eda na vulica vakacava meda solika ena marau?`