---
title:  Na Kalou e Kila na Noda Solika
date:   25/01/2023
---

`Wilika na Marika 12:41–44. Se da vutuniyau se sega, nai tukutuku cava eda na rawa ni taura enai talanoa oqo? Na yavu cava e vakatavulici keda kina, ka na rawa vakacava meda vakayagataka ena noda bula ni so-kalou?`

Eratou a tiko ena rara ni vale ni soro ko Jisu kei iratou na tisaipeli ena vanua e tiko kina na kato ni yau, ka vakaraici ira tiko oira era kauta tiko yani na nodra ka ni loloma, ka mani raica sara e dua na yada ena nona kauta tiko mai e rua na tiki ni kopa. O koya e mai biuta na ka kece e tu vua. “Ia ko Jisu e kila na vuna e cakava kina oya. Na yada oqo e vakabauta ni veiqaravi e vale ni soro e nonai tavi ki Vua na Kalou, ka guta vakalevu sara me tokona ena kena cecere duadua. E sa cakava na ka e rawata, kei na ka e cakava e sa ivakananumi tu ena nona vakanananu ena veigauna, kei na marau e tawa mudu. Na lomana e salavata kei na nona ka ni loloma. E sega ni vakarautaki na nona loloma na yada oqo ena ka e rawata na rua na tiki ni kopa oya, ia ena nona loloma ki Vua na Kalou kei na nona taleitaka na Nona cakacaka o koya e uqeti koya me cakava.”—Ellen G. White, Counsels on Stewardship, p. 175.

E dua tale na tikina bibi oya ni o koya walega oqo na ka ni loloma e vakacaucautaka ko Jisu—a ka ni loloma ki nai soqosoqo lotu sa vakarau tu me biuti Koya, nai soqosoqo lotu e sa lako tani mai na ka e kacivi kina kei na nona itavi.

`Wilika na Cakacaka 10:1–4. Na cava na vuna e sikovi mai kina na sotia ni Roma mai vua e dua na agilosi mai lomalagi? Na cava e rua na ka e a cakava e kilai mai lomalagi?`

E sega walega ni rogoci tiko mai lomalagi na noda masu, ia na inaki ni noda soli ka ni loloma e kilai talega. Nai talanoa e kainaki ni ko Kolinio e dausoli ka; “Na vanua sa tiko kina na nomui yau sa tiko talega kina na yalomu” (Maciu 6:21). Na yalo i Kolinio e salavata kei na nona soli ka ni loloma. E sa tu vakarau me vulici Jisu vakalevu. Na masu kei na soli ka e veisemati vakaveivolekati sara ka vakatakila na noda lolomaki Vua na Kalou kei ira na tani--na rua na yavu lelevu ni Nonai vunau na Kalou, “Mo lomana na Kalou ena lomamu taucoko, yalomu taucoko, nomu kaukauwa kecega kei na nomu vakanananu kecega” kei “na wekamu mevakataki iko” (Luke 10:27). Nai matai e vakatakilai ena masu na kenai karua ena soli ka.