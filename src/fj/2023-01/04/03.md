---
title:  Vakacava na Levu ni Solisoli?
date:   23/01/2023
---

`Wilika na Vakarua 16:17. Nai vakarau cava e solia na Kalou me yavu ni noda solika?`

Na noda solisoli sai vakadinadina ka vakaraitaki ni noda vakavinavinaka ki Vua na Kalou ena vuku ni levu ni Nonai solisoli kei na bula vinaka, veivakabulai, veivakacegui kei na veivakalougatataki e sega ni vakaiyalayala ena kena veimataqali. Eda raica ena wase ni vola e cake, na levu ni noda isolisoli me na yavutaki mai na veika eda sa vakalougatataki kina. 

“Ena taroga vakalevu ko ira na tamata mai vua era sa solia vakalevu vua” (Luke 12:48).	

`Wilika na Same 116:12–14. Eda na sauma vakacava na taro e tukuni tiko ena tikina e 12? E semati vakacava nai lavo ena sau ni taro?`

Eda na sauma rawa vakacava ki Vua na Kalou na Nona veivakalougatataki ki veikeda? Eda na sega ni rawata. Na ka vinaka ga eda na rawa ni cakava oya meda yalodina ena cakacaka ni Kalou kei na noda vukei ira na noda itokani. Ena gauna e vakatalai iratou yani kina na Nona tisaipeli ko Jisu ena cakacaka ni kaulotu, e a tukuna ki vei iratou, “dou a rawata walega, mo dou solia walega” (Maciu 10:8). Na noda isolisoli e vakaitavi ena kena bucini cake na itovo va-Karisito. Ena vuku ni ka oya eda sa veisau kina mai na lomakocokoco ki na loloma; meda kauwaitaki ira na tani kei na cakacaka ni Kalou me vakataki Jisu Karisito. 

Meda vakananuma ena veigauna ni “Kalou e sa rui loloma…e solia kina” (raica na Joni 3:16). Na kena veibasai—me vaka na dina ni siga e muria mai na bogi—na levu ga ni noda binia ki veikeda, na levu ni noda kocokoco ni lomada, kei na levu ni veilecayaki eda na vakila. 

Me vakatau ki veikeda na levu ni ka eda solia kei na ka bula cava ena ciqoma na noda solisoli. Ia na noda kauta mai ki Vua na Kalou na isolisoli sa noda itavi na tamata Lotu Vakarisito ka ni tiko na kena vakanananu vakayalo ka dodonu. Ni sa guilecavi eda sa vakacacana tiko kina na noda bula vakayalo.

`Na cava e kaya na nomu isolisoli, kei na ivakarau ni nomu solia, me baleta na nomu veiwekani ki Vua na Kalou?`