---
title:  Mai na Daulawaki ki na Turaga
date:   08/02/2023
---

Me vaka e dua na cauravou e lomana ka rerevaka na Kalou, e a qai vakanabi me duavata kei tinana, ko Repeka, merau lawakitaki tamana me rawati kina na veivakalougatataki. Ena kena revurevu e a tekivutaka kina na nona bula vakaqase ena sala cala, ena nona dro voli se mate totolo. E qai tukuna ko Repeka ki vei Jekope me “dro vei Lepani na ganequ mai Karana: ka tiko kaya ka bogi vica walega, ka me oti mada na cudru katakata i tuakamu… au na qai talaki vei iko, ka kauti iko maikea” (Vakatekivu 27:43-45).  Sa qai yali tu ko Jekope me 20 na yabaki, ka sega ni raica tale na mata itinana. 

`Wilika na Vakatekivu 32:22-31. Na cava e yaco eke ki vei Jekope, kei na lesoni vakayalo cava eda na rawa ni taura mai na talanoa oqo me baleta na loloma savu ni Kalou, ena gauna madaga eda cakava kina na digidigi cala?`

“Ena veivakamaduataki, veivutuni kei na sorovaki koya vakaikoya, na ivalavala ca, na  bula bale e sa qaqa vata kei na Tui kei lomalagi. E sa kukuva matua tiko na vosa ni yalayala ni Kalou, kei na yalo ni loloma e tawa vakaiyalayala ena sega ni gole tani mai na gagadre ni tamata ivalavala ca. Na cala o koya e vakavuna na ivalavala ca nei Jekope ena nona taura nai tutu vakaulumatua ena lawaki e sa matata tu ki vei koya. O koya a sega ni vakabauta na vosa ni yalayala ni Kalou, ia e a vakasaqara ena nona kaukauwa me taura na ka, o koya ena cakava ga na Kalou ena Nona gauna kei na Nona sala. . . . E a ciqoma ko Jekope na veivakalougatataki e a gadreva tu mai. Sa yaco me vosoti na nona dauveivakaisini kei na nona daulawaki”—Ellen G. White, Patriarchs and Prophets, pp. 197, 198.

`Wilika na Vakatekivu 49:29-33. Dina ga sa sega na tikina nei Jekope mai Kenani, ia nai vakasala cava e a solia ki vei iratou na luvena me baleta na nona bulu? Ko cei soti era bulu koto ena qara oya? Na cava ko nanuma ni vakavuna na nona cakava ko Jekope na gagadre oqo?`

Nai Vola Tabu e kaya ki veikeda ni ko iratou na lewe tolu na petiriaki kei iratou na dui watidratou era bulu tiko ena qara vata ga oya. Na nona vakabauta na Kalou ko Jekope e sa kaukauwa, ka laki okati koya tiko me dua na vulagi ka veilakoyaki voli e vuravura (raica na Iperiu 11:13). Dina ga ni cala, e a biuta na matavuvale ena sega na ka, ia e qai lesu tale ki Kenani ni sa dua tamata vutuniyau.

`Dina ga nida cala, na Kalou se rawa tikoga ni vakalougatataki keda. Se na vakacava na kena vinaka nida levea na cala meda tekivu kina! Na digidigi cava ko sotava tiko ena gauna oqo, ka o na levea rawa vakacava mo na kakua ni cakava e dua na cala?`