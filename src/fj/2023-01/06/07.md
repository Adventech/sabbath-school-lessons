---
title:  Kuri ni Vakasama
date:   10/02/2023
---

Na Kalou e rokova na yasa ni Nona veiyalayalati ena Nona vakalougatataki Eparama. Ka vaka-kina ko Eparama ena rokovi Koya na Kalou ena nona sega ni binia na nonai yau ena vuravura oqo. “A sa sega ni solia kina vua ko koya e dua na tikina me taukena, e segai me butuka e na yavana.’ Cakacaka 7: 5. O koya e taukena e vuqa sara nai yau, ia e vakayagataka me vakalagilagi kina na Kalou kei na nodra vinaka na nona tamata, ia e sega ni vakatoka na vuravura oqo me nona itikotiko. Sa kacivi koya na Kalou me biuti ira na tamata dauqaravi matakau vata kei na vosa ni yalayala ni vanua ko Kenani me na laki  taukena me tawa mudu; o koya se na luvena se na luvei luvena me na taukena. Ena gauna e gadreva kina ko Eparama e dua na vanua me na bulu kina ni sa mate, o koya a qai laki volia ki vei ira na kai Kenani. Na ka duadua ga e qai taukena ena Vanua Yalataki sai koya na ibulubulu vatu ena qara nei Makipila.”—Ellen G. White, Patriarchs and Prophets, p. 169. 

Ena gauna ni noda bula, eda sa dautemaki ena so na gauna meda vutuniyau ka vakasavuliga. Ena taura na vakabauta e kaukauwa na vakatovotovotaki ni kena dauciqomi vakatotolo na marau e dautubu koso. “Na vale ni tui totoka nei Fero kei na tikotiko vakaturaga erau a biu mai me rau veirawai ki vei Mosese; ia e kila ni bula ivalavala ca ena guilecavi Koya kina na Kalou na tamata. O koya e raibaleta na totoka ni vale ni tui, na tutu vakatui, ena vuku ni tutu dokai ena soli ki vei ira na Nona yalododonu o Koya sa cecere sara ena matanitu e sega ni tauvi valavala ca . E raica tu ena vakabauta na isala vakaturaga ena vakatokara ki vua na Tui ni lomalagi ki vei ira era sa gumatua.  Na vakabauta oqo e sa vakavuna me biuta tani nai tutu vakatui ena vuravura oqo ka laki duavata kei ira na yalomalumalumu, na dravudravua, vakacacani vata kei ira era sa digitaka mera talairawarawa ki Vua na Kalou ka kakua ga ki vua na tamata.”—Patriarchs and Prophets, p. 246.

**Taro ni Veiwasei**:

`Na cava na ka ena yaco ki na veika eda taukena ena gauna sa na lako mai kina ko Jisu? (raica 2 Pita. 3:10.) Ka cava na ka ena yaco ki vei ira ni bera ni lesu mai ko Jisu? (raica na Maciu 6:20.) Na cava na vuna e sa rui ka bibi kina na noda biuti ira na ka ena kedra vanua dodonu?`

`Sa veivakasalataki tiko ko Jisu me baleta na dauveivakaisini ni valavala ca” (Marika 4:19). Na cava e kaya tiko? E vakaisini keda vakacava na vutuniyau?`

`Veitalanoataka va-kalasi na veigaunisala eso ena rawa ni taleitaka kina ko Mosese me tiko ga e Ijipita mai na nona biuta tu mai na ka kecega ka lako vata kei ira na bobula ki vanua dravuisiga? Na cava sa qai vakavuna me cakava kina na ka oya?`