---
title:  Ko Eparama na Tamadra na Yalodina
date:   06/02/2023
---

Sa kacivi Eparama na Kalou me biuta na nona vanua kei ira na wekana ka lako ki na dua na vanua ena qai vakatakila ki vei koya. Sa tekivu eke na vanua e drodrova sobu na dra ni Mesaia. Dina ga ni sega ni soli na kena vakamatailalai, ko Eparama me biuta na vanua a sucu ka tubu kina. Io, e sega ni digidigi rawarawa, ka ni sa na biuta kina eso na lasa vakavuravura kei veika me na cakava.

`Wilika na V/tekivu 12:1–3. Era a vakalougatataki vakacava na veimatavuvale kece sara e vuravura ena vuku ni vosa ni yalayala oqo kei na kena ciqomi?`

Oqo e dua na veisau ni bula levu vei Eparama kei na nona matavuvale. “Ni sa vakabauta sa talairawarawa kina ko Eparaama, ni sa kacivi me lako ki na vanua sa bera ni soli vua me taukena; ka sa lako yani, ia sa sega ni kila na vanua sa lako kina” (Iperiu 11:8). “Na talairawarawa nei Eparama ka sega ni taro sa dua nai vakaraitaki levu ni vakabauta e kune enai Vola Tabu taucoko.”—Ellen G. White, Patriarchs and Prophets, p. 126.

E vuqa ki veikeda ena sega ni ka rawarawa me biuta na nona vanua, nonai tokani kei na matavuvale. Ia ko Eparama a cakava. E marau ko Eparama me tiko ena vanua e vinakata na Kalou me tiko kina. Ena vaka beka e dua na vulagi, ko Eparama, Aisake, kei Jekope eratou sega vakadua ni se bau ciqoma na vanua oya ena nodratou bula taucoko—ia eratou yalodina tikoga ki Vua na Kalou.

`Wilika na Iperiu 11:8–13. Na cava nai tukutuku bibi ki veikeda eke?`

E kilai ko Eparama ni o koya e dua na turaga (prince) vei ira era tiko vakavolivoliti koya. E kilai ena nona loma levu, yaloqaqa, dauveinanumi ka dua na Nona dauveiqaravi na Kalou levu. Na nona vakadinadinataki Koya tiko na Kalou e sa ivakaraitaki ena vanua e tiko kina. Ena loloma savu ni Kalou, eda sa itaukei vata kei Eparama. “Me vaka sa vakadinata na Kalou ko Eparaama, a sa okati vua mei valavala dodonu. O koya mo dou kila, ko ira era sa muria na vakabauta, sai ira ga era sa luve i Eparaama” (Kalatia 3:6, 7). “Ia kevaka dou sa nei Karisito, dou sa qai kawa i Eparaama, kei nai taukei me vaka na vosa ni yalayala” (Kalatia 3:29). Vei Eparama, me vaka-taki Noa, eda raica kina e dua ni a cakava na digidigi ni veisau ni bula ena vuku ni talairawarawa ki Vua na Kalou.

`Wilika na 2 Koronica 4:18. Ena rawa vakacava me vakayavalata na itukutuku ena tikina oqo noda digitaka na mataqali bula vakayalo meda cakava? Erau muria vakacava ko Mosese kei Eparama na yavu vata ga oya?`