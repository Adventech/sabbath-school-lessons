---
title:  Na Digidigi Cala nei Loti
date:   07/02/2023
---

Ena gauna sa biuta kina na nona vanua ko Eparama me cakava na veikacivi ni Kalou, sa digitaka talega ko Loti na vugona me sa lako vata kei koya enai lakolako oya. Na Vakatekivu 13 e volaitukutukutaka ni sa vakalougatataki Eparama na Kalou ki na vanua me sa laki “vutuniyau sara ko Eparama, e na manumanu e yavai va, e na siliva, kei na koula” (Vakatekivu 13:2). Ko Loti talega e “sa taukena na qele ni sipi, kei na qele ni pulumokau, kei na vale laca” (Vakatekivu 13:5). Ena vuku ni sa levu na nodra dui manumanu era sa sega ni qai veimaliwai vakaveivolekati ko ira na kedrai vakatawa. Me tarova na nodra veilecalecavi, sa mani solia kina ko Eparama ki vei Loti me digitaka na vanua me laki bula kina. Io e a dodonu ki vei Loti me a tarova ka solia me digidigi e liu ko Eparama, ni nona qase, kei na nona dinautaka tu na nona rawaka ena nona semati koya tiko ki vua. Ia sega ni vakaraitaka e dua na yalo ni loloma ki vua e a kauti koya mai ka qai vinakata ena yalokocokoco na vanua e nanuma ni vanua vinaka duadua. 

`Wilika na Vakatekivu 13:10–12. Na cava nai ulubale ena rawa ni vakavuna me cakava kina ko Loti na digidigi a cakava?`

Dina ga ni a rawarawa ki vei Loti me digitaka me toso ki na korolevu, ia e a sega ni qai laki vinaka na nona tiko mai kea, ia ni sa rogoca ko Eparama na ka sa yaco ki vua, e sega ni kaya ‘vinaka, ko sa tamusuka ga na ka ko a kaburaka. Ia, e lako yani me vakabulai koya (Vakatekivu 14).

Ena so na gauna eda sega ni qai vulica vakavinaka na noda lesoni, ena noda vakasaqara e levu na ka. Ko Loti e qai toso sara ki Sotoma. Ia ena Nona loloma levu na Kalou e a vakatala kina na Nona tukutuku ni veivakasalataki ki vei Loti kei na nona matavuvale, me ratou kila na kena na vakarusai na veikorolevu oya.

`Wilika na Vakatekivu 18:20–33. Na cava e kaya na Kalou ki vei Eparama ni vu ni Nona siko mai ki vuravura? Na cava e qai cakava ko Eparama ki nai tukutuku ni Nona sa nakita tiko na Kalou me vakarusa na veikorolevu ivalavala ca oqo? `

Ena vuku ni nona kauwaitaki Loti kei na nona matavuvale ko Eparama e a kerea ki Vua na Kalou me vakabula na korolevu kevaka era kune tiko kina na tamata yalododonu. E a tekivu ena 50 ka lako sobu ki na 10. Ni sa duavata kei na Nonai tovo ni loloma na Kalou ena sega ni tarova na Kalou na Nona na via vakatakila tiko na Nona loloma me yacova ni sa sega ni qai taro tale ko Eparama. Sa qai lako saraga na Kalou kei na rua na Agilosi meratou laki vakabulai Loti, watina kei na rua na luvena yalewa. Na watina e qai rai lesu yaco kina me durumasima. E a lako yani ki Sotoma ko Loti ena nona vutuniyau, e qai lako tani mai kina ni sa voleka ni sega na ka e tu vua. Se na vakacava na kena gadrevi meda na dauqarauna na mataqali digidigi eda dau cakava, vakauasivi ena noda dauvakasamataka na rawaka totolo ni veidutaitaki ki na iyaloyalo levu (raica na Marika 8:36, 37).