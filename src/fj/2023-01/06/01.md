---
title:  Maroroya nai Yau mai Lomalagi
date:   04/02/2023
---

### Wilika ena Macawa oqo
Vakatekivu 6:5–14, Iperiu 11:8–13, 2 Koronica 4:18, V/tekivu 13:10–12, V/tekivu 32:22–31, Iperiu 11:24–29

> <p>Wiligusu</p>
> “Ia ka cava na kena yaga vua na tamata, kevaka e rawati vuravura kece, ka vakayalia na yalona? se cava ena solia na tamata mei sau ni yalona?  (Marika 8:36, 37)

Nai wali vinaka duadua ni vakatubui lavo e vuravura e kaya ko Jisu oya: “Dou kakua ni kumuna vata vei kemudou nai yau e vuravura, e dauvakacacana kina na sarasara kei na veveka, a sa ravabasuka kina na daubutako ka butakoca: ia mo dou kumuna vata na nomudou i yau mai lomalagi, sa sega ni vakacacana kina na sarasara se na veveka, a sa sega ni ravabasuka kina na daubutako me butakoca” (Maciu 6:19, 20). Tinia ko Jisu ena Nona kaya, “Ni na tiko talega na yalomudou e na yasana sa tiko kina na nomudou i yau” (Maciu 6:21). Dua tale na kenai tukutukuni: vakatakila ki vei au na ka ko vakayagataka kina na nomui lavo, au na qai vakatakila ki vei iko na vanua e tiko kina na yalomu, baleta na vanua ko biuta kina na nomu ilavo, ena muria vakaidina na yalomu, kevaka e se sega ni tiko rawa ekea. 

E gadreva beka na lomamu na matanitu ni Kalou? Kevaka kina, biuta na yalomu ena vanua ko na tamusuka kina na kenai sau e tawa mudu. Biuta na nomu gauna, kei na ilavo, kei na nomu masu ena cakacaka ni Kalou. Kevaka ko na cakava, ko na yaco mo taleitaka na cakacaka oya, ka na muria talega na yalomu. 

Ena macawa oqo eda na raica tiko kina na veitikina e na veivakarautaki ka vakatakila ki veikeda na gaunisala ni kena kumuni vata nai yau mai lomalagi, e muri, nai cocovi e tawa mudu.

_*Vulica na lesoni ni macawa oqo me vakarautaki iko ena Siga Tabu, Fepurueri 11._