---
title:  Noa e Kune Loloma
date:   05/02/2023
---

E rui ka bibi meda kila ni ko ira era vakasaqara tiko na iyau vakalomalagi era sa daukacivi vakawasoma mai Vua na Kalou mera cakava eso na veisau lelevu ena nodra bula e vuravura. Tu vakarau mo na sotava na ka vata ga oya, kevaka e gadrevi me vaka-kina. 

`Wilika na Vakatekivu 6:5–14. Na veisau levu cava e yaco vei Noa ena nona talairawarawa ki Vua na Kalou? Na yavu cava eda na rawa ni raica eke me baleti keda ena vuravura e dodonu me vakasalataki me baleta na leqa sa lako tiko mai?`

Sa rawa ki vei Noa me vakayagataka na nona gauna kei nai yau me tara kina e dua na nona vale, ia e digitaka me cakava e dua na veisau levu ena nona bula ka vakayagataka e 120 na yabaki me muria na ivakaro ni Kalou me tara e dua na waqa. 

Vuqa ki vei ira na dauvakalelewa ni kua era sega ni duavata enai talanoa ni waluvu kara kaya ni oya e dua ga nai tukuni, ka yavutaki mai na veika era kaya na vuku me baleta na lawa ni veika bula. E sega ni dua na ka vou oqo. “Na vuravura ni bera na waluvu e matata tu ni lawa ni veika bula e tudei tu mai ena loma ni vica vata na drau na yabaki sa oti. Na draki era muria ga mai na kenai tuvatuva. Ni bera na waluvu na uca e sa bera vakadua ni tau, na vuravura e se vakasuasuataki tu ga ena tegu kei na kabu. Na uciwai se bera vakadua ni sivita na kedra iyalayala, ia era drodro me yaco sara ki wasawasa.”—Ellen G. White, Patriarchs and Prophets, p. 96. Ni bera na waluvu era kaya na tamata ni na sega ni yaco na waluvu ni yavutaki cala na nodra kila na ka dina; ni oti na waluvu, baleta ni yavutaki cala na nodra kila na ka dina, era kaya ni a sega ni yaco. Me vaka e kaya nai Vola Tabu: “Ni sa sega na ka vou ena ruku ni matanisiga” (Dauvunau 1:9).

Nai Vola tabu e kaya talega nira na dauvakatitiqa na tamata ena ivakataotioti ni gauna me vakataka na gauna ni waluvu (raica na 2 Pita 3:3–7). Ena rawa vakacava ki veikeda, meda na vakarau tu ena veivakarusai sa lako tiko mai? E tiko e dua na mataqali digidigi ni vakanananu e vakatokai “na berabera ni vakayacori (delayed gratification).” Na kenai balebale oya meda cakava tiko vakamalua na cakacaka e kacivi keda kina na Kalou meda cakava ena vakanuinui ni na levu na kenai sau ena gauna mai muri. Eda sega ni kila na gauna ena lesu mai kina ko Karisito. Ena dua na vakasama, e sega ni dua na ka. Na ka bibi oya, me vakataki Noa, ena gauna oqo meda cakava na ka e sa kaya na Kalou ki veikeda meda cakava, kevaka ena gadrevi kina na veisau ni bula.

`Ko sa tu vakarau mo na cakava e dua na veisau levu ena nomu bula ki Vua na Kalou kevaka, me vakataki Noa, ko sa kacivi me vaka-kina? (raica na Luke 16:10.)`