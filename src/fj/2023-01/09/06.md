---
title:  Na Valuti ni Kocokoco
date:   02/03/2023
---

Na kocokoco sai koya na leqa ni yalo, me vaka na dokadoka kei na nanumi koya ga vakataki koya, ka vuqa na gauna e sega ni dauvakilai, sai koya oya na vuna ena rawa kina ni veivakamatei ka veivakacalai. E rui ka dredre na valuti ni valavala ca e matata vinaka tu: na lasu, veibutakoci, butako, qaravi matakau, voroki ni Siga Tabu. Ia, ko ira oqo laurai e tautuba, na veika eda na vakasamataka mada e liu ni bera nida na qai cakava. Ia na kena valuti na veivakanananu cala e rui ka dredre. 

`Wilika na 1 Koronica 10:13. Na vosa ni yalayala cava e soli tiko eke, ka cava na vuna e rui ka bibi kina na kena kilai na yavu ni kocokoco?`

`Ena rawa vakacava, ena kaukauwa ni Kalou, me veimaroroi me baleta na veivakacalai ni valavala ca vakarerevaki oqo?`

1\. Cakava na vakatulewa mo qarava ka vakararavi ki Vua na Kalou ka mo tiki ni Nona matavuvale. “mo ni digitaki koya edaidai kemuni na qarava; …..ia koi au kei ira na noqu lewe-ni-vale, keitou na qaravi Jiova” (Josua 24:15).

2\. Masu ena veisiga qai biuta kina na Maciu 6:13, “Kakua ni kauti keimami ki na vere vakabulai keimami mai na ca: ni sa nomuni na matanitu, kei na kaukauwa, kei na lagilagi ka sega ni mudu” Ena gauna sa basika mai kina na yalo ni kocova e dua na ka o kila ni sega ni dodonu mo taukena, masulaka, cikeva na veivosa ni yalayala enai Vola Tabu me baleta na bula qaqa, me vaka na 1 Koronica 10:13. 

3\. Vulica vakawasoma nai Vola Tabu. “Au sa tugana oti na nomuni vosa ki lomaqu, Me’u kakua kina ni cala vei kemuni” (Same 119:11). 

Ko Jisu e a colata na leqa ni valavala ca ni tamata, ka temaki ena veiyasana kecega eda dautemaki kina. E a masumasu ka veivosaki tiko kei Koya na Tamana ena bogi taucoko me rawata kina na kaukauwa me vorata kina na veitemaki ni tevoro. Ia, e a masumasu ka veivosaki tiko kei Koya na Tamana ena bogi taucoko. Ka sega ni biuta na vuravura oqo ko Jisu me yacova ni sa caramaka na kena sala ena ivakaraitaki ka qai yalataka na kaukauwa me rawa kina ki na tamata taucoko mera bula ena bula ni vakabauta kei na talairawarwa—me vakatoroicaketaka na tovo va-Karisito ki na noda bula. 

“Dou vakasaqarai Jiova ni sa kune rawa; dou masuti koya ni sa voleka tiko: me biuta mada na nonai tovo na tamata ca, kei na nona vakanananu na tamata daucaka cala; ka me lesu mai ko koya vei Jiova, ena yalololoma vua, io vei koya na noda Kalou, ni na gugumatua ni lomana Aisea 55:6, 7).

`Na cava, kevaka e dua, na revurevu ni kocokoco ena nomu bula? Na lesoni cava ko vulica? Na e se vo tiko mo vulica mai kina?`