---
title:  Ananaiasa kei Safaira
date:   01/03/2023
---

Sa dua na ka talei na noda lewena na lotu. Salamuria ga mai na kena sovaraki na Yalo Tabu ena siga ni Penitiko, eratou a vunautaka tiko na kosipeli nai apositolo ena kaukauwa ni Yalo Tabu, ka ra lewe vuqa era sa mai lewena na lotu. 

“Ia ni ra sa masu oti, sa vakayavalati na vale era sa soqoni vata kina: a ra sa dui vakasinaiti kecega e na Yalo Tabu, a ra sa doudou kina ni ra sa tukuna na vosa ni Kalou. Ia ko ira na lewe vuqa era sa vakabauta, era sa lomavata ka yalovata; a sa sega e dua e kaya me nona duaduaga na ka sa tu vua; a ra sa taukena vata na nonai yau yadua” (Cakacaka 4:31, 32). 

Erau kalougata dina ko Ananaiasa kei Safaira ni rau tiki tiko ni lotu taumada, ena nodrau raica ni sa tubu ka raica na ivakaraitaki ni Yalo Tabu ena veigaunisala eso. “Ni sa sega e dua vei ira sa dravudravua; ko ira kecega sa taukena na vanua se na veivale, era sa volitaka, a ra sa kauta nai voli ni ka era sa volitaka, a ra sa tauca ki na yavadra nai apositolo: a sa votai vei ira kecega me vaka na nodra dui dravudravua” (Cakacaka 4:34, 35). 

Ena ka sa yaco oqo erau a uqeti kina ko Anainaiasa kei Safaira me rau vakaitavi talega kina, ka rau sa nakita sara me rau sa volitaka eso na ka erau taukena ka me rau solia ki na lotu. 

`Wilika na Cakacaka 5:1–11. Na cava ko nanuma ni ca ena kena tauri lesu e dua na wase ni lavo se lasu? Na cava na vuna e sa rui bibi kina na kenai totogi?`

Taumada, e vaka erau a yalodina saraga ko Ananaiasa kei Safaira ena nodrau vinakata me rau solika ki na cakacaka. Ia “e muri erau qai vakararawataka na Yalo Tabu ena kena sa bucini na yalo ni kocokoco. Sa tekivu merau sa veivutunitaka na nodrau vosa ni yalayala, ka sa tekivu merau sa vakayalia na kamikamica ni veivakauqeti ni veivakalougatataki e a vakalomakatakatataki rau me rau cakava e dua na ka levu ena vuku ni cakacaka nei Karisito” —Ellen G. White, The Acts of the Apostles, p. 72. E dina ga ni rau a tekivu ena dua na gagadre vinaka duadua, na nodrau kocokoco e sa laki vakavuna me rau vakarairaivinakataki rau enai vukivuki me vaka ni rau a sega ni cakava e dua na ka.

`“A ra sa rere vakalevu kina ko ira kece nai soqosoqo lewe ni lotu, kei ira vakaaduaga era sa rogoca na veika oqo” (Cakacaka 5:11). Ni oti na ka e a yaco oqo, e vakabauti nira a solia vakavinaka na nodra katini na tamata. Ia nai talanoa vakaloloma oqo e sega ni volai tiko enai Vola Tabu me ivakaro ni kena soli ena yalodina na ikatini. Ia, na cava e vakatavulici keda kina me baleta na vanua e veivakauti kina na kocokoco?`