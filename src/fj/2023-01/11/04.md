---
title:  Na Gauna me Vakarawarawataki?
date:   14/03/2023
---

Na cava na ka ena dodonu me na cakava na Lotu ni Kavitu ni Lesu Vakarua mai ena veigauna ni dredre? Eda na vakacuvara sobu na ivola ni sasaga bula? E sega, na kena veibasai. Baleta ni da sa kila tiko ni sa voleka ni oti ko vuravura kei na Nona lesu mai Vakarua ko Karisito, eda na vinakata meda na vakayagataka na veika eda taukena meda na tukuna kina ki vei ira na tani nai tukutuku vinaka ni kosipeli kei na veika sa vakarautaka tu na Kalou ki vei ira era lomani Koya. Eda sa kila tiko ni dua ga na siga oqo sa na vakamai kina na vuravura oqo. 

`Wilika na 2 Peter 3:3–12. Na cava na ka e tukuna tiko ki veikeda ko Pita eke?`

Na Vosa ni Kalou e kaya ki veikeda ni o Koya ena sega ni tala mai e dua na tolili me na mai kauta cake na noda iyau ki lomalagi. Era na vakamai kece ena bukawaqa ni sa na vakarusai vakadua na mawe ni valavala ca kei na ca, vakavo ga na mawe ni vako ena ligai Karisito o koya ena tu ga me tawa mudu. 

Ena vuku ni ka oya, na cava na ka ena dodonu meda na cakava ki na veika eda taukena? “Ena gauna oqo sa dodonu meda sa musuka sobu na veika eda taukena ka sega ni vakalevutaka. Sa vakarau meda na lako ki na dua na vanua e vinaka cake, sa vakalomalagi. Meda kakua ni vakaitikotiko ga e vuravura”—Ellen G. White, Counsels on Stewardship, p. 59. 

E a vola na veivosa oqo sivita e dua na drau na yabaki sa oti, Ia e se tu ga na yavu: e daulekaleka tu ga na gauna, baleta ni lekaleka tu ga na noda bula. Na cava na 60, se 80 se 100 na yabaki, ni vakatauvatani kei na tawamudu? Na nomu bula ena rawa ni cava ni bera ni ko wilika oti na lesoni ni macawa oqo, kei na ka walega ko na kila ka tarava oya na lesu vakarua mai nei Jisu. 

Me vaka nida Lotu ni Kavitu ni Lesu Vakarua mai, sa dodonu ki veikeda meda bula tiko ena rarama ni tawa mudu. Io, ena gadrevi meda na cakacaka vakaukauwa me rawa ni da qaravi keda kei na matavuvake; kevaka eda sa vakalougatataki ena iyau, e sega ni dua na kena ca ni ko marautaka ena gauna oqo, vakavo ni da sega ni yaco meda kocokoco, ka lomasoli meda solia ki vei ira na dravudravua. Ia ena dodonu meda na daunanuma ena veigauna ni veika ena kumuna eke e vagauna walega, ia kevaka eda na sega ni qaqarauni, sa na rawa ni yaco me vakaleqai na bula vakayalo. 

`Kevaka ko kila ni na lako mai ko Jisu ena loma ni tini na yabaki, ko na veisautaka vakacava na nomu bula? Se lima na yabaki? Se tolu na yabaki? `