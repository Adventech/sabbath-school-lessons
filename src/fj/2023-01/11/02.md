---
title:  Biuti Koya na Kalou me Liu
date:   12/03/2023
---

`Wilika na 2 Veigauna 20:1–22. Na yavu bibi cava vakayalo eda na rawa ni taura mai nai talanoa me noda, ena veidredre eda sotava tiko? `

Ni voleka ni mai cava na veiliutaki nei Josefata, a kabai vakaivalu ko Juta. Ko Josefata e dua na turaga yaloqaqa. Ena vuqa na yabaki e vakalevutaki ira tiko kina na nona mataivalu  ka tara na bai ni nona matanitu. E sa tu vakarau me sotava na meca cava ga ena tovolea me kabai koya, ia ena loma ni dredre oqo e sega ni vakanuinui ki na nona kaukauwa ia e nuitaka ga na kaukauwa ni Kalou. E vakarautaki koya me vakasaqara na Kalou, ka kaya me lolo ko Jutia taucoko. Era a vakasoqoni vata main a tamata ki na buturara ni vale ni soro, mevaka e a masulaka tiko ko Solomoni mera na daucakava kevaka era sotakaya na veika rerevaki.  Ko ira kece na tamata e Jutia era tu kece ena yasa ni Kalou vata kei ira na dui watidra kei na luvedra. Era masulaka me rawa ki Vua na Kalou me vakasesei ira na kdra meca ka me na vakalagilagi kina na Yacana.  Sa qai masu na tui, “Kemuni na neimami Kalou, o na sega li ni lewai ira? ni sa sega vei keimami na kaukauwa me keimami veivala rawa kei ira na lewe vuqa oqo sa lako mai me vala kei keimami; ia keimami sa sega ni kila na ka me keimami kitaka: ia sa rai vei kemuni na mata i keimami” (2 Veigauna 20:12).

Ni oti na nodra sorovaki ira ki Vua na Kalou, sa qai lako sobu mai na Yalo ni Kalou ki vua e dua na tamata ni Kalou qai kaya, “Ni kakua ni rere se taqaya e na vukudra na lewe vuqa oqo; ni sa sega ni nomuni nai valu, sa nona ga na Kalou. Ni kua ni vala oqo: dou tuva, dou tu, ka raica na nona vakabulai kemuni ko Jiova, koi kemuni na Juta kei ira na Jerusalemi: ni kakua ni rere, se taqaya; lako yani me veivala kei ira e na mataka: ia ena nomuni to ko Jiova.” (2 Veigauna 20:15-17). 

Ena mataka ni siga ka tarava sa vakasoqoni ira na nona tamata na tui, vata kei na nodra matasere na Bete mera tu eliu ka lagata na vakavinavinaka ki Vua na Kalou. Sa qai vakasalataki ira na tamata ka kaya, “Ni vakabauti Jiova na nomuni Kalou, kemuni na vakataudeitaki kina; vakadinati ira na nona parofita, kemuni na cakacaka yaco kina” (2 Veigauna 20:20). Era sa qai tekivu mera lagasere na matasere, ka ra sa vakarusai na nodra meca ka sega ni dua e dro rawa” (2 Veigauna 20:24). E tauri ira na Juta e tolu na siga mera vakumuna kina na veika e vakacacani enai valu kei nai ka va ni siga era sa lesu tale ki Jeruisalemi, ena nodra lagalaga sere ni ra lako tiko.

Na Kalou vata ga a vakabulai ira sai koya na Kalou eda lomana ka sokalou tiko ki Vua, kei na Nona kaukauwa e cecere tikoga ni kua mevaka ga ena gauna e liu. Na veibolei ki veikeda oya meda vakabauti Koya kei na Nona veiliutaki.  

`Wilika na 2 Veigauna 20:20. Na cava e dua na ka bibi ka vakatabakidua tiko me baleta na Lotu ni Kavitu?`