---
title:  Veika Bibi (Priorities)
date:   15/03/2023
---

Na vosa vakatautauvata kei nai vakavuvuli nei Jisu, na kedrai talanoa na tamata era volai enai Vola Tabu kei na vakasala nei Ellen G. White era vakaraitaka vakamatata tu ni sega na soli bula vakaveimama ki vei Karisito. Se ko tiko ena yasa ni Turaga se sega.

Ena gauna e tarogi kina mai vei ira na vunivola se na vunau cava e vunau levu, sauma ko Jisu ka kaya, “ia mo lomani Jiova na nomu Kalou e na lomamu taucoko, kei na yalomu taucoko, kei na nomu nanuma kece, kei na nomu kaukauwa kece” (Marika 12:30). Ena gauna eda solia kina ki vei Karisito na ka kecega, sa na sega tale ni dua na ka e vo tiko me soli ki na dua tale na liuliu. Sai koya oya na ka e dodonu me na yaco.

`Wilika na Maciu 6:24. Na cava ko bau vakila me baleta na dina ni vosa oqo?`

Nanuma ni sega ni kaya eke ko Jisu ni rui dredre me qaravi na Kalou kei nai lavo, se ena gadrevi mo na qaqarauni ena nomu qaravi rau ruarua. E kaya, ni sega ni rawa ni caka oya Na vakanananu oqo ena dodonu me na vakavuna na rere kei na sautanini ena noda bula (Filipai 2:12).

`Wilika na 1 Joni 2:15–17. Gaunisala cava eratou vakatakilai kina na ka tolutolu oqo ena noda vuravura, ka cava na vuna e yaco kina na nodratou veivakacalai me rui vakarerevaki?`

Sa rauta me vola kina ko Paula, “Dou daunanuma na veika maicake, kakua ga na veika e vuravura” (Kolosa 3:2). Io, e rawarawa ni tukuni ka dredre me caka, baleta na veika vakavuravura era tu saraga e matada ena veisiga. Na veitemaki ni veika kece era tu e vuravura e rui kaukauwa; nai dre ni kena vakacegui vakatotolo ena tiko ga ena veigauna, ni vakasolokakana tiko mai e daligada se dreta tiko na noda siqeleti se ruarua. E sega beka ni ra lewe vuqa na lewe ni Lotu Vakarisito yalodina era vakila tiko ni ra lomana tiko eso na veika vakavuravura”? Ena noda vakila sara tiko madaga ni dua na siga era na mai cava kece kina, eda se vakila tikoga nai dre, se vakacava? Nai tukutuku vinaka, oya, meda kakua ni vakatara me dreti keda tani mai Vua na Turaga ko Jisu Karisito.

`Wilika na 2 Pita 3:10–14. Gaunisala cava ena dodonu me na vakaukauwataka kina na noda bula na ka eda cakava kei na noda iyau?`