---
title:  Dauveiqaravi ena Gauna ni Dredre
date:   11/03/2023
---

### Wilika ena Macawa oqo
2 V/Gauna 20:1–22, 1 V.Gauna 21:1–14, 2 Pita 3:3–12, 1 Joni 2:15–17, Vakatakila 13:11–17.

> <p>Wiligusu</p>
> “Mo vakacabora vua na Kalou na vakamolimoli; Ka vakayacora na ka ko a bubului kina vei Koya sa Cecere sara: Mo masuti au talega e na siga ni rarawa: Ka’u na vakabulai iko, ia ko na vakacaucautaki au” (Same 50:14, 15).

Ena so na gauna e vaka me sa cowiri tu na noda vuravura ena kena sa sega ni tarovi rawa:, nai valu, na vakadavedra, na vakacaca, veibutakoci, tavuki ni vanua, mate e veiveitauvi, leqa vakailavo, veilecayaki ni bula vakapolitiki kei na vuqa tale. E tiko e dua na ibili kaukauwa e uqeta tiko na tamata yadua kei na matavuvale ena nona vakasamataka tiko na nona bula. Ena vuku ni ka oya, e vuqa sara na vakanananu e vakayacori ena kena vakasaqarai na veimaroroi ena gauna veilecayaki oqo.  

Na cakacakataki ni bula e dau taura e vuqa sara na gauna ena veisiga na noda dauvakasamataka tiko.  Na dinau me saumi, na susugi ni gone, na qarauni ni veika e taukeni, e dautaura na gauna kei na vakanananu. Io eda gadreva dina nai sulu, kakana kei na vale. Ena vunau mai na ulunivanua, e veivakatavulici tiko kina ko Jisu me baleta na veika oqo ena Nona kaya, “Ni sa dau vakasaqara na ka kecega oqo ko ira na lewe ni veivanua: ni sa kila na Tamamudou vakalomalagi sa yaga vei kemudou na ka kecega oqo.  Ia dou vakasaqara taumada na matanitu ni Kalou, kei na nona yalododonu: ia ena soli me kenai kuri vei kemudou na ka kecega oqo” (Maciu 6:32, 33).

Ena loma ni veigauna dredre, ena gadrevi kina na noda vakararavi vakatabakidua ki Vua na Kalou ena veigauna kecega, ka tiko kina eso na ikalawa, e yavutaki tu ena yavu vakaivolatavu, e dodonu meda vakadadamuria. 

_*Vulica na lesoni ni macawa oqo me na vakarautaki iko ena Siga Tabu, Maji 18._