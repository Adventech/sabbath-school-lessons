### Vakatulewataka na Veika e Nona na Turaga—Me Yacova na Nona Lesu Mai

E rui ka dredre meda kila vakavinaka na veiwekani e gadreva na Kalou ki veikeda na kawa tamata. (Na kena vakanananu e veivakurabuitaki) “Raica na kena levu ni loloma sa ia vei keda na Tamada, me da vakatokai kina me da luve ni Kalou” (1 Joni 3:1). Se me vaka na ka e vola ko Ellen G. White: “E tiko beka e dua na ka vinaka vua na tamata me na tautauvata kei na ka oqo? Nai tutu cecere cava eda na rawa ni taukena mai na noda vakatokai meda luve ni Kalou Cecere? . . . Ena rawa beka ni dua nai tutu dokai e vuravura ena tautauvata kei na kena oqo?”—Ellen G. White, God’s Amazing Grace, p. 341. Ena vuku walega ni butobuto ni valavala ca ka sa ubia tu na vuravura e sa vakavuna na noda sega ni marautaka vakaoti nai tutu e sa soli me noda ena vuku i Jisu. 

Ia kevaka eda na sega ni qaqarauni, nai dre kei vuravura kei na veika vakavuravura ena kauti keda tani mai vei Karisito. Na vosa ni Kalou sa vakaraitaka tu ki veikeda na veitemaki kei na veicoriti nei Setani. “Ia ko ira era gadreva me ra vutuniyau, era sa bale ki na dauvere kei nai cori, kei na gagadre ca e vuqa, ka lialia, ka dauveivakacacani, oqori sa luluvuraki ira na tamata e na mate kei na rusa. 10 Ni sa vu ni ka ca kecega na daulomana nai lavo: era sa daukocova eso, a ra sa vakacalai kina e na vakabauta, a ra sa cokai ira sara vakai ira e na yaluma vakavuqa” (1 Timoci 6:9, 10). 

Ia na Kalou, e sa solia oti tu ki veikeda nai dusidusi ni kena rawati nai lavo kei na gaunisala me na vakayagataki kina vakavuku ka sega ni vaka na ka e veivakasalataki tiko kina ko Paula, ni na rawa ni veivakauti kina rusa kei na vakacacani. Ena loma ni 2,000 vakacaca na tikina enai Vola Tabu o koya e vosa tiko me baleta nai lavo kei na veika eda taukena kei nai vakarau ni noda vakayagataki ira, sa vakasalataki keda tiko na Kalou ena gaunisala me valuti kina na bula ni lomaocaoca kei na kena qarauna me na vakayagataki vakavuku na veika e soli tu ki veikeda.  

Na lesoni ni vula tolu oqo eda na vulica tiko kina na cecere ni Kalou ena noda veiwekani vata kei Koya ka raica vakamatata na gaunisala ena rawa kina ki veikeda meda bucina e dua na veiwekani titobu o koya ena sega ni na vakayavalati vakarawarawa ke sa na mani yaco meda na sega veivoli (raica na Vakatakila 13:17.) Ia na mataqali vakabauta vakaoqo e sega ni yaco ena dua ga na gauna lekaleka; ena kena qaravi ena yalodina na veika sa solia ki veikeda na Kalou, sa rawa ni vakarautaki keda, ena gauna saraga oqo mai na veika cava ga eda sotava. 

Sai Koya na Kalou e tu Vua nai vurevure ni ka kecega, ia nida cakacaka vata kei Koya, o Koya sa na vakatara meda vakatulewataka ena vukuna. Sa Nonai naki nai Vakabula mera liga ni Nona cakacaka ko ira na tamata yalosavasava ka vakatabui. Ena kalougata levu oqo, meda vakavinavinaka vei “Koya sa vakabulai keda mai na lewa ni butobuto, a sa kauti keda ki na matanitu nei koya na nona Gone ni toko:  ko koya eda sa rawata kina na bula e na vuku ni nona dra, ni sa bokoci na nodai valavala ca” (Kolosa 1:13, 14).

Na Nonai vakasala na Kalou mai vua na vuku, ko Solomoni e kaya: “Mo dokai Jiova e na nomu i yau, Kei nai sevu ni nomu vuata kecega” (V/balebale 3:9). E rui yaga nai vakasala oqo baleta: “Ni sa dodonu me ia vei kemuni na vakarokoroko kei na veidokadokai, kei na kaukauwa: ni sai kemuni ka bulia na ka kecega, era sa buli ga ka tu dei talega e na nomuni lewa” (V/takila 4:11).

Eda sa bula tiko ena dua na gauna e veibolei ka veirawai. Ia na noda raici vuravura na tamata Lotu Vakarisito e solia ki veikeda na yalodei kei nai nuinui nida raica nai vakatakilakila e solia ko Jisu me rawa nida kila ni delana cecere ni bula ni tamata, na lesu vakarua mai nei Karisito sa voleka—ia ena mata ni katuba. Sa noda masu me na vakatitobutaka na noda vakabauta na Kalou na lesoni oqo ka vakayaloqaqataki iko mo na dauveiqaravi yalodina ki Vua. 

_G. Edward Reid, M.Div. (Andrews University), MPH (Loma Linda University), JD (Georgia State University), is an ordained minister and licensed attorney who served for many years as the director of Stewardship Ministries of the North American Division._