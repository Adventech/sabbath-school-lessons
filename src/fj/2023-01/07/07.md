---
title:  Kuri ni Vakasama
date:   17/02/2023
---

“Ni sa na lako mai na Luve ni tamata ena Nonai ukuuku, kei ira kece na agilosi yalosavasava, e sa na qai tiko sobu e na itikotiko vakaturaga, ka ra na lako mai na veimatanitu kecega mera mai cuva ki Vua, sa qai tawasei ira yadudua. Ena Ulunivanua ko Olive sa qai vakatakila tiko kina ko Jisu ki vei iratou na Nona tisaipeli nai yaloyalo ni siga ni veilewai levu. Ena gauna era sa na soqoni vata kece kina na veimatanitu ki Vua, e sa na rua nai wasewase, kei na nodra icavacava tawa mudu ena vakatau ena ka era sa cakava se na nodra vakasavuliga mera cakava ki vei Koya vakatamata, oya vei ira na dravudravua kei ira era sotava tu na rarawa.”—Ellen G. White, The Desire of Ages, p. 637.

“Ni ko dolava na nomu katuba ki vei ira na dravudravua kei ira era sotava tiko na dredre, ko sa cakava tiko ki vei ira na agilosi tawa kune. Ko sa sureta tiko na nodra veitokani na veika bula mai lomalagi. Era na kauta mai reki kei na vakacegu. Era na lako mai kei na nodra sere ni vakavinavinaka. Na veicakacaka ni loloma kece ena vaka nai vakatagi mai kea. Na Kalou ko Tamada ena Nonai tikotiko vakaturaga sa na qai wiliki ira na tamata daucakacaka yalodina ka sega ni daunanumi ira vakataki ira me ra okati vata kei ira na Nona iyau talei.”—The Desire of Ages, p. 639.

**Taro ni Veiwasei**:

`”Ni na sega ni mudu na tamata dravudravua mai na vanua” (Vakarua 15:11). Dina ga ni sa vica vata na udolu na yabaki na dede ni parofisai oqo, ka ni rarawa ni sa vakavotukana tiko, eda na vakila vakacava ena gauna oqo? Eso era vakayagataka na veivosa oqoni me vakadonui kina na nodra sega ni vukei ira kina na dravudravua. Na Kalou e kaya ni na tikoga na dravudravua ena keda maliwa. Na cava e cala kina na vakanananu oya?`

`Wilika na 1 Timoci 6:17–19: “Vakarota vei ira era sa vutuniyau e na gauna oqo, me ra kakua ni dokadokai ira se vakararavi e nai yau sa sega ni tu dei, vua ga na Kalou bula, o koya sa solia vakalevu vei keda na ka kecega eda marau kina; me ra caka vinaka, me ra vutu ni cakacaka e yaga, me ra lomasoli, me ra via veivuke; me ra binia tu me nodra na yavu ena yaga e na gauna e muri mai, me ra taura kina na bula sai koya na bula dina”`