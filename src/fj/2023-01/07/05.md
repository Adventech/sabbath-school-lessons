---
title:  Sakiusa
date:   15/02/2023
---

Ko Sakiusa e dua na Jiu vutuniyau ka rawata na nonai lavo ena nona daukumuni vakacavacava ena vuku matanitu ko Roma. Ko ira na daukumuni vakacavacava oqo era sa dau vakataqara e cake nai lavo mera solia na lewe ni vanua ka sega ni kena e dodonu ga mera solia, oya na vuna era cati Sakiusa kina ka vakatokai koya me tamata ivalavala ca.”

Ko Sakiusa e vakaitikotiko e Jeriko, ka koto ena sala ni nodra veivoli na dau ni bisinisi. Na nodrau sota ko Sakiusa kei Jisu e sega ni vakacalaka. Ka rairai e sa tekivu me sa tarai tiko na lomai Sakiusa ena veika vakayalo ka sa gadreva eso na veisau ena nona bula. A sa rogoca tiko ko koya na veika me baleti Jisu ka vinakata me sotavi koya. E qai rogoca sara ni na lako curumi Jeriko mai ko Koya kei ira na Nonai lawalawa ena siga ko ya enai otioti ni Nonai lakolako ko Jisu ki Jeruisalemi. Nai matai ni vosa nei Jisu ki vei Sakiusa e sa vakatakila na Nona sa kilai Sakiusa oti tu ni bera ni qai yaco yani ki Jeriko. 

`Wilika na Luke 19:1–10. Na cava na duidui e tiko ena kedrau maliwa na turaga vutuniyau (Sakiusa) kei koya na cauravou vutuniyau? `

Ko Sakiusa kei na cauravou vutuniyau e rau tautauvata ena so na ka. Erau vutuniyau ruarua, erau via raici Jisu ruarua, ka rau vinakata ruarua na bula tawa mudu. Sa mai yaco talega eke na ka e rau tautauvata kina. 

Ena gauna e kaya kina ko Sakiusa ni na solia e veimama ni nonai yau (Luke 19:8) ki vei ira na dravudravua, ko Jisu e ciqoma oya ni sai vakaraitaki ni veivutuni dina. E sega ni qai tukuna ki vua, vosota Sakiusa, me vakataki koya na cauravou vutuniyau, soli taucoko se me kakua ni soli e dua na ka, e sega ni vinakati e veimama. Na cava na vuna? De rairai baleta, o Sakiusa e sega ni vakalou ki na nonai yau, me vakataki koya na cauravou vutuniyau, dina ga ni taleitaka na iyau. Dina ga nida sega ni kila na ka e tukuna ko Jisu vakatabakidua ki vua. Ko Sakiusa vakataki koya e kaya e liu ni na soli lavo ki vei ira na dravudravua. Na kena veibasai, ko Jisu e a tukuna ki vua na cauravou vutuniyau me solia na ka kece, de na qai vakaleqai koya. Me vakataka ga e dua vei ira na tamata vutuniyau, ena dodonu me qarauna na rerevaki ni yau, ka rairai ni o koya e rawa ni vakatulewataka, ni vakatauvatani kei na cauravou vutuniyau. 

“Ena gauna sa vuki tani kina na cauravou vutuniyau mai vei Jisu, eratou a kurabui na tisaipeli ena Nona kaya, ‘E dredre sara vei ira era sa vakararavi ki nai yau me curu ki na matanitu ni Kalou! Eratou sa qai veikaya-yaka vakairatou Ko cei ena qai vakabulai rawa? Sa qai kaya ki vei ira ko Jisu, ‘Na veika sa dredre ki vua na tamata sa rawarawa ki Vua na Kalou.’ Marika 10:24, 26; Luke 18:27. Eratou sa qai raica ni vuku ni loloma savu ni Kalou, sa rawa kina ki vua na turaga vutuniyau me curu ki na matanitu ni Kalou.”—Ellen G. White, The Desire of Ages, p. 555.