---
title:  Na Cauravou Vutuniyau
date:   14/02/2023
---

Eda sega ni kila e levu na ka, me baleta na cauravou vutuniyau oqo, ka ga eda kila oya ni cauravou, ka vutuniyau. Ia tiko na yalona ena veika vakayalo. Ena gu ni yalona e a lako kina ki vei Jisu (Marika 10:17). E uqeti na lomana me vulica na bula tawa mudu. E rui bibi nai talanoa oqo ka ni volai tu ena tolu na ivola ni kosipeli, nei Maciu 19:16–22, Marika 10:17–22, kei Luke 18:18–23.

`Wilika na Maciu 19:16–22. Na cava e vakaibalebaletaka ko Jisu ena Nona kaya ki vei koya, “Kevaka ko sa vinakata mo vinaka sara, mo lako, mo volitaka na nomui yau, ka solia vei ira sa dravudravua, ko na qai vakaiyau mai lomalagi: ia mo lako mai, mo muri au” (Maciu 19:21)?`

E sega ni kaya ko Jisu meda volitaka na veika kece e tu veikeda ka solia nai lavo ki vei ira na dravudravua. Ka rairai nai lavo e sa nona kalou tiko na cauravou oqo, ka dina ga ni sau ni taro nei Jisu ena rui dredre, ia e kila tiko ni sai koya oqo na nonai nuinui na cauravou oqo ni bula tawa mudu.

Nai Vola Tabu e vakaraitaka ni a vuki rubu na cauravou oqo ka lako tani, baleta ni levu na nonai yau, e vutuniyau, E a soli ki vua na bula tawa mudu kei na dua na tikina ena kedra maliwa na itokani nei Jisu (“Lako mai ka muri au”—na vosa vata ga a vakayagataka ko Jisu ena Nona kacivi eratou na lewe 12 na tisaipeli). E a sega tale ni qai bau rogoca tale edua na ka me baleta na cauravou oqo. E volitaka na bula tawa mudu ena vuku ni nonai yau vakavuravura.

Sa dua na veivoli vakarerevaki, se segai? Sa dua dina na ivakaraitaki vakaloloma ni kena sega ni muri na berabera ni veivakacegui (delayed gratification). Na digidigi me vaka e cakava na cauravou oqo sa dua na veivakacalai levu baleta, se cava na ka e solia ki veikeda na veiyau vakavuravura ena gauna oqo, ena dua na gauna eda na mate, ka meda sotava na rairai ni tawa mudu. Ena gauna oqo, era lewe vuqa na vutuniyau era sa raica ni nodra iyau e sega ni solia ki vei ira na vakacegu kei na marau era nuitaka tiko; ia ena vuqa na ka e a vakayacori, e vaka me a yaco na kena veibasai. E vuqa na ivola e volai me baleta na vanua vakaloloma era tini kina na tamata vutuniyau. Vei ira na veivola tukutuku ni veigauna makawa e dua na kena ivakaraitaki uasivi ni kena sega ni veivakacegui nai yau e kune tiko ena vola ni Dauvunau. Se lesoni cava ga ko na rawa ni taura mai kina, e dua ga na tikina e matata kina; oya ni lavo ena sega ni volia rawa na vakacegu kei na marau.

`“Ia ko koya yadua sa via maroroya na nona bula, ena vakayalia; ia ko koya yadua ena vakayalia na nona bula e na vukuqu kei nai tukutuku-vinaka, ena maroroya. Ia ka cava na kena yaga vua na tamata, kevaka e rawati vuravura kece, ka vakayalia na yalona? se cava ena solia na tamata mei sau ni yalona?” (Marika 8:35–37). Na cava nai balebale ni vakayalia na nona bula e na vukuqu kei nai tukutuku-vinaka?`