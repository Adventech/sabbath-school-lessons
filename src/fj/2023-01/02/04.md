---
title:  Doka na Turaga
date:   10/01/2023
---

Nai vola ni Vakaibalebale e sega ni baleta soti na dina kei na lasu, ia e sa baleta tiko na vuku kei na lialia. Nida wilika sobu na ivola oqo, eda na raica kina na yaga ni vuku kei na ca ni tamata lialia.  

`Wilika na Vakaibalebale 3:1–10. Na vosa ni yalayala totoka cava e tukuni tiko eke? Ka vakatalega kina, na cava nai balebale ni “nomu tubu ni sevu ni vuata?`

E kerei keda tiko na Kalou meda biuti Koya me liu ena noda vakatulewataka na veika eda taukena mei vakadinadina ni sa Nona na veika kecega, ka sai vakaraitaki ni noda vakabauta ni na veivakarautaki ki veikeda. Ia e sivia tale na ka oqo. E kaya kevaka eda na biuti koya me liu, o Koya ena qai vakalougatataka na ka se vo. Na ka walega meda cakava, oya meda biuti Koya e liu—nai vakaraitaki kei na vakadinadina ni noda sa vakabauta na Kalou ena lomada taucoko ka sega nida vakararavi tiko ki na noda kilaka, (e rui bibi baleta sa dauvakavuqa sa dauyaco na ka eda sa sega ni qai kila). 

Me kakua tale ni dua na ka me uqeti vakalevu na noda vakabauta na Kalou kei na Nona loloma me vaka na kauveilatai. Ena gauna eda sa vakila kina na veika sa soli ki veikeda ena vukui Jisu, sega walega ena vuku ni noda Dauveibuli (Joni 1:1-4) kei na noda Dauveivakarautaki (Iperiu 1:3), ia ni sa noda iVakabula talega (Vakatakila 5:9), eda sa na vakasuka ga ki Vua na Kalou nai sevu ni veika e tu veikeda, se na ka lailai cava eda na rawa ni cakava.

“E sega walega ni kaya na Kalou ni Nona nai katini, ia e tukuna ki veikeda na gaunisala dodonu me maroroi kina. E kaya, ‘Mo dokai Jiova e na nomu i yau, Kei nai sevu ni nomu vuata kecega.’ E sega ni kenai balebale meda vakayagataka ga ki veikeda na ka eda rawata, qai kauta mai ki Vua na Kalou na kenai vovo. E dodonu me veisau ena noda biuta vakatikitiki taumada na Nonai wasewase na Kalou.”—Ellen G. White, Counsels on Stewardship, p. 81.

E kaya na Kalou kevaka eda biuti koya me liu tiko, na noda lololo ena vuabale. Ia na ka oqo ena sega ni yaco ga vakasauri, oya ena nomu yadra mai ena dua na mataka vou sa sinai tu na nomu lololo.  

Nai Vola Tabu e vakasinaiti tu ena yavu me baleta na dauveiqaravi vinaka, navunavuci vakamatau, kei na maroroi ni lavo, oya na noda yalodina ki na veika e sa kacivi keda kina na Kalou, ka sai koya oqo mei matai ka itavi bibi duadua. 

`Eda na vulica vakacava meda vakabauta na Kalou kei na Nona vosa ni yalayala ena gauna ni dredre vakailavo, vakauasivi ena noda gadreva meda yalodina tikoga ena gauna sa drekea kina na lololo?`