---
title:  Vakasaqara Taumada
date:   12/01/2023
---

E a tukuni ena gauna nei Jisu ni ra “lewe vuqa vei ira na tamata, sa vinakata me ra rogoci koya” (Mark 12:37). Era lewe vuqa vei ira nai kumukumu levu era muri ka vakarogoci Jisu tiko era okati nira tamata wale. Sai ira oqo era a vakani ena ulunivanua, ka ra rogoca nai vunau mai na ulunivanua. Sa qai kaya ki vei ira ko Jisu, Au kila ni ko sa kauwaitaka tiko vakalevu se cava na ka mo ni na solia ki vei ira na lewe ni matavuvale. Ko ni kauwaitaka tiko na kakana kei na wai o koya ko ni na gadreva ena veisiga kei nai sulu me solia ki veikemuni na katakata kei na veimaroroi. Ia oqo na ka au vakatututaka . . .

`Wilika na Maciu 6:25–33. Na cava na ka e yalataki eke, ka cava na ka era na cakava na tamata mena qai nodra kina na vosa ni yalayala oya?`  

E vuqa vei ira na vosa ni yalayala ni Kalou e tiko kina na veiyalayalati ka gadrevi me vakaitavi kina o Koya e solia na veiyalayalati kei koya e nona. Me rawa ni noda na veivakalougatataki, ena gadrevi meda na cakava talega na nodai tavi.  
`Wilika na Aisea 26:3. Na cava e gadrevi meda cakava me noda kina na vakacegu ni Kalou?`

`Wilika na 1 Joni 1:9. Na cava na ka ena cakava ko Jisu kevaka eda vakatusa na noda ivalavala ca?`

`Wilika na 2 V/Gauna 7:14. Na cava na “kevaka” kei na “oti” ni vakatutu ni Kalou eke?`
	
Na veitikina kece oqo kei na vuqa tale e tara tiko e dua na tikina bibi oya ni dina ga ni rui cecere na Kalou, dina ga ni Kalou na noda Dauveibuli ka Dauveivakarautaki talega, ka dina ga ni bula tawa mudu e isolisoli ni loloma savu ka sega ni tu veikeda e dua na ka vinaka me rawa ni noda kina, ia se tiko ga na noda itavi meda na cakava ena veiraravui levu e vakayacori tiko oqo e vuravura. Na vakayagataki ni solisoli tabu ni galala ni vakatulewa, galala ni digidigi, sa dodonu ki veikeda meda muria na veivakauqeti ni Yalo Tabu ka talairawarawa kina: e sa kacivi keda kina na Kalou meda cakava. Dina ga ni sa solia tu ki veikeda na Kalou na veivakalougatataki, sa rawa tikoga nida digitaka na veicudruvi kei na mate. Sa rauta me kaya kina na Kalou, “Mo digitaka mada na bula mo bula kina ko iko kei na nomu matavuvale” (Vakarua 30:19).