---
title:  Na Veiyalayalati me Baleta nai Katini
date:   11/01/2023
---

E tiko e dua nai sema e veivolekati sara vakayalo ena kedrau maliwa na soli katini kei na noda veiwekani vata kei na Kalou. Era rawaka vakalevu na Isireli ena gauna era talairawarawa kina ki Vua na Kalou kei na nodra yalodina ena soli katini. Ena yasana kadua, era sotava na dredre ena gauna era sega ni cakava kina. E vaka mera vakamuria tu nai vakarau ni bula e talairawarawa era na vutuniyau kei na talaidredre era na sotava kina na leqa. Ena dua na gauna ni nodra sega ni yalodina, a qai vosa na Kalou ki vei Malakai na parofita me kaya ki vei ira na tamata ni nodra tiko vinaka kei na tiko vakaca ena vakatautaki ena ka era na cakava.

`Wilika na Malakai 3:7–11. Na cava na vosa ni yalayala kei nai tavi e kune ena tikina oqo?`

E sa yalataka tu na Kalou ki vei ira na tamata kevaka era na lesu mai ki Vua, ena lesu tale mai ki vei ira ko Koya. Nira taroga se cava nai balebale ni lesu ki Vua, sa qai tukuna vakamatata ki vei ira mera, “Kakua ni butakoci Koya enai solisoli kei nai katini.” Na nodra butako e vakavuna na nodra vatonaki. Sai koya oqo na kenai wali e solia na Kalou ena vuku ni leqa era sotava tiko oya mera: “Kauta mai nai katini kece ki na lololo” (Malakai 3:10). Kevaka ko na cakava na ka oqo, “Au na qai . . . dolava ki vei iko na katuba ki lomalagi ka sovaraka vei kemudou na ka ni veivakalougatataki, me na sautu dina.” Kevaka e sa na sega na vanua me ra na ciqomi kina, na kena vuabale mera vukei kina na tani ka veivuke ena kena vakatetei na cakacaka ni Kalou.

“O Koya a solia na Luvena e duabauga me mai mate ena vukumu, e sa cakava tiko e dua na veiyalayalati vata kei iko. E sa solia ki vei iko na Nona veivakalougatataki, ia e gadrevi iko mo kauta mai ki Vua na nomui solisoli kei nai katini. Sa na sega ni rawa kina ki vua e dua me na kaya ni sega ni kila na ka oqo. Nai naki ni Kalou me baleta nai katini kei na isolisoli e tukuni vakamatata tu ena Malakai wase tolu. Sa kacivi ira tiko na Nona tamata na Kalou mera dinata na veiyalayalati e sa cakava ki vei ira.”—E. G. White, Counsels on Stewardship, p. 75.

E dua nai tukutuku matata ni talairawarawa e volaitukutukutaki tiko ena gauna ni veiliutaki nei Tui Esekaia mai Juta. E a yaco e dua na veivakabulabulataki levu e Juta, ka ra tekivu mera vakasuka ena yalodina na tamata na nodra ikatini kei nai solisoli ki na lololo ni vale ni soro. Na 2 Veigauna 31:5 e kaya na ka a yaco ena gauna era sa kauta mai kina na tamata “nai sevu ni sila, na waini, kei na waiwai, kei na oni, ka so mai na vua ni were kecega: a ra sa kauta vakalevu mai nai katini ni ka kecega”  

`Na cava e vakaraitaka na nomu soli katini me baleta na nomu bula vakayalo kei na veiwekani vata kei na Kalou?`