---
title:  Mo Vakarorogo Vakaidina 
date:   09/01/2023
---

Nai vola ni Vakarua sai koya na kena biu vakaivola na itukutuku ni veitataunaki nei Mosese ki nai karua ni tabatamata vei ira na Isireli ni oti e vasagavulu na yabaki na nodra lako voli e loma ni veikau. A soli nai tukutuku oqo ena bucabuca ko Moapi ena tokalau kei Jeriko. Nai vola oqo (Vakarua) e dauvakatokai, “Nai Vola ni Veivakananumi” 

Enai vola oqo e raica lesu tale tiko kina ko Mosese na Nona yalodina na Kalou vei ira na Isireli. E veivakananumi ena nodra ilakolako mai na Ulunivanua ko Sainiai ki Ketesa-parinea enai sauka ni Vanua Yalataki, ka vaka-kina na nodra vakaduiduile kei na 40 na yabaki ena loma ni veikau.  E tokaruataka tale ki vei ira nai Vunau e Tini, na gadrevi ni katini kei na lololo. Ia na i Vola ni Vakarua e vakamatatataki vakatabakidua tiko ki na veivakasalataki mera talairawarawa ki Vua na Kalou ka ciqoma na Nona veivakalougatataki. E vakaraitaka tiko ko Mosese ni Kalou e tu Vua na kaukauwa kei na gagadre me maroroi ira na Nona tamata. 

`Wilika na Vakarua 28:1–14. Na veivakalougatataki cava e yalataki tu ki vei ira na tamata? Ia na cava na ka e dodonu mera na cakava me nodra kina?`

Sa dua na ka na nona vinakata tiko vakalevu ko Mosese mera kila na tamata na Nona sa vakarautaka oti tu na Kalou vinaka oqo na veika e veivakurabuitaki mana ki vei ira. Na Nona vosa e kaya, “Kevaka ko ni na vakarorogo vakaidina” Mera kila ni nodra icavacava tawa mudu e sa mai vakaliligi tu eke. Sa dua nai vakaraitaki kaukauwa ni galala ni digidigi. Sai ira oqo na Nona matanitu digitaki, e nodra na veivakalougatataki kei na vosa ni yalayalai, ia na veivakalougatataki kei na vosa ni yalayala oqo era sega ni soli wale. Era gadrevi mera ciqoma ka vakayacora kina e dua na ka.  

Kei na veika kece e kaya ki vei ira na Kalou e sega ni dredre mera cakava, “Ni sa sega ni vuni vei kemuni nai vakaro oqo ka’u sa vakarota vei kemuni edaidai, ka sa sega talega ni yawa.  Sa sega mai lomalagi, me kainaki kina, O cei me lako cake ki lomalagi, ka kauta mai vei keda, me da rogoca, ka cakava? A sa sega talega mai tai kadua ni wasawasa, me kainaki kina, O cei me lakova na wasawasa, ka kauta mai vei keda, me da rogoca, ¿ka cakava? Ia sa voleka sara vei kemuni na vosa, io e na gusumuni, kei na lomamuni, mo ni cakava rawa” (Vakarua 30:11–14).

Salamuria ga mai na veivakalougatataki nai vakasala ni veicudruvi, ena yacovi ira kevaka era na talaidredre (Vakarua 28:15–68), oya, na revurevu ni ka ena kauta mai na nodra ivalavala ca kei na vakaduiduile. 

`Na cava na kenai balebale ki veikeda, ena gauna oqo, meda vakarorogo vakaidina ki na veika e tukuna ki veikeda na Kalou meda cakava?`