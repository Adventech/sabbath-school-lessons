---
title:  Na Bula Tawa Mudu
date:   20/03/2023
---

Me vaka nida tamata (vinakata se sega), e dua na tawa mudu e waraki keda tiko. Nai Vola Tabu e kaya, ni na lako mai na tawa mudu oqo ki na tamata yadudua ena rua na kenai vakaraitaki oya na bula tawa mudu se mate tawa mudu. Ena sega na tu e loma. Sega na butubuturua. Ia ena dua ga vei rau, bula se mate tawa mudu. Oqo na ka dina me baleti keda. 
 
`Wilika na Roma 6:23 kei Joni 3:16. Na cava e tukuni tiko eke ki veikeda?`

Ena dredre me vakasamataki na rua na digidigi se vuqa na digidigi, se vakacava? De rairai na nomu wilika tiko oqo, ko sa digitaka kina na bula tawa mudu, se ko sa vakanananu tiko kina? E tu ki Vua na Kalou na kaukauwa me cakava na ka e kaya ena rawa ni kitaka—me vakayacori kina na Nona vosa ni yalayala. Sa noda itavi ga meda vakabauti Koya ka talairawarawa ki na Nona vosa.

`Wilika na Joni 14:1–3. Na cava nai vakasala ni Kalou ki veikeda ena tikina e 1, ka cava na ka e yalataka ki veikeda ena tikina e 2 kei 3?`

Ni vakarau me mai cava na cakacaka ni veiqaravi nei Jisu e delai vuravura, e qai cavuta kina na vosa talei oqo ni vakanuinui kei na veivakayaloqaqataki ki vei iratou na tisaipeli. Na veivosa oqo ena laveta cake na yalodratou ena veigauna ni yalolailai kei na dredre. Era na rawa ni cakava talega veikeda. Ko Jisu e lako sobu mai lomalagi, e lako cake ki lomalagi, ka sa yalataka tu ki veikeda, “Au na lesu tale mai ka kauti kemudou ki vei Au mo dou tiko talega ena vanua Au sa tiko kina.”

Ka vaka me uasivita na veika kecega, na mate nei Karisito ena Kauveilatai enai matai ni Nona lako mai sa noda ivakadei levu ni na lesu tale mai, baleta kevaka me a sega na Lesu Vakarua mai, na cava na yaga ni Nona lako mai enai matai ni gauna? Na dina ni Nona a mai mate ko Jisu ena kauveilatai sa vaka talega kina na dina ni Nona vosa ni yalayala ena Nona a kaya: “Au na lesu tale mai ka kauti kemudou ki vei Au ka mo dou na tiko talega ena vanua Au sa tiko kina” (Joni 14:3).

`Vakadei vakalevu ena vakanananu ni Nona a lako mai ko Jisu enai matai ni gauna e ivakadei ni Nona na lesu tale mai vakarua. Na cava na ka e yaco enai matai ni Nona lako mai me na laki yaco kina meda vakadinata na vosa ni yalayala me baleta nai karua ni lesu tale mai?`