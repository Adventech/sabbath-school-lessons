---
title:  Na Jeruisalemi Vou
date:   21/03/2023
---

Nai vakamacala vakaivolatabu ni Jeruisalemi Vou sai koya na ka a raica ko Eparama ena vakabauta. “Ni sa nuitaka ko koya na koro sa tauyavutaki, ka tara na Kalou ka cakava” (Iperiu 11:10). Na Jeruisalemi Vou e Nona vakanananu na Kalou, e tara me baleti ira era lomani Koya ka maroroya na Nonai vunau. Na Jeruisalemi Vou ena nodrai tikotiko na Nona tamata yalodina na Kalou ena loma ni dua na udolu na yabaki mai lomalagi ka oti oya ena tokitaki mai ki na vuravura vou me tawa mudu. E tiko nai tukutuku vinaka vei ira eso era sega ni via toso. Na Kalou ena qarauna na ka kecega. E kaya ko Joni ni a raica na korovou ko ya. “Ia koi au ko Joni, au a raica na koro tabu, ko Jerusalemi vou, sa lako sobu mai vua na Kalou mai lomalagi, a sa ukucavu me vaka na goneyalewa sa ukucavu me lako vua na watina” (Vakatakila 21:2).

`Wilika na Vakatakila 21. Na cava eso na ka e a yalataki ki veikeda?`

E tiko e vuqa sara na ka eke e sega ni yacova rawa na vakanananu ni tamata, era vakacacani tu ena vuku ni valavala ca, ka kila walega na vuravura sa bale enai valavala ca. Ia na ka eda na rawa ni kila e vakasinaiti tu enai nuinui. 

Matai, me vaka na Nona tiko vata kei keda ko Jisu ena vuravura bale oqo ena gauna e a liatamata mai kina, ena tiko vakatalega kina kei keda ena vuravura vou. Sa na dua dina na ka kalougata ki vei ira era na raici Jisu vakavoleka sara ena matanavotu. Ena rawa ni noda talega na kalougata oya, ena gauna oqo kevaka e sega ni vakalatia tiko na matada nai valavala ca. 

Oti, sa na qai rawa vakacava ki veikeda eda kila walega tikoga na tagi kei na rarawa kei na mosi meda na marautaka na vosa ni yalayala uasivi duadua enai Vola Tabu kece ni kaya: “Ia na Kalou ena tavoya tani kecega na wai ni mata mai na matadra; ia ena sega tale na ciba, se na rarawa, se na tagi, ka na sega tale na vutugu: ni sa takali tani na ka makawa” (Vakatakila 21:4)? Na veika makawa kece ena lako tani, na veika a sega ga dodonu me a tiko eke.

Vakatalega kina na kena drodro tiko mai na uciwai ni bula savasava mai nai tikotiko vakaturaga ni Kalou, ena yasana ruarua e tubu tu kina na kau ni bula. Ena tiko kina na tikotiko vakaturaga ni Kalou ka ra na raici Koya ena matanavotu” (Vakatakila 22:4). Vakadua tale, ko ira na vakabulai era tiko vakavoleka sara ki Vua na Kalou

`Wilika na Vakatakila 21:8, me baleta na nodrai cavacava ko ira era na sotakaya nai karua ni mate. Na nodrai valavala ca cava o ira era cavuti tiko ekea ena sega ni vosota rawa ko Jisu? Na cava na vuna, era na qai yali kina na tamata oqo ni so vei ira era a cakava na ka vataga era bula? Na cava na duidui ena kedrau maliwa nai kumukumu e rua oqo?`