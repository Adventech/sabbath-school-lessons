---
title:  Vakanamata ki nai Cocovi
date:   23/03/2023
---

Ni sa veisau oti ko Paula, e soli koya sara yani vakatabakidua ki na cakacaka nei Karisito. Ena na vuku ni nona vuli kei na totolo ni vakasama, ena rawa ki vua me rawaka vakalevu ena rai vakavuravura. Me vakataki Mosese, e sa digitaka ko Paula me vakacacani vata kei ira na tamata yalodina ni Kalou kei na vuku i Karisito. E mokulaki, virilaki, biu ki valeniveivesu, luvu iwaitui, via kana, liliwa, kei na vuqa tale e volai tu ena 2 Koronica 11:24–33. E rawa vakacava ki vua me vosota na veika kece oqo?

`Wilika na Roma 8:16–18. E yaco vakacava na nona kila ni o koya na luve ni Kalou e yavu ni nona yalodina?`

Nai sau e biuta ko Paula ena vuku ni yalodina e dua na ka e uqeti koya me vakacacani vata kei Karisito. Mai vale ni veivesu a vola kina vakaoqo: “Oi kemudou na veiwekani, au sa sega ni vakasami au niu sa taura oti; ia sa dua bauga na ka kau sa kitaka, au sa guilecava na ka sa sivi, kau sa kakavaki meu tadolova na ka ki liu, kau sa ciciva na cere, meu tauca na cere sa kacivi au kina maicake na Kalou e na vuku i Karisito Jisu” (Filipai 3:13,14).

`Wilika na 1 Timoci 6:6–12, Nai tukutuku bibi cava e tiko ena tikina oqo veikeda na Lotu Vakarisito?`

Mai na rai vakaivolatabu, na rawaka sai koya na kena taukeni na veika ko gadreva ena gauna ko gadreva kina. E sega ni kena vakumuni na ka e taukeni. Na vutuniyau sai koya talega na kena cikevi na vosa ni yalayala ka tiko ena Filipai 4:19: “Ia na noqu Kalou ena solia me rauta kecega na nomudou dravudravua, me vaka na nonai yau levu, e na vuku i Karisito Jisu” Kenai otioti, na vutuniyau sai koya na vakavinavinaka ni veika ko taukena mai Vua na Kalou kei na vakabauti Koya ena veika kecega.  

E a sega ni yalataka na Kalou ki vei ira na luvena ni ra na vutuniyau taucoko ena yau ni vuravura. E kaya, ni ko ira era bulataka na bula vakalou era na sotava na rarawa. Ia na ka ena solia ena vinaka cake mai na veika vakavuravura, E kaya, “Au na solia na veika ko gadreva ka”u na tiko vata kei iko ena veiyasana kecega” E muri ena qai solia ki vei ira na Nona tamata yalodina na vutuniyau dina kei nai tavi kei na bula tawa mudu. Sa dua dina nai sau cecere. 

Ni sa vakarau me mai cava na nona bula, sa rawa kina ki vei Paula me kaya, “Niu sa vakarau tu meu liviraki, ka sa voleka na siga ni noqu toki yani. Au sa vala oti e nai valu vinaka, au sa ciciva oti na cere, au sa taura matua na vakabauta: e muri, sa maroroi me noqu nai sala vakaturaga ni valavala dodonu, o koya ena solia mai vei au na Turaga, o koya na turaga-ni-lewa dodonu, e na siga ko ya; ia ena sega vei au duaduaga, vei ira kece talega era a vinakata na nona rairai mai” (2 Tim. 4:6–8). Ena loloma savu ni Kalou, me rawa ki veikeda meda cavuta na ka vata ga oya, kei nai nuinui vata talega oya.