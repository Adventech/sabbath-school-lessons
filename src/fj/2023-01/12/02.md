---
title:  Nai Sau ni Yalodina
date:   19/03/2023
---

`Wilika na Iperiu 11:6. Na cava nai balebale ni tikina oqo ki veikeda? Na cava na ka meda cakava ena ka e kaya? Raica talega na Vakatakila 22:12, Aisea 40:10, kei na Aisea 62:11. Na cava na ka era vakatavulica ki veikeda na veitikina oqo?`

Nai sau ena solia na Kalou ki vei ira na luvena yalodina e sega na ka me na vakatauvatanitaki rawa kina, me vakataka e vuqa na veika vakayalo, ni sega ni yacova na noda kilaka. “E dredre ki vua na tamata me na vakamacalataka rawa na ka sa vakarautaka tu na Kalou vei ira na yalosavasava. Ena kilai walega ki vei ira era vakaraica tiko. E sega na vakasama ena rawa ni vakamacalataka na lagilagi kei na serau ni Parataisi ni Kalou”—Ellen G. White, The Great Controversy, p. 674.

E mai tinia ko Jisu na Nonai vunau mai na ulunivanua ena vosa oqo: “Dou sa kalougata, ni dou sa vakasewasewani, ka vakacacani, ka vosavakacacataki vakailasu e na ka kecega e ca, e na vukuqu: 12 dou reki, ka marau vakalevu: ni sa levu na kenai sau vei kemudou mai lomalagi: ni sa vakaoqo na nodra vakacacani ira na parofita era sa bula eliu vei kemudou” (Maciu 5:11, 12). Ni oti na nodra volaitukutukutaki na tamata vakabauta ena Iperiu 11, sa tekivutaka sara o koya na dauvolaivola ena wase ka tarava me vakamacalataka na vuna e loma soli kina ko Jisu me mate ena kauveilatai.

“E na vuku ni ka oqo, ni sa vakavolivoliti keda talega e lewe vuqa e vaka na o era sa vakaraici keda, me da biuta laivi tu na ka bibi kece kei nai valavala ca eda sa tao rawarawa kina, ka me da ciciva tikoga na cere sa tu e matada, 2 ka me da vakaraici Jisu, o koya sa vakatekivuna ena sauma talega na noda vakabauta; o koya, e na vuku ni marau sa viritu e matana, sa vosota na kauveilatai, ka sa sega ni madua ni sa vakalialiai kina, a sa qai tiko sobu ko koya e na liga i matau ni tikotiko-vakaturaga ni Kalou” (Iperiu 12:1, 2). 

Na vakaicocovitaki ena vuku ni yalodina, e sega ni tautauvata kei na vakabulai ena vuku ni cakacaka. Ko cei veikeda e vinaka na nona cakacaka me sa rawa kina ki Vua na Kalou me okata ni sa dodonu me nona nai cocovi? E sega sara ni dua na tamata. Sai koya saraga oya nai naki bibi ni kauveilatai. Kevaka sa rawa ni vakabulai keda na noda cakacaka, sa na sega ni qai yaga ki vei Jisu me lako ki na kauveilatai. Ia e vakayacora oya ena vuku ni loloma savu. “Ia kevaka sa ka-ni-loloma, sa qai sega ni ka-ni-cakacaka: ke sa sega ni vakaoqo, sa sega ni loloma na loloma” (Roma 11:6). Nai sau sai koya na kena sa na mai vakacavari na ka sa cakava na Kalou ki veikeda. 

`Eda na vakila vakacava na duidui ena kedrau maliwa na vakabulai ena loloma savu kei na isau e soli ena vuku ni cakacaka? Kauta mai na nomui sau ni taro ena Siga Tabu.`