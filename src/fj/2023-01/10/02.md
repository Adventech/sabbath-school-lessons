---
title:  Na Vutuniyau Lialia
date:   05/03/2023
---

`Wilika na Luke 12:16–21. Nai tukutuku yaga cava e tiko kina me noda? Na veivatonaki kaukauwa cava e solia na Kalou ki na tamata lialia oya, ka cava e kaya me baleti keda me baleta na noda ivalavala ki na veika eda taukena?`

Dina ga ni rabailevu nai tukutuku mai na ka oqo, ia ena rawa ni dua e kaya ni o koya oqo nai talanoa nei Jisu me baleta na ka me na kakua ni vakayacori ena gauna ni vakacegu mai na cakacaka. Ena vuku ni ka oya, kevaka me sa biuta na nona cakacaka e dua na tamata me vakayagataka na veika e sa rawata, ena dodonu me na qaqarauni ka tugana nai talanoa oqo ki lomana. Na leqa e sega ni baleta na cakacaka vakaukauwa se yaco me vutuniyau, vakauasivi ni sa qase ka vaka me vutuniyau e dua. Na leqa e tiko enai valavala e vakayacori kina. Na Nona vosa—“mo vakacegu mada, mo kana, mo gunu, mo marau tiko” (Luke 12:19)—e cauraka na ka dina eke.

“Na nonai naki na tamata oqo e sega ni uasivi cake mai vei ira na manumanu era sa vakamatei. E bula tiko me vaka sa sega na Kalou, sega na lomalagi, sega na bula ena gauna mai muri; me vaka e sa nona ga na veika e taukena ka sega ni dinautaka e dua na ka mai Vua na Kalou se vua e dua na tamata”—Ellen G. White, Christ’s Object Lessons, pp. 257, 258.

Kevaka, enai tagede ni bula oqo, eda nanumi keda tikoga vakaikeda ka sega ni kauwaitaka na nodra leqa na tani kei na cakacaka ni Kalou, eda sa vakadamurimuri koya tiko na tamata vutuniyau lialia. E sega ni dua nai vakaraitaki ni a vucesa se sega ni dina na tamata vutuniyau ena vosa vakatautauvata nei Jisu. Na leqa e tiko ena gaunisala e vakayagataka kina na veika e solia ki vua na Kalou. Ena vuku ni noda sega ni kila na siga eda na mate kina, sa dodonu meda na vakarautaka ena noda colata tiko na loma ni Kalou se sega ni bula tiko ena bula ni nanumi koya ga vakataki koya

Nai yaloyalo rabailevu e vakaraitaka tiko nai Vola Tabu ni tamata ena cakacaka ka rawaka tiko ena balavu ga ni gauna e rawata tiko kina. Ia, e talei nida raica ni o koya a vola nai vola nei Taniela kei na Vakatakila, vuqa era vakabauta ni rau sa yacova yani na yabaki 80 ena gauna erau vakaotia kina na nodrau dui cakacaka. Oqo na gauna era lewe vuqa era mate tiko ena yabaki 50. Ko Ellen G. White e tabaka eso na nonai vola me vaka na Desire of Ages, rauta tiko na nona sa yabaki 70. Na balavu ga ni noda bulabula vinaka, na yabaki ni bula me kakua ni tarova na noda vuavuai vinaka ena noda cakava eso na cakacaka vinaka.

Ko Jisu e vakasalataki ira tiko oira era waraka tiko na Nona Lesu mai Vakarua, sega walega ni wawa ia mera cakacaka tale tikoga. (Maciu 24:44–46). 

`Ena yabaki cava ga vata kei na uma ilavo cava ga, eda na levea rawa vakacava na icori e a sikalutu kina na tamata oqo? Tarogi iko mada, “Na cava au bula tiko kina?”`