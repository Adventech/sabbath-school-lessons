---
title:  Vakaiyau mai Lomalagi
date:   05/01/2023
---

> <p></p>
> “Dou kakua ni kumuna vata vei kemudou nai yau e vuravura, e dauvakacacana kina na sarasara kei na veveka, a sa ravabasuka kina na daubutako ka butakoca: ia mo dou kumuna vata na nomudou i yau mai lomalagi, sa sega ni vakacacana kina na sarasara se na veveka, a sa sega ni ravabasuka kina na daubutako me butakoca: ni na tiko talega na yalomudou e na yasana sa tiko kina na nomudou i yau” (Maciu 6:19–21). 

`Na dina bibi cava e tukuna tiko eke ko Jisu?`

Eda sa wilika na kedrai talanoa eso na tamata vutuniyau, qai yaco na gauna mera vakayali ira kina? Sa sega ni qai vanua vinaka na noda vuravura: nai valu, nai valavala kaukauwa, na vakacaca, na tavuki ni vanua, na kena na rawa ni basika ga mai e dua na ka ena dua ga na gauna ka kauta tani na veika kece eda cakacakataka, vakauasivi na veika eda sa taukena ena yalodina. Oti, ena dua ga na tiki ni gauna, e basika kina ko mate, sa qai tawayaga na veika kece eda taukena. 

E sega ni kaya nai Vola Tabu ni ca na vutuniyau, se levu na nodai yau; ena tikina oqo e veivakasalataki tikoga kina ko Jisu ena kena vakayagataki. 

Na cava nai balebale ni noda kumuna vata na noda iyau mai lomalagi? Na kenai balebale oya na noda laiva na Kalou kei na Nona cakacaka me imatai, ka me ka bibi duadua ena noda bula, ka sega ni da laiva me liu ka bibi tiko nai lavo. Ena veika tale eso, sa kenai balebale ni noda vakayagataka na veika e tu ki veikeda ki na cakacaka ni Kalou, na kena vakatetei na Nona matanitu, na cakacaka ena vukudra na tani ka ivurevure ni veivakalougataki vei ira. 

Ena gauna e kacivi Eparama kina na Kalou, e sa nakita me na vakayagataki Eparama kei na nona matavuvale me ra na kalougata kina na veimatavuvale e vuravura. Sa qai kaya na Kalou ki vei Eparama o koya e vakatokai ni “Weka ni Kalou” (Jemesa 2:23), “ia ka’u na vakayacori iko mo matanitu levu, ia ka’u na vakalougatataki iko, ka vakarogorogoya na yacamu: ia ko na vu ni veivakalougatataki: ia ka’u na vakalougatataki ira era vosavakalougatataki iko, ka cudruvi koya sa rukaki iko; ena kalougata talega e na vukumu na veimataqali kecega e vuravura” (Vakatekivu 12:2, 3).

“O koya oqo era sa vakalougatataki vata kei Eparaama na dauvakabauta ko ira sa muria na vakabauta” (Kalatia 3:9). Eda sa bolei vata tale tikoga ena veika e a tukuni ki vua.

“Nai lavo e vinaka baleta ni vuqa sara na  ka vinaka eda na rawa ni caka kina. Voli kina na kakana vei ira era via kana, wai vei ira era via gunu, kei nai sulu ki vei ira na luvaiwale. Ai sasabai ki vei ira era colata nai colacola bibi, ka gaunisala ni veivuke ki vei ira na tauvimate. Ia ena sega ni yaga nai lavo vakavo walega ni sa sotavi kina na veika e yaga ena bula oqo, vakalougatataki kina ko ira na tani, ka tosoi kina na cakacaka nei Karisito.”—Ellen G. White, Christ’s Object Lessons, p. 351.

`“Na vanua sat u kina na nomui yau sa tu talega kina na yalomu” (Maciu 6:21). Evei na vanua e kaya na lomamu ni tiko kina na nomui yau?`