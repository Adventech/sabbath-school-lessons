---
title:  Eda sa Tiki ni Matavuvale ni Kalou

date:   01/01/2023
---

`“E na vuku ni ka oqo kau sa tekiduru kina vei koya na Tamada, o koya era sa vakayacani kina na mataqali kecega mai lomalagi kei vuravura” (Efeso 3:14, 15). Nai yaloyalo cava e basika cake mai ena tikina oqo, kei nai nuinui cava e kune kina?`

Ena gauna ni veiqaravi nei Jisu e a kaya kina, “O koya mo dou qai masu vakaoqo: Tama i keimami mai lomalagi, Me vakarokorokotaki na yacamuni” (Maciu 6:9). E muri e a tokaruataka kina na masu vata ga oya ki vei iratou na Nona tisaipeli (Luke 11:2). Ko Jisu e kaya meda kacivi Tamana, “Tamai keimami mai lomalagi” Ena gauna erau a sota kina ko Jisu kei Meri ni sa tucake tale mai na mate, e a vinakata me tarai Koya, qai kaya ki Vua ko Jisu,  ‘Kakua ni tarai au; niu sa bera ni lako cake vei Tamaqu: ia mo lako vei ira na wekaqu, ka kaya vei ira, Au sa lako cake vei koya sa Tamaqu, ka Tamamudou; vei koya sa noqu Kalou, ka nomudou Kalou” (Joni 20:17). 

Baleta ni duavata ga ko Tamada vata kei Jisu, o Koya na tuakada ka eda sa tacina ena vuku ni Turaga. Sa mai yaco ko Jisu me lewe ni matavuvale vakavuravura me na rawa kina ki veikeda meda lewe ni matavuvale vakalomalagi. “Erau sa duavata na matavuvale vakalomalagi kei na matavuvale vakavuravura.”—Ellen G. White, The Desire of Ages, p. 832.

`Wilika na Lako Yani 3:10; Lako Yani 5:1; kei na Kalatia 3:26, 29. Na cava era kaya na vuna e dodonu me veivakayaloqaqataki kina?`

Ni veidutaitaki na rai ni veibuli o koya eda sa nanumi kina ni da sa tiki ni lawa ni veika buli, nai Vola Tabu e vakatavulica ni sega walega ni bula tiko na Kalou, ia e lomani keda ka semati Koya ki veikeda enai valavala ni loloma me yaco kina nai yaloyalo ni matavuvale o koya e vakayagataki tiko vakalevu enai Vola Tabu me vakatakila na veiwekani oya. Se mani kacivi ira na Isireli ko Jisu “Noqu tamata” se oikeda na “luve ni Kalou se vakatokai na Kalou me ‘Tamada’ ia e dua tikoga na ka e tukuna tiko. Na Kalou e lomani keda ena gaunisala e dodonu mera veilomani kina na lewe ni matavuvale. Oya nai tukutuku vinaka ena loma ni vuravura sara madaga vakataki koya, ena rawa ni sega ni veiciqomi.

`Raitayaloyalotaka mada na vuravura eda okati ira kecega na tamata ni dua ga na matavuvale. Eda na vulica rawa vakacava meda veitokani vinaka ki vei ira kecega na tamata me vaka nira sa tacida tagane ka tacida yalewa?`