---
title:  Na Kalou nai Taukei ni Ka Kecega
date:   02/01/2023
---

`Wilika Same 50:10–12; Same 24:1; 1 V/Gauna 29:13, 14; kei na Akeai 2:8. Nai tukutuku cava e tiko eke, kei na cava nai balebale ni dina oqo ki veikeda ka cava e kaya ena vuku ni ka eda taukena?`

Enai vola ni 1 V/Gauna, me tekivu mai na wase 17, e volaitukutukutaki tiko kina na gagadre nei Tevita me tara e dua na vale ni Kalou. E wasea na nona gagadre ki vei Necani na parofita ka qai tukuna ki vua; “Mo kitaka na ka kecega sa tu e lomamu; ni sa tiko vata kei iko na Kalou” (1 V/Gauna 17:2). Ia ena bogi koya sa vosa kina na Kalou ki vei Necani ka vakasalataki koya me tukuna ki vua na tui ni na sega ni rawa ki vua me na tara na vale ni Kalou baleta ni o koya na tamata ni valu. Na luvena ena qai cakava na cakacaka. Sa qai kerea ko Tevita ke rawa wale madaga ki vua me vakarautaka na kena droini kei na kena iyaya. Ena gauna sa vakadonui kina na nona kerekere, sa qai vakayagataka na vo ni nona bula ena kena vakumuni na veivatu talei, na sitari, na aironi, koula, siliva kei na parasa “e sega ni wiliki rawa.” Ena gauna sa vakarautaki oti kina nai yaya ni vale e na vanua me na tara kina, sa qai kacivi ira vata nai liuliu e Isireli ko Tevita ki na dua na soqoni ni vakavinavinaka. 

Ena masu nei Tevita ena 1 V/Gauna 29:13, 14, e kaya kina; “ Ia ko cei koi au, se ko cei ko ira na noqu tamata, me rawarawa kina vei keimami me soli ka e na yalo e vinakata vakaoqo? ni sa taka maivei kemuni na ka kecega, ka sa nomuni ga na ka keimami sa solia vei kemuni”  

Oqo e dua na tikina bibi ki veikeda kece sara, se da vutuniyau se dravudravua (vakauasivi na vutuniyau). Baleta ni Kalou e a bulia na veika kecega mai nai vakatekivu (raica Vakatekivu 1:1; Joni 1:3; Same 33:6, 9), o Koya nai taukei dina ni veika kece e rairai, okati kina na veika kece eda taukena—se na mani vakacava na dredre kei na gugumatua kei na yalodina ni veika eda cakava. Kevaka e sega na Kalou kei na Nona loloma savu, eda na sega ni rawata e dua na ka; eda na sega sara madaga ni basika. Ena vuku ni ka oya, sa dodonu kina ki veikeda meda na vakila tiko ni Kalou e Nona na ka kecega kei na noda vakavinavinakataka na Nona vinaka ki veikeda, sa na rawa ki na meda na maroroya na dina bibi oqo. 

`“Ia ko cei koi au, se ko cei ko ira na noqu tamata, me rawarawa kina vei keimami me soli ka e na yalo e vinakata vakaoqo?” (1 V/Gauna 29:14). Na yavu talei cava e cauraki tiko ena tikina oqo, kei na gaunisala cava ena dodonu meda na vakatakila kina na noda ivalavala ki Vua na Kalou ka dodonu talega me noda ivalavala ki na veika eda taukena?`