---
title:  Tiki ni Matavuvale ni Kalou
date:   31/12/2022
---

### Wilika ena Macawa oqo
Kalatia 3:26, 29; Same 50:10–12; 1 V/Gauna 29:13, 14; Fiipai 4:19; 1 Joni 5:3; Maciu 6:19–21.

> <p>Wiligusu</p>
> “Raica na kena levu ni loloma sa ia vei keda na Tamada, me da vakatokai kina me da luve ni Kalou” (1 Joni 3:1).

Dua na ka talei me baleta na veiwekani ni Lotu Vakarisito vata kei na Kalou oya na Nona solia na Nona veivakabauti na Kalou ki veikeda meda vakatulewataka na veika e Nona e vuravura. Enai vakatekivu ni bula ni tamata, na Kalou sa solia ki vei Atama kei Ivi na nodra tavi oya me rau qarauna na veika buli e vinaka vakaoti (raica Vakatekivu 2:7–9, 15.) Mai na nodra vakayacani na manumanu, maroroi ni were, kei na kena vakatawani ko vuravura vei ira na luvedrau, e sa vakatakila tiko kina na Kalou ni dodonu meda cakacaka ena Vukuna eke. 
	
E sa vakalougatataki keda tale tikoga ena veika era tu vakavolivoliti keda ia e sa nuitaki keda nida na qaravi ira, me vaka na kena kumuni nai lavo, volai ni jeke, vakadewataki ni veika ena mona livaliva, cakava nai tuvatuva vakailavo, se na kena kau mai nai katini ki vale ni lotu ena veimataka ni Siga Tabu. Sa vakauqeti keda na Kalou meda vakayagataka na veika kece e sa solia tu me yaga ki veikeda, na veika era gadreva na tani kei na kena tosoi na nona cakacaka.  Vakauasivi na Nona nuitaki keda na Kalou nida na susugi ira cake na luvena, tara na Nona vale, kei na nodra vakatavulici na kawa tamata era na muri mai. 

Na vuli ena macawa oqo, eda na vakadikeva kina na kalougata kei nai tavi ni noda sa tiki ni matavuvale va-Kalou. 

_*Vulica na lesoni ni macawa oqo me vakarautaki iko ena Siga Tabu, Janueri 7._