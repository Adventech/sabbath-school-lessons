---
title:  Na Nodrai Tavi na Lewe ni Matavuvale ni Kalou
date:   04/01/2023
---

Eda sa marautaka tiko na veivakalougatataki kei nai solisoli vakayalo kei na vakayago e sa solia tiko ki veikeda na Kalou. E rui veivakacegui nida kila nida tiki tiko ni matavuvale. 

`Wilika na Vakarua 6:5 kei Maciu 22:37. Na cava na kenai balebale oqo, ka meda cakava vakacava?`

Ena rawa vakacava ni ko lomana na Kalou “ena lomamu taucoko, yalomu taucoko kei na nomu nanuma kecega” (Matt. 22:37, NKJV)? Talei ni solia ki veikeda nai Vola Tabu nai sau ni taro, ka sega ni vaka na ka era namaka tiko na tamata. 

`Wilika na Vakarua 10:12, 13 kei 1 Joni 5:3. Na cava nai valavala vinaka duadua ni noda bulataka na noda veitokani loloma ki Vua na Tamada sa tiko mai lomalagi?`

Maroroya na lawa? Talairawarawa ki nai Vunau? Ka ni rarawa nira lewe vuqa na Lotu Vakarisito era nanuma ni vakanananu ni kena muri nai vunau (vakauasivi nai ka va ni vunau) e rui matailalaii, ka ra kaya ni da kacivi walega meda lomana na Kalou ka lomani ira na wekada me vakataki keda. Ia sa rui matata na Kalou, eda na vakatakila na noda lomani Koya na Kalou kei ira na wekada nida talairawarawa ki na Nonai vunau.  

“Ni sai koya oqo na loloma ki Vua na Kalou, nida talairawarawa ki na Nonai vunau” (1 Joni 5:3). Sa matau na noda raica tiko na tikina oqo vaka-kina na noda lomani Koya na Kalou, ka talairawarawa ki na Nonai vunau. E vinaka oya, ia, ena rawa talega nida wilika vakaoqo “ni sai koya oqo na loloma ki Vua na Kalou, oya, ena noda kila ka vakila na loloma ni Kalou ena noda muria na Nonai vunau. 

Ena Maciu 7:21–27, e kaya ki na ko Jisu ni ko ira era rogoca na Vosa ni Kalou ka cakava era sa tautauvata kei na tamata vuku sa tara na nona vale e dela ni vatu. Ko ira era sa rogoca ka sega ni cakava era sa tautauvata kei na tamata lialia sa tara na nona vale e dela ni nuku—vata kei na leqa ena yaco ki na. E rau rogoca ruarua na vosa; e dua e talairawarawa kina, ka dua e sega. Na ka e rau dui cakava e vakatakila na duidui.

`Vakasamataka nai sema e tiko ena kedrau maliwa na loloma ki Vua na Kalou kei na talairawarawa ki na Nonai vunau. Na cava na vuna e dododnu me vakatakilai kina vaka-oya na loloma Vua na Kalou? Na cava e tiko ena kena muri nai vunau e vakatakila na loloma oya? (vakasamataka na ka ena vakavuna na talaidredre ki na Nonai vunau)`