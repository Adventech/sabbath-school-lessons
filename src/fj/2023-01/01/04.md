---
title:  Na Veika sa Vakarautaki me Baleti ira na Lewe ni Matavuvale ni Kalou
date:   03/01/2023
---

Nai solisoli cecere duadua ni Kalou ki na kawa tamata sai Jisu Karisito, o koya e kauta mai ki veikeda na vakacegu ni veivosoti, na loloma savu ni bula ena veisiga, na tubu vakayalo, kei nai nuinui ni bula tawa mudu. “Ni sa lomani ira na kai vuravura vakaoqo na Kalou sa solia kina na luvena e duabauga, mera kakua ni rusa ko ira kecega era sa vakabauti Koya, ia mera rawata ga na bula tawa mudu” (Joni 3:16). “Ia ko ira kecega sa vakabauti koya, sa solia vei ira ko koya me ra yaco rawa me ra luve ni Kalou, vei ira sa vakabauta na yacana” (Joni 1:12).

Ena vuku ni ka oya, na bula tawa mudu sai koya na isolisoli bibi duadua, baleta kevaka me sega nai solisoli oqo, na cava tale na ka bibi eda na rawa ni ciqoma mai Vua na Kalou ena cici balavu oqo? Se cava na ka eda taukena tiko eke, ena dua na siga eda na mate ka yali yani, ka vaka-kina ko ira era daunanumi keda kei na veika vinaka eda daucakava ena guilecavi talega. Matai ni ka bibi duadua oya ni dodonu meda na daumaroroya nai solisoli ni kosipeli, oya ko Jisu kei na Nona lauvako ki na kauveilatai (1 Koronica 2:2), ena noda duivakanananu.

Me salavata kei na bula tawa mudu, na Kalou e solia ki veikeda e vuqa sara tale na ka. Ki vei ira era kauwaitaka tiko na kedra kakana kei nai sulu, ko Jisu e kaya “Vakasaqara taumada na matanitu ni Kalou kei na Nona yalododonu, ena qai soli me kenai kuri na ka kecega” (Maciu 6:33).

`Wilika na Same 23:1, Same 37:25, kei na Filipai 4:19. Na cava era kaya na veitikina oqo me baleta na veivakarautaki ni Kalou ena noda gagadre ena veisiga?`

Ena Nona tukuna tiko ki vei iratou na tisaipeli ko Jisu na Nona sa na biuti iratou, e sa qai yalataka ki vei iratou nai solisoli ni Yalo Tabu me na vakacegui iratou. “Kevaka dou sa lomani Au, dou talairawarawa ki na noqui vunau. Au na qai masuti Tamaqu me na solia ki veikemudou e dua tale na Dauveivakacegui, ka me na tiko vata kei kemudou me tawa mudu; na Yalo Tabu na vu ni ka dina, o Koya era sa sega ni vakabauta rawa na kai vuravura ni ra sega ni kunei Koya se kilai Koya; ia dou sa kilai Koya, ka ni sa tiko vata kei kemudou” (Joni 14:15–17). “Ena tuberi kemudou ki n aka kecega e dina” (Joni 16:13). Ia na Yalo Tabu vakataki Koya ena solia na isolisoli veivakurabuitaki ni Yalo Tabu ki vei ira na luve ni Kalou (raica na 1 Koronica 12:4–11.) 

Vakalekaleka, na Kalou o koya eda sa bula vei koya, ka yavala, ka rawata mai vua na noda bula” (Cakacaka 17:28), na Kalou e solia na bula kecega, nai cegu ni bula kei na ka kecega” (Acts 17:25, NKJV), e sa solia ki veikeda na bula, na vosa ni yalayala ni bula tawa mudu, na kalougata ni veika eda taukena kei na vei solisoli vakayalo ka me na rawa nida vu ni veivakalougataki ki vei ira na tani. Vaka dua tale, se na cava ga na ka eda taukena, se nai solisoli cava ga se taledi eda sa vakalougatataki kina, eda sa dinau tiko ki vei Koya e a solia ena gaunisala eda vakayagataka kina nai veisolisoli oqori.