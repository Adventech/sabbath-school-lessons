---
title:  Gaunisala me Wali Kina na Dinau
date:   28/01/2023
---

### Wilika ena Macawa oqo
Vakarua 28:1, 2, 12; Maciu 6:24; 1 Joni 2:15; V/Balebale 22:7; V/Balebale 6:1–5; Vakarua 15:1–5.

> <p>Wiligusu</p>
>“O koya sa vutuniyau sa lewai ira na dravudravua, A sa veiqaravi ko koya sa kere ka vua sa soli ka vua” (V/Balebale 22:7).

E dua na ibalebale ni dinau oya na “bulataka ni kua na ka o namaka mo na qai taukena ni mataka” Na dinau e sa vaka me tiki tu ni bula ena gauna oqo, ia e sega ni dodonu me vaka-kina ki veikeda na Lotu Vakarisito. Nai Vola Tabu e vakagogotaka na dinau. E rauti ni 26 nai tukutuku me baleta na dinau e tiko ena Vola Tabu ia era sega ni vinaka. E sega ni tukuna ni valavala ca na kere i lavo, ia e tukuna na revurevu ca e kauta mai. Nida vakasamataka tiko na veiyalayalati e caka kina, ko Paula e veivakaroti ka kaya: “O koya mo dou qai solia vei ira kecega na ka e dodonu: na soli vei ira sa nodra nai solisoli; ai sigana vei ira sa nodra nai sigana; dou rerevaki ira e dodonu me ra rerevaki: vakarokorokotaki ira e dodonu me ra vakarokorokotaki. Me kakua na nona ka e dua ko sa sega ni sauma, na dauveilomani ga me ia tiko; ni sa muria na vunau taucoko ko koya sa daulomana na tani” (Roma 13:7, 8).

Na cava na vuna e sa vaka me dua tu mate e veitauvi raraba na dinau enai tagede kecega—vakatamata yadua, vakaisoqosoqo kei na matanitu? Ena veitikotiko kece sara era na tiko kina e dua nai kumukumu lailai era vesuki tu ena dinau. Ia ni kua sa levu sara nai wiliwili ni tamata era dinau tu, ka vovoleka sara ni sega ga ni yaga ki vei ira.

Ena macawa oqo eda na raica tiko kina na vuna e vakayacori kina na dinau kei na gaunisala ena rawa ni wali kina. Ena rawa ni ko galala tu mai na dinau, ia ena rawa ni ko wasea nai tukutuku bibi oqo ki na matavuvale, kei ira na nomui tokani, o ira ena rawa ni yaga ki vei ira. 

_*Vulica na lesoni ni macawa oqo me na vakarautaki iko ena Siga Tabu, Fepurueri 4._