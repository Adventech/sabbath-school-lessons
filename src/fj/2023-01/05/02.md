---
title:  Na Leqa ni Dinau
date:   29/01/2023
---

`Wilika na Vakarua 28:1, 2, 12. Na cava na ivakasala ni Kalou ki vei ira na luvena me baleta na dinau? Ena rawa vakacava nira taukena na ka e vakasalataki tiko oqo? Ka dina ga ni duidui mai veikeda na iyaloyalo levu e tiko kina, na yavu cava eda na rawa ni kauta tani mai nai yaloyalo levu oya ka vakayagataka na noda ena gauna oqo?`

Na vakadidike e kunei kina ni tiko e tolu na vuna levu era sotava tiko kina na tamata na leqa vakailavo. Era sa volai koto oqo e ra na kenai tuvatuva lelevu. 

Nai matai na sega ni kauwai (ignorance). Era lewe vuqa na tamata, vaka-kina ko ira era vuli, era sega ni kila na vakayagataki lavo. Era sega tu ni kila na yavu vakaivolatabu kei na yavu e vulici ni kena vakatulewataki nai lavo. E tiko nai nuinui. Na lesoni oqo ena vakarautaka e dua nai tuvatuva rawarawa ni veiyavu oqo kei na gaunisala ni kena vakayagataki. 

Nai karua ni vu ni leqa vakailavo oya na kocokoco, se nanumi koya ga vakaikoya. Ena nodra malele mera taukena na ka e tabaki mai kei na gagadre ni lomadra, sa yaco kina me bula na tamata ena taudaku ni ka e rawata tiko. Era sa sega ni rawata mera bula ena ka era rawa ni volia. Era lewe vuqa vei ira vata ga oqo era vakila talega nira rui dravudravua mera soli katini. Ena vuku ni ka oya era sa bula tiko ena bula e sa sega kina ni nodra na vosa ni yalayala ni vuku kei na veivakalougatataki ni Kalou (raica na Malakai 3:10, 11; Maciu 6:33). E tiko talega nai nuinui vei ira oqo, ia ena gadrevi kina me veisau na yalo—kei na yalo ni veisisivi.

Nai katolu ni vuna eda leqa kina vakailavo na tamata oya na leqa eda dui sotava yadua. Era na lako curuma beka e dua na tauvimate levu ka sega ni rauta nai lavo me laurai vakavuniwai kina. Sa kavoro beka na nodra bula vakawati. Vakayali beka na veika era taukena mai na tavuki ni vanua (natural disaster). Se ra a sucu ka susugi mai ena dua na bula vakaloloma ka dravudravua. E tiko nai nuinui vei ira talega na tamata vakaoqori. E dina ga ni rui dredre na nodra sala, ia na nodra leqa e rawa ni wali. Ena yaco beka mai na veisau ena nodra veivuke nai tokani Lotu Vakarisito; veivakasalataki ni dua na dauniveivakasalataki lotu; cakacaka vagumatua ka salavata kei na vuli vinaka; kei na Nona veivakalougataki ka veivakarautaki na Kalou. 

Se mani cava na vuna, ke mani nona cala ga na tamata oya, na dinau ena rawa ni vakagogotaki. Ia, ko ira era dinau tu ena gadrevi mera na cakava eso na veisau ena nodra bula, na nodra vakayagataki lavo kei na veika bibi ena gadrevi vakaidina kina nai lavo. 

`Wilika na 1 Timoci 6:6–9. Na cava e kaya tiko eke ko Paula ni gadrevi meda rogoca taucoko? Na cava nai balebale ni veivosa oqo ki vei iko, kei na sala cava ena rawa nida muria kina vakavinaka na ka e vakatavulici keda tiko kina na Vosa?`