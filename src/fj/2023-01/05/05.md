---
title:  Nai Vakadei kei na Gaunisala Totolo ni Rawa-ka
date:   01/02/2023
---

E rui matata nai Vola Tabu ni Kalou e sega ni vinakati ira na Nona tamata mera okati ena nodra dinau na tani. Enai vola ni Vakaibalebale, na Kalou sa veivakasalataki tiko ki veikeda me baleta nai vakadei—oya na nomu yaco mo ivakadei (guarantor) ni nona dinau e dua tani tale na tamata. 

`Wilika na V/Balebale 6:1–5, V/Balebale 17:18, kei na V/Balebale 22:26. Nai tukutuku cava e tiko eke?`

E daugadrevi vakalevu e dua mei vakadei ni nona dinau e dua e daudinau ca ka vinakata tiko na dinau ena dua na vanua ni soli dinau ka sega tiko ni ganita me dinau. O koya e soli dinau ena tukuna ki vua e sega ni sotava na gagadre me laki kauta mai e dua na nonai tokani me mai saini vata kei koya se mei vakadei ni dinau, na baqe sa na qai solia na dinau vei koya e kere dinau ka sa na vesuki iko tu mo na sauma na kena e sega ni saumi kevaka me sa sega ni sausaumi o koya e dinau. 

Ena so na gauna era na lako mai ki vei iko na lewe ni lotu ka kerea mo ivakadei ni nodra kere dinau. Ena dodonu mo na tukuna ki vei ira: “Nai Vola Tabu e kaya me’u kakua ni cakava na ka oqori.” Ena dodonu mo kila ni Vola Tabu e vakayaloqaqataki keda meda dauveivukei ki vei ira era gadreva na ka, ia meda na kakua ga ni vakacolati ena nodra dinau.

Ena so na gauna era sa dau kerei nai tubutubu mera ivakadei ni via voli motoka na luvedra. Se na luvedra qase ena nodra kei ira nai tubutubu mera ivakadei ni nodra via dinau me baleta na nodra bisinisi. Nai sau ni taro vata e cake me tukuni ki vei ira. E vinaka na noda vukei ira na tani kevaka era gagadre dina, ia mo kakua ga ni vakadei ni nodra dinau na tani. Na vakadidike e kunei ni 75 na pasede vei ira era ivakadei ni dinau era laki tini ena sausaumi. 

`Wilika na V/Balebale 28:20 kei na 1 Timoci 6:9, 10. Na cava nai vakasala eke?`

Na gaunisala totolo ni vutuniyau e dua tale tiko na icori ni gadrevi nai lavo; ka ra vovoleka sara mera vakaleqai kina ko ira era vesuki tu kina. Ena rogorogo vinaka ka rairai dina, ia sa vaka-kina. Era lewe vuqa era vakaleqai kina na yalodra kei na veika vakailavo. Nai kuri ni leqa ena vuku ni nakinaki vaka-oya nira lewe vuqa era na laki kere ilavo me rawa nira vakaitavi kina enai matai ni gauna. Era lewe vuqa na tamata kei na matavuvale era vakaleqai ena veigaunisala ni rawa ilavo totolo ka ra laki yaco kina na tamata lawaki ca oqo mera vutuniyau ena nodrai lavo era coriti tu enai lawaki oya. Kevaka e dua na nomui tokani ena tovolea me dreti iko ki na mataqali lawaki vaka koya, drotani ena kena totolo duadua.