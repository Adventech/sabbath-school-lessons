---
title:  Kuri ni Vakasama
date:   03/02/2023
---

Na tolu nai tagede ni kalawa ni kena vakuwai na dinau e volai ena dua na draunipepa ena volavola nei Ellen G. White. Ka vakabibitaki tiko kina na veitikina oqo. 

_“Tovolea mo kakua ni dinau._ Va-kuai iko ena udolu na ka mo kakua kina ni dinau. Oqo na veicudruvi ki na nomu bula, mo yaco mo dinau. Levea me vaka ni ko cakava ena tauvimate. 

_“Cakava e dua na veiyalayalati vata kei na Kalou ena vuku ni Nona veivakalougatataki ko na sauma na nomu dinau_ ka sega ni dinau tale ki vua e dua na tamata kevaka madaga ko bula tiko ena kana poreti kei na madrai. . . .Kakua ni vakacacana, yalolailai, se lesu tale. Vakuai iko mai na gagadre ni kakana, maroroya na nomui lavo me saumi kina na nomu dinau. 

_“Sauma ena gauna totolo duadua._ Ena gauna sa rawa kina ki vei iko mo tamata galala tale, kakua ni dinautaka ki vua e dua na tamata e dua na ka, ko na rawata edua na kaukauwa levu.”—Counsels on Stewardship, p. 257.

Na ikuri ni veivuke ni kena vakagalalataki na dinau, tovolea oqo: 

_Vakarautaka e dua nai tuvatuva vakailavo._ Vakarautaka e dua nai tuvatuva vakailavo rawarawa ena kena volai vakamatata na kemui sau se lavo ko rawata tiko (income) kei na ilavo e vakayagataki (expenses) ena loma ni tolu na vula. Era lewe vuqa era dau kurabui nira raica na levu ni lavo era vakayagataka ena veika e sega ni yaga.

_Kauta tani na nomu vola tara ni dinau (credit cards)._ Na ivola tara ni dinau (credit cards) e dua tiko na ivurevure ni dinau vakamatavuvale. E rawarawa na nodra vakayagataka ka dredre na sauma. Kevaka ko raica ni na levu ni lavo ko sauma tiko ena veivula, se ko vakayagataka tiko ena nomu volia na veika e a sega beka ni dodonu mo a volia, sa dodonu mo vakarusa na nomu vola tara ni dinau ni bera ni qai vakarusai iko se na nomu bula vakawati se ruarua. 

_Mo daumaroroi lavo._ Ena so na gauna eda sega tu kila na levu na lavo eda rawa ni maroroya mai na ilavo e vakayagataki ena veivula ena kena qarauni ga e so na veika lalai eda vakavolia. E totolo na levu ni kedrai soqoni. 

**Taro ni Veiwasei**:

`Na levu ni dinau era cakava tu na veimatanitu, ka vaka-kina na tamata yadudua e rui veivakurabuitaki vakalevu. Na cava ko lako curuma ni ko dinau kei na leqa e kauta mai ki vei iko na dinau se vei ira na tani?`

`Na cava ena rawa ni cakava nai soqosoqo lotu mera vukei kina na lewena mera vakatulewataka vakamatau na dinau se veika raraba vakailavo?`

`Na cava eso na vosa ni yalayala vakaivolatabu ena rawa ni ko taura ne vukei iko kina mai na veicoriti kei vuravura kei na rerevaki ni ka ena rawa ni cakava ki veikeda na kocova nai lavo?`