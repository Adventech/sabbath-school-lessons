---
title:  Eda na Galala Vakacava mai na Dinau
date:   31/01/2023
---

`Wilika na V/Balebale 22:7. Ena vakanananu cava eda vesuki tu kina vei ira era solia na dinau?`

Na cava na ka eda na rawa ni cakava meda drotaka kina na leqa oqo? Kevaka ko dinau tiko, nai tuvatuva e volai koto oqo era ena rawa ni vukei iko mo tekivutaka kina na kena vagalalataki na dinau. Nai tuvatuva oqo e rawarawa. E tiko kina e dua na yavu se vakanananu kei na tolu na ka me caka.

Na _yavu_ sai koya na nodai tavi ki Vua na Kalou ena kena vakasukai ena yalodina na Nonai katini me sotavi kina na Nona vuku kei na veivakalougatataki. E sa gagadre vakalevu me vakalougatataki ira era sa talairawarawa ki Vua.

_Matai ni kalawa_ mo yalataka na nomu sa na sega ni taura tale e dua na dinau: sega ni volivoli ena dinau. Kevaka ko sega ni kerei lavo, ko na sega ni vakuria tiko na nomu dinau. 

_Karua ni kalawa_ mo cakava e dua na veiyalayalati vata kei na Kalou oya ena gauna saraga oqo, me vaka ni sa vakalougatataki, ko sa na sauma na nomu dinau ena kena gauna totolo duadua. Ena gauna sa vakalougatataki iko kina na Kalou vakailavo, vakayagataka nai lavo oqori me vakalailaitaka na dinau—ka sega ni volia tale kina e levu na ka. Oqo nai kalawa e rui bibi duadua. Ena so na gauna e ciqomi kina nai lavo e sega ni daunamaki, era lewe vuqa era dauvakayagataka ena so tale ma ka. Kakua, vakayagataka ena kena vakalailaitaki na dinau. 

_Katolu ni Kalawa_ sai koya na kena vakayacori. Vola na nomu dinau kece, mai na kena e levu ki na kena e lailai, ena kena veitarataravi. Vuqa na matavuvale sai koya na dinau ni vale e tiko duadua e cake kei na dinau vakatamata yadua e tiko e ra. Tekivu ena nomu sauma vakalailai na nomu dinau kece ena veivula. Tarava, vakaruataka se vakalevutaka na nomu sausaumi ena sala cava ga ko rawata ena kena saumi na dinau ena boto ni nomui tuvatuva ni dinau. Ko na marau ka kurabui ena totolo ni kena sa bokoci na dinau lailai duadua. Qai vakayagataka nai lavo e saumi kina na dinau lailai me ikuri ni sau ni dinau ka tarava ka me vaka tiko oya na kena lako cake enai tuvatuva. Ni ko sa sauma oti na tubu ni dinau laila, ko na kurabui ena levu ni lavo ko sa biuta ena dinau e levu cake.

E matata tu na Nona sega ni vinakata na Kalou meda dinau. Ni sa vakayacori oti na veiyalayalati, e vuqa na matavuvale era kunea na veivakalougatataki ni Kalou ena vei sala eso era sega ni namaka, kei na totolo ni kena sa lutu sobu na dinau. Ena kena vakamuri na veisala rawarawa oqo, e vuqa na matavuvale era sa galala mai na dinau. Ena rawa talega ki vei iko! Ena nomu biuti Koya na Kallou me liu, ko na ciqoma kina na Nona vuku kei na veivakalougatataki ena kena vakatulewataki na veika e veinuitaki tu kina ki vei iko.

`“Mo dou kakua ni daukocova nai lavo: ia dou lomavinaka e na ka sa tu vei kemudou: ni sa kaya ko koya, Au na sega sara ni biuti iko, se vakalaivi iko” (Iperiu 13:5). Ko na vakayagataka vakacava na veivosa oqo me vukei ira kina na tamata mera kakua ni dinau?`