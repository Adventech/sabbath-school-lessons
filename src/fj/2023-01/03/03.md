---
title:  Evei na Lololo?
date:   16/01/2023
---

`Wilika na Malakai 3:10. Na cava na ka eda na rawa ni vulica mai na tikina oqo me baleta na vanua me kau kina na katini?`

Dina ga ni sega ni tukuni ena tikina oqo na vanua dodonu me kau kina, ia e sa vakadinadinataki nira sa kila tiko na tamata ni Kalou na ka e vakaibalebaletaki tiko ena vosa lololo. Na Kalou e okata ena Nona vosa ka kaya, “me so kina na kakana ena Noqu vale. Era sa kila tiko na Nona tamata ni vale ni Kalou sai koya na Vale ni Soro—na valelaca a tara me vaka na ka e a vakaroti vei Mosese mai na Ulunivanua ko Sainiai. E muri ena gauna era sa tiko kina na Isireli ena Vanua Yalataki mai Sailo oti ki na vale ni soro tudei mai Jeruisalemi. 

`Wilika na Vakarua 12:5–14. E sega ni vakaraitaka na veitikina oqo ni sa rawa ki veikeda meda vakayagataka, ena noda lewa ga vakataki keda, na vanua meda biuta kina na noda katini. Na yavu cava eda na rawa ni taura mai na tikina oqo me noda ni kua?`

Nida sa tiki ni matavuvale ni Kalou, eda na gadreva meda vakila ka vakatovotovotaka na lomana me baleta na kena vakayagataki na nodai katini. Ena kenai itukutuku vakaivolatabu, eda vulica kina ni vakatolu ena veiyabaki, oya ena —Kana vata ni lako sivia,solevu ni Penitiko, kei na solevu ni Vale Tabanikau(L/Yani 23:14–17)—Ena nodra lako ki Jeruisalemi na tamata ni Kalou ena nodra kauta vakataki ira na katini kei na solisoli ka laki vakavinavinaka ka so-kalou ki Vua na Kalou. Era sa qai wasea na Livai ki vei ira kece na wekadra ena vanua taucoko ko Isireli (raica na 2 V/Gauna 31:11–21, Nemaia 12:44–47, Nemaia 13:8–14). Ena vakanananu ni yavu vakaivolatabu me baleta na lololo, na Lotu ni Kavitu ni Lesu Vakarua mai sa digitaka na Valenivolavola veiliutaki ni lotu (Local Conference, Mission kei na Union) me lololo ena vuku ni lotu levu e vuravura, na vanua era saumi kina na kena dauveiqaravi.

Me rawarawa ki vei ira na lewe ni lotu, na katini e kau ki na soqosoqo lotu, me tiki ni nodra so-kalou. Ko ira na dauniyau era sa qai vakauta ki na lololo ni lotu na Valenivolavola veiliutaki ni lotu (Fiji Mission). Nai vakarau ni kena vakatulewataki na katini vakaoqo e lumuti va-Kalou, yaco rawa kina ki na Lotu ni Kavitu me tubu vakalevu e vuravura.

`Raitayaloyalotaka mada kevaka meda dui digitaka ga ko cei meda dui solia kina na katini. Na cava ena yaco ki na lotu? Na cava na vuna e sega ni dodonu kina ivakarau oya, ka veisaqasaqa vata kei nai Vola Tabu`