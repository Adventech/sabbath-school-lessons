---
title:  Va-Katinitaki na Kenai Soqoni Levu (Gross) se Kena Vo ni sa Oti na Musumusu (net)?
date:   18/01/2023
---

Eda cakacakataka na noda katini mai na ka eda rawata kevaka eda veisaumi, kevaka eda vakabisinisi, eda na sauma na tubu ni ka e rawata na noda bisinisi. E vuqa na vanua, na matanitu e taura na vakacavacava mai na kedrai sau na tamata cakacaka me sotava nai sau ni veiqarava e cakava ki vei ira na tamata, me vaka na veitaqomaki, gaunisala kei na wavu, kei na ka me yaga ki vei ira era sega ni cakacaka, etc. Na taro me baleta na kena va-katinitaki ni ka eda rawata ni bera ni musuki nai vakacavacava se na kena vo ni sa musuki oti na vakacavacava eso. Ko ira era vakabisinisi sa rawa ni ra musuka nai sau ni caka bisinisi me rawa kina ni ra kila na nodra tubu dina, ni bera ni qai musuki na nodrai vakacavacava.

Ni vakadikevi nai vakarau ni nodra solika na lewe ni lotu e kunei ni vuqa vei ira na Lotu ni Kavitu era solia nai katini ni kedra isau taucoko ni bera na musuki ni vakacavacava. 

`Wilika na 1 Tui 17:9–16. E vakacava tu nai tuvaki ni bula ni yada oya ni bera ni rau sota kei Ilaija? Na cava e kaya ki vua na parofita me cakava taumada ni bera ni qai qarauni koya vata kei na luvena? Na cava eda na rawa ni vulica mai nai talanoa oqo me baleta na taro sa tu oqo e matada?`

E a tukuna tu ki vua na yada ni Sarafica na Kalou ni na mai raici koya e dua na tamata ni Kalou (1 Tui 17:9). Ena gauna sa yaco mai kina ko Ilaija, sa vakamacalataka sara yani ki vua na yada na leqa sa tiko vei rau, taumada sa mani kerea sara ko Ilaija na wai me gunu ka qai kaya, “Mo kakua ni rere; mo la’ki cakava me vaka na nomu vosa; ia mo cakava mada eliu vei au e dua na keki lailai, ka kauta mai vei au, mo qai vakarautaka emuri na kemudrau kei luvemu. Ni sa kaya vakaoqo ko Jiova na nodra Kalou na Isireli, Ena sega ni oti na saqa madrai droka, ena sega talega ni maca sobu na tavaya waiwai, ka me yaco mada na siga ena vakatauca na uca ko Jiova ki vuravura” (1 Tui 17:13, 14). 

E a vakayacora na ka oqo ko Ilaija ena loma kocokoco se vakatovolea na nona vakabauta—na kena isau ni taro e dodonu me matata. 

Na vakatinitaki ni bera na musumusu se sa oti na musumusu e vakatau ki veikeda yadudua meda digitaka. Na lotu e sega ni solia e dua na vakatulewa ena ka meda cakava. Ena gadrevi meda cakava na noda digidigi, se cava na ka eda na cakava meda kakua ni vakalewai ira e duidui na ka era cakava. Oikeda yadudua eda na saumi taro ga ki Vua na Kalou ena noda digidigi. “Oikeda yadudua meda na duituraganilewataki keda ka sa biu tu me vakatulewa ga kina na lomada.”—Ellen G. White, Testimonies for the Church, vol. 4, p. 469.

`Eda na vakamacalataka vakacava ki vua e dua e se sega vakadua ni soli katini na kalougata ni soli katini? Na kalougata cava oya, ka na vakaukauwataka vakacava na nomu vakabauta na soli katini`