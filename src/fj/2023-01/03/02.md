---
title:  Nai Katini ni Dua na Ka
date:   15/01/2023
---

Na katini sai koya na 10 na pasede ni dua na ka. Na kenai balebale oqo e kau mai nai talanoa vakaivolatabu. Katini sai koya na kena vakasukai lesu tale ni tini na pasede ni ka eda rawata se tubu ki Vua na Kalou. Eda sa kila ni veika kece e tu veikeda e Nona na Kalou enai matai ni gauna. Na ivakaro ni soli katini a soli ki vei ira na Isireli mai na ulunivanua ko Sainiai e dusia tiko ni katini e tabu sa nei Jiova (raica na V/Soro 27: 30, 32). Na Kalou e vinakata walega e dua nai katini. Na noda soli ni vakavinavinaka e dua tani ka ikuri tikoga ni katini. Nai katini sai koya nai yalayala e ra ni nona itavi ni tamata Lotu Vakarisito. E sega ni dua na vanua enai Vola Tabu eda na kunea kina e dua nai vakaraitaki ni Nonai wasewase na Kalou e lailai sobu mai na katini. 

`Wilika na Vakatekivu 14:18–20 kei Iperiu 7:1–9. Na cava na ka e cakava ko Eparama ni rau sota kei Melekiseteki? Na cava e vakatavulici keda na kena vakayacori tu mai nai valavala oqo ena gauna makawa sara?`

Nai matai ni gauna e cavuti kina na katini enai Vola Tabu oya enai talanoa ni nodrau a sota ko Eparama kei Melekiseteki. Nai otioti ni kena cavuti enai Vola Tabu e veivakananumi ki na sota vata ga oya, ia sa veiveisau na kena vakayagataki na vosa katini. (raica Iperiu 7:1–9). Nai talanoa ena Iperiu e vakaraitaka ni sega ni lako mai na yavusa ni Livai ko Melekiseteki se ko Karisito, sa na rawa ni da raica kina ni soli katini e liu taumada ka qai salamuria mai na nodrai tutu cecere na Livai. Na soli katini e sega walega ni nodra ivalavala ga na Jiu ka sega ni tekivu vei ira na Iperiu mai Sainiai. 

`Wilika na Vakatekivu 28:13, 14, 20–22. Na cava e a yalataka na Kalou me cakava ki vei Jekope, ka cava na ka e qai cakava ko Jekope ki Vua na Kalou?`

Ena gauna sa biubiu kina mai vale ko Jekope ena nona sa drovaki Iso tiko na tuakana. Ena dua na bogi sa qai tadra kina e dua nai kabakaba e tutuvaki sobu tiko mai lomalagi ki vuravura. Era siro sobu ka lako cake tiko kina ko ira na agilosi. Kei na Nona tucake tu mai cake na Kalou ka yalataka ki vei Jekope ni na tiko vata kei koya ka na dua na siga ena kauti koya lesu tale ki vale. Sa qai yaco ki vua na cauravou oqo e dua na veivutuni dina ka kaya, “Ena qai noqu Kalou ko Jiova: … ia na ka kecega ko sa solia vei au, au na solia vakaidina na kenai katini vei kemuni” (Vakatekivu 28:21, 22).

`Na cava sa rui bibi kina na noda vakila ni soli katini, me vaka na Siga Tabu, e sega ni dua na ka e tekivutaki mai vei ira na Isireli taumada, vakalawa se valavala ni lotu? Nai tukutuku cava e dodonu meda taura mai na dina oya, oikeda eda sa bula tiko ni oti na kauveilatai?`