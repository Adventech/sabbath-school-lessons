---
title:  Vakanananu Vaka-tamata e Sega ni Vakaivolatabu
date:   17/04/2024
---

Na Yalo Tabu e cakacaka ena noda vakasama. E sureti keda meda vakadikeva mada na veika vuni ni univesi. Me vaka e kaya e dua na tamata, “Koi keda na Lotu Vakarisito eda sega ni dikeva mada na noda vakasama ena katuba ni vale ni lotu” Ia na vakanananu vuku ni tamata ena dredre me kunea na dina vakaivolatabu. Na dina e sega ni ka ni vakanananu ga vakatamata. E ka va-Kalou.

`Wilika na Vakaibalebale 16:25, Dauveilewai 21:25, kei na Aisea 53:6. Na cava era vakaraitaka me baleta nai walewale ni veivakacalai nei Setani?`

E dua tiko na iwalewale ni veivakacalai nei Setani o koya e mana vakalevu sara oya ena nona vakauti keda meda vakabauta ni vakasama vakatamata, ni sega ni liutaki mai Vua na Yalo Tabu, ka sega ni tokoni mai na Vosa ni Kalou, e sa na rauta me kilai kina na loma ni Kalou. Ena tiko beka e dua na sala ena rairai dodonu ki veikeda, se ki na ivalavala vakavanua raraba, ia ena rawa ni cala vakaoti ena mata ni Kalou.

Ena vica na yabaki sa oti, keirau sa mani digitaka vakaveiwatini me keirau taubale tu mada yani e loma ni veikau volekata ga na otela keirau a tiko kina ena dua na bogi. Vakauasivi, ni'u bau kila vinaka toka na vanua me muri ka, ni oti e dua na auwa na kena vakamuri voli na veisala e loma ni veikau, sa dei na lomaqu ni'u sa kila na gaunisala lesu ia vakalailai ga keitou sa yali e loma ni veikau. Sa dromu sobu na matanisiga kau sa taqayataka de dua na ka ca ena yaco. Vakavinavinaka ni keitou qai sotavi ira eso era kila na sala. E rauta e lima na maile na neitou sa muri cala ia e voleka ki na sala levu. Me vaka ni kele tu ga vakavoleka na nodra motoka, era sa qai vakavodoki keitou lesu ki na neitou otela. Na kena kunei e dua e kila na gaunisala kei na dua e kenadau se na taledi me veivakauti lesu ki na vanua keitou lako tiko kina e rau duidui vakalevu. Na Kalou e sega ni biuti keda duadua tu ga ena noda ilakolako mai vuravura ki lomalagi. Na Yalo Tabu e dusia ki veikeda na Vola Tabu o koya ena tuberi keda ki vale. Na dina kei na lasu, dodonu kei na cala, vinaka kei na ca—ena rawa walega ni kilai vakavinaka ena rarama ni Vosa ni Kalou. Na veika e veisaqasaqa vata na Kalou kei na Nona Vosa e cala, ka cala e rui vakarerevaki sara ena veigauna; ia na veika e duavata kei na Kalou e ka dina ka vinaka. Sa rui ka bibi na noda vakayagataka na Vosa ni Kalou mei otioti ni ka e vakatulewataka na dina kei na itovo savasava.

`Na cava na vuna e dredre kina ki na vakanananu vakatamata me siqema rawa na dina va-Kalou ke sega ni veivuke na Yalo Tabu? Dou veiwaseitaka na veiwekani e tiko ena kedrau maliwa na vakanananu vakatamata kei na ka e tukuna na Kalou. Na gaunisala cava e vukei keda kina na vakanananu meda kila kina na itukutuku va-Kalou? Dua na kena ivakaraitaki, raica na Taniela 2, na parofisai e ologa na itukutuku kei vuravura mai a gauna nei Papiloni ki na ivakataotioti ni gauna. Na gaunisala cava e yaco kina na parofisai vakaoqo me ile kaukauwa ni kena veisautaki na vakanananu vakatamata?`