---
title:  Kuri ni Vakasama
date:   19/04/2024
---

“Na yalo ni veicati kei na saqata na dina e sa dauvakauqeti ira na meca ni Kalou ena veitabagauna, sa vaka-kina na yadrayadravaki kei na yalodina vata ga oya e gadrevi vei ira na Nona dauniveiqaravi. Na vosa nei Karisito ki vua nai matai ni tisaipeli ena yaga vei ira na Nona tamata enai vakataotioti ni gauna: ‘ia na ka kau sa kaya vei kemudou, kau sa kaya vei ira kecega, Dou vakatawa' (Marika 13:37."—Ellen G. White, The Great Controversy, pp. 56, 57.

Vuqa na yasa ivuravura, vakauasivi ena vanua era taura vakarawarawa kina nai Vola Tabu, e sa vakayagataka kina ko Setani eso nai walewale me vakagogotaka na kena mana. E dua na sala e mana sara vakalevu oya ena veisasaga vakavuku se na kena vulici nai Vola Tabu, ena so na gauna edau kauti keda ki na dua na vanua kevaka e ciqomi ena vakagogotaka na vakabauti ni Vosa ni Kalou. Dua na kenai vakaraitaki, dina ga ni a volai na vola nei Taniela ni sivita tiko e 500 na yabaki ni bera ko Karisito, vuqa vei ira na vuku vakaivolatabu era volavola ena veimama ni karua ni senitiuri ni bera ni sucu ko Karisito. Era kaya ni dodonu me a volai ena gauna oqo; de na lakolako ena qai tukuna vakadodonu na parofita na veika ena yaco ena veigauna mai muri, ka na sega ni rawa ni yaco na ka oya. Ena vuku ni ka oya, era kaya kina, ni Taniela a sega ni volai ena gauna era nanuma ni a volai kina, ia ena vica vata tale na yabaki ki muri. Ka ni rarawa ni lasu oqo me baleta nai Vola Tabu e dua mai na vuqa na ka era vakasaurarataka mai na vuku ki veikeda ena gauna oqo. Ka rui ka ni rarawa nira lewe vuqa na tamata era sa ciqoma tu na lasu oqo baleta, nira vakatavuvulitaka tiko na vuku ni Vola Tabu. Sa rauta me vakasalataki keda kina ko Paula ena nona kaya “Vakatovolea na ka kecega; taura matua na ka e vinaka” (1 Cesolonaika 5: 21).

**Taro ni Veiwasei**:

`Raica na ka e tukuni tiko ena lesoni ni Siga Tusiti, oti qai vakasamataka na veika oqo: Gaunisala cava e vakayagataka kina ko Setani na kenai valavala vata ga ni kua me vakagogotaka na kaukauwa ni Vola Tabu?`

`Na cava na noda sasabai levu duadua ena vuku ni kena dauvakadewataki cala na Vosa ni Kalou?`

`Na sasaga levu nei Setani ena veiraravui levu ni vinaka kei na ca oya me vakacacana na itovo ni Kalou ka tukuni Koya ni dauvakatulewa kaukauwa, dauveivakararawataki sega ni loloma. Gaunisala cava ena tovolea kina na tamata ca me cakava na ka oqo ka cava na ka e sauma kina na nona lasu?`

`Ko Pita nai apositolo e vakadeitaka ni “sega na parofisai vakadewataki ga ena lewa ni tamata” (2 Pita 1:20). Eda na vakadeitaka rawa vakacava nida sega ni vakasesea na ibalebale ni Vosa ni Kalou meda rawata kina na ka eda vinakata? Na cava na vuna ena rawarawa kina na noda cakava mai na noda qai vakila, ka sa dodonu meda taqomaki keda main a ivalavala vakaoqo? Ena rawa vakacava nida taqomaki keda mai kina?`