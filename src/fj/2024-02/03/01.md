---
title:  Na Rarama e Serau ena Gauna ni Butobuto
date:   13/04/2024
---

### Wilika ena Macawa Oqo
Joni 8:44; Vakaibalebale 23:23; Cakacaka 20:27-32; 2 Cesolonaika 2:7-12; Same 119:105, 116, 130, 133, 160; Vakaibalebale 16:25; 2 Koronica 4:3-6

> <p>Wiligusu</p>
> "Sa qai kaya vei ira ko Jisu, Sa tiko vakalailai ga vei kemudou na rarama: dou lako ni sa tu vei kemudou na rarama, de yacovi kemudou na butobuto: ia ko koya sa lako e na butobuto, sa sega ni kila se sa lako kivei." (Joni 12:35).

Enai otioti ni vola enai Vola Tabu, na Vakatakila, e laurai kina ni tevoro sai koya na gata levu kei na gata makawa (Vakatakila 12:9). O koya e vakatokai me gata levu baleta ni gadreva me vakarusai ira na tamata ni Kalou, kei na gata makawa baleta ni dauvakayagataka na nona ilawaki kecega me vakacalai ira kina. E na gauna sa mate oti kina ko Jisu, era lewe vuqa era vakararawataki, biu ki na qara ni laione, ka vakamai bulabula mai vua na I Liuliu ni matanitu ko Roma ena nodra sega ni vakarokoroko ki na nodra kalou matakau. Ia, ena loma ni veivakararawataki vakaloloma oya, era lewe vuqa era yalodina tikoga, sa yaco me tete na kosipeli ka sa tubu na lotu.

Ena vuku ni ka oya, sa veisautaka kina ko Setani na iwalewale ni veivakarusai. Vuqa vei ira na iceni era sa papitaisotaki, ia era sega ni vakasalataki vakavinaka sara ena ivakasala vakaivolatabu.

Sa tekivu luvuci yani na soqosoqo lotu ena lasu ena vuku ni nodra sa wakia vata ko ira nai liuliu na dina vakaivolatabu kei na veivalavala ni lotu. Na ikava kei na ikalima ni senitiuri era sa yabaki ga ni veisolisoli ni vakanananu (compromise) ena nodra wakia vata nai liuliu ni lotu na ivalavala ni sokalou vakapekani vata kei na ivakavuvuli ni Lotu Vakarisito.

Ia, ena veigauna dredre sara madaga ni bula, na Kalou e tiko vata voli ga kei ira na Nona tamata. Era raici Jisu ni o Koya “na sala, na dina kei na bula” kei na vuku ni kaukauwa ni Yalona na Yalo Tabu era tudei ka sega ni biuta tani na nodra dina. Era tudei tu ga ki na loma ni Kalou, enai Vola Tabu, kei na nodra sega ni guce ena nodra tudei tiko ki na dina ni Vosa ni Kalou, se mani vakacava nai veivakasaurarataki e caka ki vei ira.

_*Vulica na lesoni ni macawa oqo me vakarautaki iko ena Siga Tabu, Epereli 20, e koya e yavutaki tiko ena Great Controversy, chapter 3._