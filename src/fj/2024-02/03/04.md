---
title:  Taqomaki ena Vosa
date:   16/04/2024
---

`Veidutaitaka na Joni 17:15–17 kei na Cakacaka 20:32. Na rai cava e rau solia ko Jisu kei Paula me baleta na veimaroroi mai na veivakacalai nei Setani?`

Nai Vola Tabu sai koya na itukutuku dina ni ka e gadreva na Kalou. E vakatakila na inakinaki nei lomalagi me baleta na nodra vakabulai na kawa tamata. Me vaka ni “Sai koya na Kalou sa vakavuna nai Vola Tabu kecega, a sa yaga oqo mei vakavuvuli, me vunauca na ca, me ia kina na vakadodonutaki, me ia kina na vakatavuvuli e na ka e dodonu" (2 Timoci 3:16). Oya, “na Vola Tabu kecega” e vakavuna na Kalou; e sega ni so walega na tikina, se so na tikina e uasivi cake mai na kena vo. Sa dodonu me ciqomi ni Vola Tabu kecega e Vosa ni Kalou. De na qai yaco me na tadola vakalevu na kena katuba ni veivakacalai.

Nai Vola Tabu e vakaraitaka tu vakamatata na loloma tawayalani ni Kalou ena rarama ni veiraravui levu. E cereka talega na veivakacalai nei Setani ka vakatakila na nona veivakaisini. Na tevoro e cata na Vosa ni Kalou ka na cakava na ka kecega e rawata me vakacacana na kena mana.

Ni sa oti, na cava eda na qai kila me baleta na gaunisala ni bula tawa mudu ke sega na iVola Tabu? Se mani vakacava sara mada na levu ni noda kila na sucu, bula, vakavuvuli kei na cakacaka ni veiqaravi nei Jisu? Kevaka me sega na iVola Tabu, ena rawa beka ni da kila na titobu ni soro nei Karisito, na lagilagi ni Nona tucake tale, na kaukauwa ni nona veisorovaki kei na vakaturaga ni Nona na lesu tale mai? Na dina bibi taucoko oqo e vakatakilai, vakatavulici, ka vakabibitaki ena Vosa ni Kalou. O koya duaduaga e dodonu mei otioti ka mei vakatagedegede cecere duadua ni dina vakaivolatabu. Ia, sa dodonu meda na valuta na veisasaga kece sara me vakalolovirataki kina na kena inaki kei na kena vakanananu, kevaka sara madaga era kauta mai na vakatitiqa ko ira era kaya tiko nira lomana vakalevu nai Vola Tabu. E ka ni rarawa, vakauasivi nira lewe vuqa na gonevuli ni Vola tabu kei na Lotu Vakarisito era raica na iVola Tabu ni vosa ni tamata ka sega ni Vosa ni Kalou. Nai Vola Tabu, era kaya, ni nodra ivola na tui, vakatawa ni sipi, gonedau, bete, dauserekali, kei na vuqa tale era wasea na nodra kila kei na vakanananu me baleta na Kalou, na tuvaki ni bula, kei na ka dina era kilai ira kina ena nodra gauna kei na vanua.

Kevaka me dina na veika oqo, na cava na vuna e dodonu kina veikeda eda bula tiko enai ka 21 ni senitiuri meda kauwaitaka kina na ka era nanuma na tamata, sega soti ni ka era nanuma ni yavu ni noda inuinui e tawa mudu? Meda kakua ni vaka-koya.

`Wilika na Same 119:105, 116, 130, 133, kei na 160. Na rai cava e solia ki veikeda na Daunisame me baleta na bibi ni Vos ani Kalou ena gaunisala ni veivakabulai?`