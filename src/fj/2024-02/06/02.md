---
title:  E Rua nai Vakadinadina
date:   05/05/2024
---

`Wilika na Vakatakila 11: 3-6. Vola e lima na ka e kilai tani kina na rua nai vakadinadina ko raica rawa ena tikina oqo.`

Ena Sakaraia 4, e raica kina na parofita e rua na vu ni olive ena yasa ni tutu ni cina koula ruarua―nai yaloyalo vata ga eda na raica ena Vakatakila 11. Sa tukuni ki vei Sakaraia ni ka oqo e vakatakarakarataka “na lewe rua sa lumuti, erau tu e na mata i koya na Turaga ni vuravura taucoko" (Sakaraia 4:14). Koi rau na vu ni oliva e rua oqo e rau soli waiwai ki na tutu ni cina me na rawa kina ni solia tiko na rarama. Eda vakananumi ena ka e vola na daunisame: “Na Nomuni vosa na cina ki na yavaqu ka rarama ki na noqu sala" (Same 119:105). Na waiwai e vakatakarakarataka na Yalo Tabu (Sakaraia 4:2, 6). Na raivotu nei Joni ena Vakatakila 11 e vakamacalataki tiko kina na kena sa kacivaki tiko na Vosa ni Kalou ena kaukauwa ni Yalo Tabu me vakararamataki vuravura. Koi rau na vakadinadina e rua oqo e rawa ni rau parofisai ka tarova na uca me kakua ni tau ena balavu ga ni gauna era sa kaya. E rawa ni rau vukica na wai me dra ka vakatauca ki vuravura na mate ca. Ena vosa ni Kalou, e kaya kina ko Ilaija me na kakua ni tau na uca e Isireli, ka sa yaco ke vaka-kina ena loma ni tolu veimama na yabaki (raica na Jemesa 5:17). Sa qai masu ki Vua na Kalou sa qai tau tale na uca ni oti na nodra sa sega ni vakatauca rawa na parofita nei Peali na uca (1 Tui 17, 18). Ko Mosese, ena vuku ni Vosa ni Kalou e a vakatala mai kina na veimate ca ki vei ira na kai Ijipita, okati kina na wai me dra, ena vuku ni nona vakadredretaka tiko ko Fero na nodra sereki na tamata ni Kalou (Exodus 7).

Ko ira era tovolea mera vakacacana na Vosa ni Kalou era na vakamai ena bukawaqa o koya ena lako mai gusudra. Na Kalou e kaya, “O koya sa kaya kina ko Jiova na Kalou ni lewe vuqa, Ni dou sa cavuta na vosa oqo, raica, ka’u na cakava na noqu vosa e na gusumu me bukawaqa, kei na tamata oqo me ra buka, ia ena kani ira” (Jeremaia 5:14). Na Vosa ni Kalou e kacivaka na veilewai ki vei ira era cata. Na Nona vosa e sa vaka na bukawaqa ena gusu.

Ena Joni 5:39, e tukuna kina ko Jisu ni Veiyalayalati Makawa e vakadinadinataki Koya ga. E kaya talega ni kosipeli ena qai kacivaki “mei vakadinadina” ki vuravura taucoko (Maciu 24:14), na Veiyalayalati Vou vata kei na Veiyalayalati Makawa, e yavu ni vakadinadina oya. Na vosa mai na wakatu vata ga (martys) na vosa me baleta na vakadinadina e vakayagataki ena rua na tikina oqo o koya e basika ena Vakatakila 11: 3.

Ko cei koi rau na vakadinadina oqo? Mai na rai vakaivolatabu mai na veitikina oqo kei na kenai vakamacala e tukuni tiko ena 11, e sa na rawa kina nida kaya ni koi rau na vakadinadina sai koya na Vosa ni Kalou ena Veiyalayalati Makawa kei na Veiyalayalati Vou, e rau tukuna tiko na rarama kei na dina ki vuravura.

`Vuqa na Lotu Vakarisito ena gauna oqo era sa biliga tani tiko na Veiyalayalati Makawa, era kaya ni sa seg ani yaga ka seg ani gadrevibaleta ni sa tiko veikeda na Veiyalayalati Vou. Na cava e sa rui rerevaki kina na itovo oya?`