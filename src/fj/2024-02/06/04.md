---
title:  Erau sa Vakamatei na Vakadinadina
date:   07/05/2024
---

`Wilika na Vakatakila 11:7-9. Nanuma ni vosa e vakayagataki tiko kina e vakatakarakaara. Na cava na ka era tukuna tiko na veitikina oqo ni na yaco ki vei rau na vakadinadina ni Kalou, na Veiyalayalati Makawa kei na Veiyalayalti Vou?`

Ena A.D. 538, e a bale kina ko Roma vakamatanitu. Sa qai solia ko Justinian, na emperor mai Roma na nona kaukauwa vakamatanitu ki vua nai liuliu ni lotu ko Pope Vigillis. Tekivutaki kina na gauna balavu ni nona veiliutaki tiko na lotu. E toso tiko me yacova na A.D. 1798. Enai vakaro nei Napolioni a curu yani kina ko General Berthier mai Faranise, ki Roma ena Fepurueri 10, 1798. Me laki vesuki Pope Pius VI ka kauti koya vakavesu ki Faranise, na vanua e a qai laki mate kina. Na tiki ni siga oqo e vakatakilakilataka na kena sa mai cava na parofisai me baleta na veiliutaki ni lotu vaka-Roma, na 1,260 na siga se yabaki e tukuni tiko ena vola nei Taniela kei na Vakatakila (raica na vuli ena noa).

Sa dua dina nai vakaraitaki kaukauwa ni dina ni parofisai vakaivolatabu! Ko Taniela, e volavola tiko ena 500 na yabaki ni bera ko Jisu, na dodonu ni veika e a tukuna tiko mai e qai mai vakavotukanataki ena 2,300 na yabaki mai ki muri. Sa na rawa ki veikeda meda vakadinata vakaoti na parofisai era volai tu enai Vola Tabu.

Ena gauna vata ga e yaco tiko kina na veika oqo, na dina ni kosipeli e vakabulai tiko mai vua nai vakadinadina ni Vosa. Ia na dina vakaivolatabu ena sotava tiko e vuqa sara na veisaqasaqa. Na manumanu o koya a lako cake mai na qara e sega ni vakabotona (Setani) ena mai tovolea me na vakarusa na Vola Tabu. Ena nona vakayagataka na French Revolution ena 1789 me mai vakarusa na kaukauwa ni Vola Tabu.

Ena French Revolution, era tauyavutaka kina na ivakalesilesi ni matanitu na Cult of Reason me sa lotu ni matanitu, na kenai naki me vakaisosomitaka na Lotu Vakarisito. Na Festival of Reason a vakayacori ena loma ni matanitu taucoko ena Noveba 10, 1793. Ko ira kece na veimatalotu mai Faranise era sa vuki ki na Temples of Reason, ka ra vakatikori enai tikotiko vakaturaga e dua na marama bula me sa Goddess of Reason. Era vakamai nai Vola Tabu e loma ni gaunisala. Era kaya ni sega ni bula tiko na Kalou ka tukuna ni mate e moce tu ga. Sa qai cakacaka ko Setani ki vei ira na tamata tawa lotu mera vakamatea na rua nai vakadinadina ni Kalou. Na yagodra mate “ena biu wale tu e na saqata ni koro levu, sa vakatokai vakaibalebale ko Sotoma kei Ijipita, sa lauvako talega kina e na kauveilatai na Turaga” (Vakatakila 11: 8).

Ko Ijipita na vanua e levu kina na kalou era vakalasua na Kalou dina (raica na Lako Yani 5:2). Ko Sotoma e vakatakarakarataka na bula ivalavala ca. Ena French Revolution, koi rau na dauvakadinadina ni Kalou―Veiyalayalati Makawa kei na Vou―erau davo matemate tu ena vuku ni tawa vakabauta na Kalou kei na bula ivalavala ca o koya e sa tete raraba me vaka ga e sa matau tu ni raici ena valu kei na vakadave dra.

Na Vakatakila 11: 9 e kaya ni yagodrau nai vakadinadina ni Kalou ena davo tu ka sega ni buluti ena loma ni tolu veimama na siga”, oya na siga vakaivolatabu e vakatakarakarataka tiko e tolu veimama na yabaki. Na tawa vakabauta na Kalou e tu sara e cake ena French Revolution, rauta tiko ni tolu veimama na yabaki. E tosoi na gauna oqo mai na Noveba 26, 1793, ena gauna sa soli kina nai vakaro mai Parisi me sa vakawabokotaki na lotu, ena June 17, 1797, ena gauna e sa vakagalalataka kina na matanitu ko Faranise na lawa me baleta na kena vakatabui na lotu.