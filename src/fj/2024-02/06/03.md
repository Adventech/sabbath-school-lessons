---
title:  Na Gauna Vakaparofisai
date:   06/05/2024
---

`Veidutaitaka na Vakatakila 11: 3 kei na Vakatakila 12: 5, 6, 14, 15 vata kei na Taniela 7:25. Na tautauvata cava ko raica ena gauna vakaparofisai oqo?`

Na rua na vakadinadina “e rau na parofisai rawa ka siga e dua na udolu ka rua na drau ka onosagavulu, ka rau na vakaisulu e nai sulu taga” (Vakatakila 11: 3). Oqo na gauna vata ga kei na vasagavulu ka rua na vula era na buturaka kina e yavadra na kai matanitu ki sau, ko ira era saqata na dina ni Kalou (Vakatakila 11:2). Ko ira na meca ni Kalou era na buturaka sobu tiko na dina ni Kalou ki na qele me 1,260 na siga (42 x 30 = 1,260, (na siga yadua e vakatakarakarataka tiko e dua na yabaki vakaparofisai), kei na Nonai vakadinadina e rua na Kalou, na Veiyalayalati Makawa kei na Veiyalayalati Vou, erau parofisai tiko ena gauna vata ga oqo.

Me vaka eda sa raica oti (raica na lesoni va), na Taniela 7: 25 e kaya ni kaukauwa ni leu lailai ena tubu mai ena gauna ena tatawasewase kina na matanitu ko Roma, ka na vakararawataki ira na tamata ni Kalou ‘e dua na gauna kei na so na gauna (oya e rua na gauna) kei na veimama ni gauna” E dua na gauna oya e dua na yabaki (360 na siga). Sa kenai balebale ni tolu kei na veimama ni gauna sa tautauvata ni 1,260 na siga.

Na Vakatakila 12: 6, 13 e vosa tiko me baleta na 1,260 na siga ni nodra vakarawarawataki na tamata ni Kalou. Vakatakila 12: 14 e tukuna tiko na dua na gauna, eso na gauna (2) kei na veimama ni gauna. Na Vakatakila 13: 5 e tukuna tiko na 42 na vula. Eda raica ni 42 na vula kei na 1,260 na siga erau cavuti ruarua tiko ena Vakatakila 11:2, 3. Ko ira kece na parofisai oqo ena vakamacalataka tiko na duidui ni ka a yaco ena gauna vata ga.

Ena gauna sa na sega ni kauwaitaki kina na kaukauwa ni Vosa ni Kalou, eso tale na (tamata) kaukauwa era sa na basika. Vakavuqa na ka oqo e sa dau laki yaco kina na nodra veivakararawataki ko ira era tutaka tiko na Vosa ni Kalou, me vaka a yaco ena gauna a veiliutaki tiko kina na lotu vaka-Roma mai na A.D. 538 kina A.D. 1798, ena gauna sa lutu sara kina ki ra na butonbuto vakayalo ni lotu e veilitaki. Na lawa I tamata e sa vakaisosomitaka na ivunau ni Kalou. Nai vakarau ni bula ni tamata e sa laki vakaruguruguta na rawarawa ni kena muri na kosipeli. Na lotu vaka-Roma e sa laki duavata kei na kaukauwa vakavuravura me vakatetei kina na nona kaukauwa e Urope taucoko.

Ena loma ni 1,260 na yabaki oqo, na Vosa ni Kalou―na Nona vakadinadina e rua- -erau sa vakaisulu taga. Na nodrau dina e sa laki vunitaki tu ena ruku ni valavala ni lotu kei na vanua. Ia koi rau na vakadinadina oqo erau se parofisai tikoga; nai Vola Tabu se vosa tikoga. Ena gauna ni butobuto vakayalo, na Vosa ni Kalou e maroroi tu. Era tiko eso era rui vakamareqeta ka ra bulataka tiko na kenai vakavuvuli. Ia nira vakatautauvatataki kei na lewe vuqa mai Urope, era lewe vica walega. Na Waldenses, John Hus, Jerome, Martin Luther, Ulrich Zwingli, John Calvin, John kei Charles Wesley, kei ira e dua nai kumukumu vuki tani era yalodina tikoga ki na Vosa ni Kalou ena nodra sa kila.

`Na cava e so nai vakavuvuli ena gauna oqo, era taurivaka tiko e vuqa sara na Lotu Vakarisito, e yavutaki tiko enai valavala ni lotu ka sega ni Vos ani Kalou?`