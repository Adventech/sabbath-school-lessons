---
title:  Erau sa Bula Tale na Vakadinadina
date:   08/05/2024
---

`Wilika na Vakatakila 11:11. Na parofisai cava e kaya na tikina oqo me baleta na Vosa ni Kalou?`

Ni sa cava na French Revolution, sa yaco me bula tale na Vosa ni Kalou. E a qai yaco e dua na veivakabulabulataki levu. Na rere vakaitamera sa na tauvi ira era na raica tale na Vosa ni Kalou ni sa yaco me ia kina na veivakabulai. Ni sa mai cava na 18 ni senitiuri, na Kalou sa qai vakaturi ira na tagane kei na yalewa, oira era soli ira vakaoti mera kauta na kosipeli ki na iyalayala kei vuravura. Era sa na qai vakatetea vakatotolo na itukutuku mai nai Vola Tabu, ko ira na tamata, me vakataki William Carey, e a lako ki Idia ka laki vakadewataka nai Vola Tabu ena veivosa duidui mai Idia. Ena kaukauwa ni veivakauqeti ni Vola Tabu, era sa talai kina na daukaulotu ki na veiyasai vuravura.

E sega ni ka vakacalaka na kena sa buroro cake mai na sasaga ni kaulotu ki vuravura taucoko ni oti na French Revolution. Na Vosa ni Kalou e vosa bula, ka dina ga vei ira era lewe vuqa e vaka me mate tu, ia e se bula tikoga e lomadra na tamata vakabauta ka na bula tale me taucoko vakaoti, mevaka e kaya tiko na parofisai ena Vakatakila. “Ena dua na gauna a kaya kina ko Voltaire e dua na tamata tawa lotu: ‘Au sa oca ni rogoci ira tiko na tamata nira kaya tiko ni lewe tinikarua na tagane eratou a tauyavutaka na lotu Vakarisito. Au na vakadinadinataka ni dua ga na tagane ena rawa ni vakamalumalumutaka. Era sa takali yani na veitabatamata mai na gauna a mate kina. Milioni vakamilioni era sa duavata ena kena valuti tiko nai Vola Tabu. Ia e sa yawa sara mai na kena vakarusai, ni vanua era tiko kina e dua na drau ena gauna nei Voltaire, era sa tiko kina ena gauna oqo e tini na udolu, io, e dua na drau na udolu nai lavelave ni vola ni Kalou. Ena nona vosa e dua e a vuki tani mai na lasu (Reformer) me baleta na lotu Vakarisito, e kaya, ‘Ni Vola Tabu e dua na teveli kaukamea ni buli yaya e sa vakawaicakataka oti e vuqa sara nai tukituki”—Ellen G. White, The Great Controversy, p. 288.

`Wilika I na Same 119: 89 kei na Same 111: 7, 8. Na cava era kaya ki veikeda na veitikina oqo me baleta nai Vola Tabu, ka cava na vuna e dodonu meda vakabauta kina?`

Ena rawa beka ni saqati na Vosa ni Kalou, se sogolati, ia ena sega ga ni rawa ni vakawabokotaki. Era lewe vuqa sara madaga na tamata Lotu Vakarisito era vakalolovirataka na kena kaukauwa ena veisala eso, era taroga na veitiki ni Vola Tabu eso, se vakabibitaka na veika vakatamata ia e vakayalia na kenai vakatakilakila vakalou kei na kena butuki sobu na dina ni Kalou.

Meda kakua ni vakatarai keda, ena sala cava ga, meda temaki ena kena saqati na Vosa ni Kalou. E se bula tiko ena gauna oqo, vosa tiko ki na vakasama ni tamata, solia tiko na icegu ni bula vou ki vei ira era vinakata mera vakarogoca na Vosa ni Kalou kei na kenai vakavuvuli.

`Na parofisai cava e vosa vakatabakidu sara tikoga ki vei iko, kei na cava na vuna?`