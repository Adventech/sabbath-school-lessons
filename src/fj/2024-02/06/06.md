---
title:  Sa Qaqa na Dina
date:   09/05/2024
---

Se mani vakacava na veisaqasaqa ni meca, na cakacaka ni Kalou ena vuravura oqo ena laki tini ga ena lagilagi. Ena vunautaki na kosipeli “ki na veimatanitu, veiyavusa, duivosavosa, kei na tamata” (Vakatakila 14: 6). Nai veivaluvaluti levu ena kedrau maliwa ko Karisito kei Setani ena laki cava ni sa vakadruka vakadua ko Karisito na kaukauwa nei eli. Na matanitu ni Kalou ena qaqa vei eli, ka sa na vakawabokotaki vakadua nai valavala ca me tawa mudu. E tekivutaki na Vakatakila 11 ena nona tovolea tiko ko Setani ena nona vakayagataka na French Revolution me vakarusa na vakabauta ni Lotu Vakarisito ka vakawabokotaka na vakabauti ni Kalou, ia na wase ni vola oqo e laki tini ena nona sa qaqa na matanitu ni Kalou vei ira era sa liu kei na veikaukauwa ni valavala ca. E solia na veivakayaloqaqatakiki kivei ira kece era lako curuma tiko na katakata ni veivakararawataki ena vuku ni kena tutaki ko Karisito kei na Nona dina.

`Wilika na Vakatakila 11:15–18. Mai na ka era kaya na veitikina oqo, na cava na ka ena yaco ena kena sa oti na gauna ena gauna e uvuci kina nai kavitu ni davui?`

Era sa na yaco na veimatanitu ni vuravura oqo me sa Nona matanitu na noda Turaga. Sa qaqa ko Karisito. Sa vakadrukai nai valavala ca. Sa qaqa ko Jisu ka sa vakadrukai ko Setani. Sa qaqa na yalododonu. Sa vakatulewa na dina. Eda na caka vinaka kevaka eda na vakarorogo ki na veivakasala oqo: “Na veika kece e yavutaki tiko ena vakatulewa ni tamata ena vakadrukai; ia na ka e yavutaki ena dela ni vatu sai koya na vosa ni Kalou o koya e sega vakadua ni veisau ena tudei me tawa mudu―Ellen G. White, The Great Controversy, p. 288.

`Wilika na Vakatakila 11: 19. Na cava e raica ko Joni e dolavi tu mai lomalagi? Ka cava e raica ni tacake cake ki lomalagi?`

E sa tadola tu na vale ni soro ni Kalou mai lomalagi vei Joni me raica. Ni vakaraica tiko na loqi tabu sara, e a raica na kato ni veiyalayalati. Ena vale tabu ena Veiyalayalati Makawa, sai koya nai vakatakarakara ni ka dina mai lomalagi, sa na vakatakilai ni sa tiko na Kalou oya ni sa laurai na lagilagi ni Nonai serau na Kalou ena kedrau maliwa na rua na agilosi erau duri tu ena dela ni kato ni veiyalayalati. Ena loma ni kato na vunau ni Kalou. E dina ga nida vakabulai ena loloma savu duaduaga ena vuku ni vakabauta, na talairawarawa ki nai vunau ena vakaraitaka ni ka dina na noda vakabauta. Na vunau ni Kalou e yavu se nai vakatagedegede me na vakadavoci kina na vakatulewa ena veilewai (Jemesa 2:12). Sa yaco na ka oqo me rui ka bibi ka yaga enai vakataotioti ni gauna (see Rev. 12:17; Rev. 14:12).

`Na duidui cava e rau vosa tiko kina ki veikeda na tawa vakalou ni French Revolution kei na icavacava lagilagi ni yaloyalo ena Vakatakila 11?`