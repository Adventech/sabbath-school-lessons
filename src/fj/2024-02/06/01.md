---
title:  Na I Vakadinadina e Rua
date:   04/05/2024
---

### Wilika ena Macawa Oqo
Vakatakila 11:3-6; Sakaraia 4:14; Vakatakila 12:5, 6, 14, 15; Taniela 7:25; Aisea 54:17; Same 119:89; Vakatakila 11:15-18.

> <p>Wiligusu</p>
> "Sa daumalai na co, a sa daumira na sena, ia na vosa ni noda Kalou ena tu dei ka tawa muduâ€ (Aisea 40: 8).

Ena veitabagauna, e sa dauvakadikevi, vakatitiqataki, vakatikitikitaki tani na Vosa ni Kalou. E sa laki lokataki tu ena nodra itikotiko na bete, vakamai e matanalevu ka basuraki vakamatailalai. Ko ira era vakabauta era vakalialiai kina, vesuki kina, ka mani vakamatei sara. Mai na veika kece oya, e qaqa ga na Vosa ni Kalou.

Era sa laki vakararawataki ko ira na Lotu Vakarisito yalodina, vakabauta nai Vola Tabu mai na lotu ena gauna makawa. Ia, na Vosa ni Kalou sa qai vakararamataka na butobuto. Na veisaqasaqa kei na veivakararawataki e sega ni tarova na kena kacivaki na Vosa ni Kalou. Ko William Tyndale e dua e vakadewa nai Vola Tabu vakavavalagi e a veilewaitaki ena vuku ni nona vakabauta. E a tarogi se ko cei e vukei koya vakalevu tiko ena nona cakacaka, e qai kaya ni o koya "na Bisopi ni Durham." Era kurabui na turaganilewa.

Ena dua na soqo e vakamacalataka kina ko Tyndale, ni a volia kina na bisopi eso na iVola Tabu ka qai vakamai ira e matanalevu. Na ka e sega ni kila na bisopi ni o koya e vukea tikoga na kena tete na dina. E a volia e dua nai Vola Tabu ena dua nai sau levu. Ena veivoli levu oya, sa rawa kina ki vei Tyndale me tabaka tale kina e levu sara nai Vola Tabu mai na kena era a vakamai. O koya na dina a buturaki sobu ki na soso e sa lamata tale mai me rarama ena kenai serau taucoko sara.

Ena macawa oqo eda na raica kina e dua na veivakacacani ca duadua me baleta nai Vola Tabu kei na vakabauta ni Lotu Vakarisito. Ena gauna ni vakacaca mai Faranise, e a dave kina na dra ena veitolo ni sala mai Faranise. E a vakaduri na vanua ni vakukuna ena loma ni rara mai Parisi ka udolu era vakamatei kina. Na tawa vakabauta na Kalou sa yaco me yavu ni lotu ni matanitu. Ia na vakadinadinataki ni Vosa ni Kalou ena sega ni tabonaki rawa.

_*Vulic ana lesoni ni macawa oqo, o koya e yavutaki tiko ena tabana e 12-17 ni Great Controversy, me vakarautaki iko ena Siga Tabu, Me 11._