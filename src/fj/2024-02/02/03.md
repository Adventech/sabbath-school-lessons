---
title:  Na Kalougata ni Lotu vakarisito e Taqomaki Vinaka tu
date:   08/04/2024
---

Na yalololoma, loloma savu, vuku, kei na rai yawa e kunei vakamatata ena veika e a yaco tiko ni bera ni qai vakarusai ko Jeruisalemi. Era tu wavokita na korolevu, ko Cestius Gallus kei na mataivalu ni Roma. Ni vakarau tiko mera tuvaivalu, era sega ni namaka ni sa kaba yani na nodra i mataivalu na Jiu, era vakadrukai na sotia ni Roma ka ra qaqa na Jiu.

Ena gauna era sa dro kina na kai Roma ena nodra sa vakasasataki ma vei ira na Jiu, ko ira na Lotu Vakarisito era sa qai dro sobu ki Pela mai Peria, ena daku ni uciwai na Joritani. “Sa soli oti ki vei ira na Lotu vakarisito na ivakatakilakila a yalataki tu ki vei ira, ia oqo sa soli ki vei ira kece na gauna mera cakava na ka sa vakarota nai Vakabula. Na veika kece e yaco oqo me rawa nira vakataotaka kina ko ira na Jiu se kai Roma ena vuku ni nodra dro ko ira na Lotu Vakarisito."Ellen G. White, The Great Controversy, page 30.

`Wilika na Same 46:1 kei na Aisea 41:10. Na cava era tukuna na veitikina oqo me baleta na veivakautaki ni Kalou?`

Na cecere ni Kalou e vakatawayagataka na veika kece e yaco tiko e vuravura ena kena vakaoti na Nonai naki na Kalou. E dina ga ena so na gauna e dauveisautaka kina na Kalou na Nonai nakinaki ni yavutaki ena noda digidigi na tamata, ni Nona inakinaki taumada me baleta na vuravura oqo ena qai vakavotukana. Ena yaco na gauna era na vakila kina na tamata ni Kalou na dredre, vakararawataki, biu ki vale ni veivesu, kei na mate ena vuku i Karisito. Ia ena gauna dredre sara mada ga ena ravuravu kina vakaukauwa ko Setani, na Kalou e tokona ka maroroya na Nona lotu.

`Wilika na Iperiu 11:35-38 kei na Vakatakila 2:10. Na ka dina cava e vakatakila na tikina oqo me baleta na noda veivala tiko kei na kaukauwa ni valavala ca? Na gaunisala cava era duavata kina na veitikina oqo vata kei na vakanananu ni Nona veimaroroi na Kalou ena veitaro sa oti? E tiko beka e dua na veisaqasaqa ena vakanananu ni veimaroroi ni Kalou vata kei na Nona vakatara na Kalou eso mera sotava na rarawa mosimosi ka vakamatei sara ena vuku i Karisito?`

“E tawayaga na veisasaga eso nei Setani me vakarusa na lotu nei Karisito ena veivakararawataki. Na veivaluvaluti levu eratou a solia kina na nodratou bula na tisaipeli e a sega ni oti ena gauna era sa mate kina na ko ira na tamata yalodina ena kena tutaki na dina. Ena nodra druka era qaqa kina. Era na rawa ni vakamatei na Nona tamata cakacaka na Kalou, ia na Nona cakacaka ena tudei ka toso tikoga ki liu.”—Ellen G. White, The Great Controversy, p. 41.

`Na cava na kenai balebale dodonu ki veikeda ni ko ira era vola na i Vola Tabu, era kila na mosi kei na rarawa, ena veigauna, era qai vola na dina ni loloma ni Kalou? Ena rawa vakacava ki veikeda meda vakila na loloma vata ga oya vakataki keda?`