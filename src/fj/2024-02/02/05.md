---
title:  Na Nodra Qarauni na Lewe ni Tikotiko
date:   10/04/2024
---

E tubu na Lotu Vakarisito taumada sega ni baleta na nodra vunautaka na kosipeli na lewe ni lotu ia ena vuku ni nodra bulataka na kosipeli. Ko ira na tamata vakabauta era matanataka na cakacaka ni veiqaravi nei Jisu ena Nona “veilakoyaki voli e Kalili taucoko, a sa vakatavuvuli e na nodra veivale ni lotu, a sa vunautaka nai tukutuku-vinaka ni matanitu, a sa vakabulai ira na tamata mai na mate kecega, kei na malumalumu kecega" (Maciu 4: 23). Ko Jisu e kauwaitaki ira vakalevu na tamata, ka vaka-kina na soqosoqo lotu taumada ni Veiyalayalati Vou. Ena loloma e sega ni nanumi Koya vakataki koya kei na yalayala me na sotava na nodra gagadre na tamata ni salavata tiko ena kena wasei nai tukutuku vinaka ni kosipeli ena kaukauwa ni Yalo Tabu o Koya e vakayaco ka e vuravura ena loma ni veisenitiuri sa oti ena Lotu Vakarisito.

`Wilika na Cakacaka 2: 44–47, Cakacaka 3: 6–9, kei na Cakacaka 6: 1–7. E dina ga ni duidui na draki ni bula, na yavu cava ena rawa nida vulica mai na veitikina oqo me baleta na din ani Lotu Vakarisito?`

Ko ira na tamata vakabauta ena Veiyalayalati Vou oqo era vakadadamuri Karisito, o koya e cauraka tiko ko Pita “ni sa lumuti .....e na Yalo Tabu kei na kaukauwa: ko koya ka lako voli ka daucaka vinaka, a sa vakabulai ira kecega sa vakasaurarataki ira na tevoro; ni sa tiko vata kaya na Kalou” (Cakacaka 10: 38). Na lotu nei Karisito sai koya na yago nei Karisito e vuravura, sa vaka-talega kina ena Veisenitiuri taumada e cauraka na Nona isoro loloma kei na kauwai nei Karisito ena vukudra na rarawa, kawatamata kavoro. Ko ira na tamata vakabauta oqo era ivakaraitaki bula ni yalololoma nei Karisito.

Ena veiraravui levu e yaco tiko e vuravura, e vinakata kina na tevoro me vakacacana na iyaloyalo ni Kalou vei ira na kawa tamata. Nai naki ni kosipeli oya me vakasuka lesu tale na kawa tamata me rau veiucui vata kei Koya na Kalou. Na veivakavoui oqo e okati kina na yago, vakasama, yalo kei na veivakabulai vakayalo.

Ena Joni 10:10, e vakatakila tiko kina ko Jisu na Nonai nakinaki ena vukuda. “Sa sega ni lako wale mai na daubutako, me butako ga, ka ravuravu, ka vakarusa: au sa lako mai me rawa vei ira na bula, ia me rawa vakalevu sara” E vinakati keda meda bulabula vinaka vakayago, yadra na vakasama, dei na yalo kei na taucoko ni bula vakayalo. Na dina oqo, vakauasivi ena rarama ni Nona vosa ni yalayala ni na Lesu tale mai. Sa dua na ka na levu ni leqa e sa sotava tu na vuravura oqo. Na vosa ni yalayala nei Jisu ena Maciu 24 kei na Luke 21 e tukuna na ituvaki ca ena vuravura ni bera ni lesu mai. Ena gauna sa tauri keda kina na loloma savu nei Karisito e veivakabulai, eda na gadreva meda tarai ira na tani ena tatara nei Karisito me na rawa kina ni taucoko na nodra bula. Ko Jisu e sa talai keda yani ki na vuravura e sa kavoro meda mata nei Karisito me tarai ira na tani ena Nona loloma. Na Lotu Vakarisito ena Veiyalayalati Vou era vakaitovotaki tu ena loloma ki vei ira na tani kei ira era tiko vakavolivoliti ira.

`Veiwase: Nai tavi cava e tiko ena soqosoqo lotu me vakaduavatataki keda vata kei Karisito ena kena vakadinadinataki ni cala ko Setani?`