---
title:  'Na Uto ni Vakasama: Loloma se Kocokoco'
date:   06/04/2024
---

### Wilika ena Macawa Oqo
Luke 19:41-44; Maciu 23:37, 38; Iperiu 11:35–38; Vakatakila 2:10; Cakacaka 2:44-47; Joni 13:35.

> <p>Wiligusu</p>
> "Kakua ni ko rere; ni'u sa tiko vata kei iko: kakua ni ko taqaya; ni'u sa nomu Kalou: ka’u na vakaukauwataki iko; io, ka’u na vukei iko; io, ka’u na tokoni iko e na ligaqu i matau sa daudina” (Aisea 41:10).

Kaya mada ni ko iko e dua na dauvakatawa sipi ko vakaraici ira tiko na nomu sipi ena yasa ni ulunivanua ni Veiolive qai raici Jeruisalemi sobu tiko. Ko sa rogoca sara na domo. Vakasauri ga ko sa rogoca na domoi Jisu. Sa dua na ka na nomu marau ena vuku ni veika e tukuna. Vei iratou na Nona tisaipeli, e dredre meratou ciqoma. Ni sa cilava yani na delavuvu ni vale ni soro na dromu sobu na matanisiga ka vakaserauna yani na tatatibitibi ni lalaga ni vale, sa qai kaya kina ko Jisu, “Au sa kaya vakaidina vei kemudou, Ena sega ni vo tu eke na veivatu sa veitaqataqai, ena talaraki sobu kecega" (Maciu 24:2). Eratou a veilecayaki na tisaipeli, ka vaka-kina ko iko. Na cava ena rawa ni balebale ni ka e kaya ko Jisu? Eda na vakaveiwekanitaka rawa vakacava ki na ivakataotioti ni gauna o koya eratou taroga tiko na tisaipeli nei Jisu?

Ko sa vakarorogo toka ni veisotaritaka vata tiko ko Jisu na veika ena yaco ena nona na vakarusai ko Jeruisalemi vata kei na ka ena yaco ni bera tikoga vakalailai na Nona na lesu mai ko Jisu. Ena gauna e vakarusai kina ko Jeruisalemi, eda raica kina na ivakaraitaki ni cakacaka nei Setani me temaka ka vakarusai ira na tamata ni Kalou enai vakataotioti ni gauna. Nai vakasala nei Jisu ena Maciu 24 e vakamatatataki sara tu ga kina nai tuvatuva ni veika ena yaco enai vakataotioti enai yaloyalo ni nona bale ko Jerusalemi.

Eda na vulica e rua nai walewale me veitemaki ka vakarusai ira kina na tamata ni Kalou ko Setani. Na ka era a sega ni cakava rawa ko ira na tamata ca ena gauna ni veivakararawataki, e nuitaka ni na rawata ena veivosaki (compromise). Na Kalou e sega ni daurawai ena dua na ka e vakasauri, kei na veigauna dredre sara madaga e dau maroroi ira na Nona tamata.

_*Vulica na Lesoni ni macawa oqo, me yavutaki ena Great Controversy, chapters 1-2, me vakarautaki iko ena Siga Tabu, Epereli 13._