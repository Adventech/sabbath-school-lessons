---
title:  Na Kavoro ni Utona nai Vakabula
date:   07/04/2024
---

Ena Nona dabe koto ko Jisu ena Ulunivanua ni VeiOlive ena Nona vakaraici Jeruisalemi sobu toka, e a kavoro na utona. Na kosipeli nei Joni e kaya, “Sa lako mai ko koya kivei ira na kai nona, ka sega ni vakabauti koya ko ira na kai nona” (Joni 1:11). E a cakava ko Jisu na veika kece sara e rawata me vakabulai ira kina na Nona tamata mai na veivakarusai e sa lako tiko mai ki na nodra koro lomani. Na Nona lomani ira na Nona tamata ko Jisu e lako sara mai na dua na yalo e dauloloma vakaidina. E dausureti ira tiko ena loloma mera veivutuni ka ciqoma na Nona veisureti loloma.

`Wilika na Luke 19:41–44; Maciu 23:37, 38; kei na Joni 5:40. Na cava era kaya ki vei iko na veitikina oqo me baleta na itovo nei Jisu ki vei ira na Nona tamata kei na ka era cakava ena vuku ni veisureti loloma kei na yalololoma? Nai vakaraitaki ni tovo ni Kalou cava ko raica?`

E rui ka dredre na kena kilai na veika e dauyaco me vakataka na nona vakarusai ko Jeruisalemi ena rarama ni Nonai tovo na Kalou dauloloma. Nai tukutuku ni veitabagauna e vakaraitaka ni ra mate era lewe tini vakacaca na udolu na tamata ena gauna a kaba vakaivalu kina ko Roma ena veiliutaki nei General Taitusi me valuta na korolevu. E kidacala ko Jeruisalemi. Era vakamatei na tagane, yalewa kei ira na gone. E tiko evei na Kalou ena gauna era sotava tiko kina na Nona tamata na rarawa vakaitamera? E matata na kenai sau ia e sega ni rawarawa na kena ciqomi vakaoti. E a kavoro na utona. E a drodro vakayauyau na wai ni matana. Ena veitabagauna kece e dau lako yani ki vei ira na Nona tamata. Ena vuku ni nodra vorata na Nona yalololoma, era sa vakayalia kina na Nona veimaroroi. Na Kalou e sega ni dauvakalatilati ena veigauna taucoko me yalana na vua ni nodra digidigi na Nona tamata. E dauvakatara na vua ni talaidredre me kadre. Na Kalou e sega ni vakavuna na nodra vakamatei na gonelalai ena kena vakarusai ko Jeruisalemi; na nodra mate e nona cakacaka ko Setani, sega ni Kalou. Ko Setani e marautaka na ivalu, baleta ni vakayavalata yalona ca tamata. Lako sobu mai ena veitabagauna sa dau nonai naki tiko me temaka ka vakarusa ka qai beitaka ki Vua na Kalou na veika ca kece e a cakava.

`Wilika na Maciu 24:15–20. Nai vakaro cava a solia ko Jisu ki vei ira na Nona tamata me na vakabulai ira ena gauna ena vakarusai kina ko Jerusalemi?`

E kilai vakavinaka tu ni ra lewe vuqa vei ira na Lotu Vakarisito era vakaitikotiko e Jeruisalemi ena A.D. 70 era kawa vaka-Jiu. Sa qai vinakata na Kalou dauloloma oqo me vakabulai ira na Nona tamata ena kena levu ga e rawa. Sai koya oya na vuna e solia kina nai vakaro mera drotani mai na korolevu ena gauna era sa lako mai kina na mataivalu ni Roma..

`Vakasamataka na itukutuku oqo: eda sega ni vakalewa na itovo ni Kalou mai na veika e yaco vakavolivoliti keda; ia, eda veidutaitaka na veika kece eda raica ena iyaloyalo ni vakarau ni Nona bula dauloloma o koya e vakatakilai tu enai Vola Tabu. Na cava na vuna e vakasala vinaka kina oqo?`