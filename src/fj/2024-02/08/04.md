---
title:  Sa Yaco mai na Siga ni Veilewai
date:   21/05/2024
---

`Veidutaitaka na Taniela 7: 9, 10 vata kei na Vakatakila 14:6, 7. Na cava na ka erau tautauvata kina na vola e rua oqo?`

Na veilewai e dua tiko na ulutaga bibi enai Vola Tabu taucoko. “Ni na lewa na cakacaka kecega na Kalou, kei na ka vuni kecega, se vinaka, se ca" (Dauvunau 12: 14). Ko Jisu e dusimaka tiko ki vei ira na Nona tamata na veilewai sa tiko mai liu, ena gauna “A vosa ca vakaaduaga era na cavuta na tamata, era na tarogi kina e na siga ni lewa" (Maciu 12:36). E tomana ko Paula nai apositolo ka kaya, ni Kalou ena “vakaraitaka na veika ni butobuto sa vuni tu, ena vakavotuya talega na nanuma ni yaloda” (1 Koronica 4:5). Nai tukutuku ni agilosi ki vei Joni “ni sa yaco mai na Nona gauna me lewa" (Vakatakila 14: 7).

`Wilika na Vakatakila 22:10-12. Ena gauna sa na lesu tale mai kina ko Jisu, na cava nai tinitini ni tamata kecega? Nai vakasala matata cava e tukuni ki vei Joni?`

Me vaka ni Nona na lako mai ko Karisito me na mai solia kina nai otioti ni Nona veisausaumi, ena dodonu me dua mada na veilewai ni bera oya, me vakaraitaka se ko cei ena taura nai sau cava. Ena gauna sa na lesu mai kina ko Karisito sa na sega ni soli tale edua na gauna. Na tamata kece sa na tiko nai vakadinadina e veirauti me vakatakila na nonai cavacava, na digidigi e tudei vei karisito se veisaqasaqa kei Karisito.

`Wilika na Maciu 25:1-13. Na cava na vuna e duidui kina na Nona sotavi rau nai lawalawa vakabauta e rua oqo ko Jisu?`

“Ena gauna sa na mai cava kina na cakacaka ni veilewai vakatovolei, ena gauna sa na dikevi ka sa macala na veikisi yadudua, sa na qai sogo na katuba ni loloma. Ko ira era sa vakarau tu era sa na lako vata kei Koya ki na vakawati: ka sa na sogo na katuba, eda sa lako curuma tiko nai otioti ni Nona cakacaka ni veiqaravi nai Vakabula, ki na gauna e sa na mai cava kina na cakacaka vakaitamera ni nodra vakabulai na tamata”— Ellen G. White, The Great Controversy, p. 428.

Meda kakua ni rerevaka na veilewai. Ena vukui Karisito, eda sa vosoti kina, eda sa galala mai na cala, na kaukauwa meda na bulataka kina na bula vakatabui e sa na noda, e muri sa na noda na qaqa.