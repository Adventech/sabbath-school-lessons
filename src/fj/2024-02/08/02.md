---
title:  Na Vale Tabu mai Lomalagi
date:   19/05/2024
---

`Wilika na Lako Yani 25: 8, 9, 40 kei na Iperiu 8: 1-6. Na vale tabu e rua cava e tukuni tiko ena veitikina oqo?`

Nira vakadikeva tiko na Vosa ni Kalou ko ira era vakabauta tiko na Lesu Vakarua mai ni oti na 1844, era sa qai kila ni rua tiko na vale tabu e cavuti tiko ena Vola Tabu—na kena a tara ko Mosese kei na ka dina e tiko mai lomalagi. Na vosa “vale tabu” me vaka e vakayagataki tiko ena Vola Tabu, e ivakatakarakara ni veika mai lomalagi; ka, kenai karua, na vale tabu e vuravura e dusia tiko na vale tabu dina mai lomalagi. Ena mate nei Karisito, sa mai yali kina na bibi ni vakarau ni veiqaravi e dauvakayacori tu mai. Na vale tabu dina mai lomalagi sai koya na vale tabu ni veiyalayalati vou. Me vaka na kena sa vakavotukanataki tiko na parofisai ena Taniela 8: 14 ena gauna oqo, na vale tabu e dusia tiko sa dodonu me o koya na vale tabu ni veiyalayalati vou.

"Ni sa cava na 2,300 na siga ena 1844, sa sega tale ni qai dua na vale tabu e vuravura. Ia na parofisai ‘'Me bogi rua na udolu ka tolu na drau; ena qai vakasavasavataki na vale tabu' e dusia tiko na vale tabu mai lomalagi”—Ellen G. White, The Great Controversy, p. 417.

Na vale tabu e loma ni veikau e ivakatakarakara ga ni vale tabu mai lomalagi. Na veiqaravi ena vale tabu e vuravura e iyaloyalo ga ni Nona gaunisala ni veivakabulai na Kalou. Na veisoro kece e vakacabori e vakatakarakarataka tiko na Nona a sorovaki Koya ko Jisu ena kauveilatai ena delana ko Kalivari (raica na Joni 1:29). Ena vuku ni Nona a sorovaki Koya ko Karisito, eda sa vakabulai kina mai na veivarusai ni valavala ca. Eda sa vosoti. Na noda cala e sa kawaboko ena gauna eda sa ciqoma kina na Nona sorovaki Koya ko Jisu ena vukuda ka vakatusa na noda ivalavala ca (1 Joni 1:9). E sega walega ni Lami ko Jisu me mai mate ena vukuda, ia e bete sara talega e bula ena vukuda.

Na Iperiu 7:25 e kaya: “O koya oqo sa rawarawa kina vua me vakabulai ira sara era sa lako mai vua na Kalou e na vukuna, ni sa bula tikoga ko koya me masulaki ira. E kauta tani na veibeitaki ni ca ka vakabulai keda mai na kaukauwa ni valavala ca (Roma 8:1-4; 2 Koronica 5:21). Na cakacaka ni veiqaravi nei Jisu ena vale tabu mai lomalagi e sa baleti keda. Ena vuku ni Nona Dautataro, na tatakube ni valavala ca ena noda bula e sa cavuka. Eda sa sega ni qai bobula se vesuki tiko ena vuku ni noda bula ivalavala ca. ena vukui Karisito eda sa galala: galala mai na veivakarusai ka galala mai na vakatulewa ni valavala ca. Ni da tatakube tiko vei Karisito ena vakabauta, sa noda na veivakadeitaki ni bula tawa mudu.

`Na cava na kenai balebale ki vei iko mo kil ani ko Jisu e sa veiqaravi tiko ko Jisu mai lomalagi ena vukumu, kenai balebale ni sa tiko e kea me loyataki iko tiko? Na cava na vuna ko gadreva kina e dua na dautataro ena vukumu? Na cava na vuna e tukutuku vinaka kina na dina oqo?`