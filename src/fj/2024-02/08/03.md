---
title:  Na Tikina Tabu ena Loqi Tabu Sara
date:   20/05/2024
---

`Wilika na V/Soro 16: 21, 29–34; V/Soro 23: 26–32; kei na Iperiu 9: 23–28. Na cava na vuna e ka bibi kina vei ira na Isireli na Siga ni Veibuluti?`

Era veiqaravi na bete ena veisiga ena veiyabaki, ia ena Siga ni Veibuluti, e vakatokai ena vosa vaka-Iperiu na ‘Yom Kippur, ko ira kece na Isireli era na vakanamata ki na vale tabu. Na Vunau ni Soro 16 kei na 23 erau na solia nai vakasala matata ni Siga ni Veibuluti. Na cakacaka taucoko sara e sa na cegu. Na tamata kece mera lolo. Ni curu tiko na betelevu ki na Nonai serau na Kalou ena Loqi Tabu Sara, mera na qai dikeva tiko na lomadra na tamata. Mera vakasaqara na Kalou ena yalomalumalumu kei na vakatutusa mai vu ni lomadra.

Ni dua e sega ni “vakamalumalumutaki koya” ena Siga ni Veibuluti ena muduki tani, sa na sega ni okati me dua na tamata digitaki (V/Soro 23:27, 29). Ena Siga ni Veibuluti, sa na qai kauta kina na betelevu na dra ni me e nona na Kalou ki na loma ni vale tabu, ni oti na nona vakamiraka ena dela ni dabedabe ni loloma, ka boroya na dra ena ileu ena icabocabo ni soro koula kei na cabocabo ni soro parasa, sa vakasavasavataka na vale tabu taucoko. Ena gauna sa cakava oti kina na veivakameautaki, sa na qai biuta na ligata na betelevu ena ulu ni me se bula tiko ka vakatusa na nodra ivalavala na Isireli. E sa na qai kau yani ki loma ni veikau me tawasei tani mai na nodra keba na Isireli me tawa mudu (V/Soro 16: 20-22).

Ena isoro ni veisiga na dra e sa tokitaki ki na vale tabu, e sa vakaraitaka na kena sa volaitukutukutaki tiko ni valavla ca (Jeremaia 17:1) ka sa na Nonai tavi na Kalou na kena kautani vakadua. Ia oqo ena Siga ni Veibuluti, e sa tokitaki tani mai vale tabu ka biu ki na ulu ni me nei Asesela, o koya e vakatakarakarataki Setani.

Na me oqo ena kau vakayawa sara ki loma ni veikau baleta, enai cavacava ni Siga ni Veibuluti, e sa savasava na vale tabu ni Kalou kei ira na Nona tamata savasava. Ena vale tabu mai lomalagi, e veiqaravi tiko ko Karisito ena vukuna, matai ena Loqi Tabu, ia ena gauna oqo e sa tiko ena Loqi Tabu Sara me tekivu mai na 1844.

Eda lako curuma na veilewai levu oqo ena vukui Karisito, na kedai Sosomi. Me vaka e kaya ko Ellen G. White, nida sa vakadonui ena Nona yalododonu, e dua na ka e sega ni dodonu me dua kina na noda ivotavota"-The Desire of Ages, p. 25. Ena vuku ni Nona yalododonu e solia kina vakailoloma ki veikeda―meda vakamalumalumutaka na noda bula, ena noda lako tani mai na ivalavala ca. Na kenai balebale oya nida na sega ni ciqoma na ca se kukuva matua tiko nai valavala ca e vakamareqeti, ia, eda sa na tubu ena loloma savu ka bula ena bula savasava.

`Na cava e rui bibi kina na Siga ni Veibuluti ena noda bula ena gauna oqo? Na cava na vuna e dodonu me cakava kina na duidui ena sala eda bula tiko kina?`