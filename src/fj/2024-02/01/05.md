---
title:  E sa Basika na Loloma
date:   03/04/2024
---

Erau sa valavala ca ko Atama kei Ivi, ka sa tukuna ki vei rau na Kalou me rau sa biuta na nodrau itikotiko ena were. Me tekivu oqo ka lako yani, me rau cakacaka ka sotava na rarawa me sa nodrau ivotavota. Me rau sa na sotava na rarawa ka mate yani ni sega na nodrau inuinui? E sa icavacava ni veika kecega na mate?

Ena vanua oqo e sa qai solia kina na Kalou ki vei rau na vosa ni yalayala o koya e volai tiko ena Vakatekivu 3:15: E raici Setani vakadodonu, na gata, qai kaya: “ia ka’u na vakaveimecakitaki kemudrau kei na yalewa, kei na nomu kawa kei na nona kawa; ena butuqaqia na ulumu ko koya, ia ko na qaqia na bukubuku-ni-yavana” E rau a sega beka ni kila vakavinaka ena gauna koya se cava na kenai balebale, ia e rau sa kila ni sa tiko e dua na nodrau inuinui. Ena vuku ni “Kawa ni yalewa" ena basika kina na nodrau vakabulai.

Na "Kawa ni yalewa, sai Jisu Karisito (Kalatia 3:16). Ena kauveilatai, e a vakamavoataka kina ko Setani na yavana. Ia na Nona qaqa ko Jisu e sai vakadei ni dua na siga ena butuqaqi kina na ulu ni gata, ka sa na mai tasogo kina na kabuka ni rarawa kei na mate erau a dolava ko Atama kei Ivi.

`Wilika na Iperiu 2: 9, Kalatia 3: 13, kei na 2 Koronica 5:21. Na cava era kaya na veitikina oqo me baleta na vakaitamera ni soro nei Karisito ena kauveilatai?`

Sa bau dua na gauna ko vakasamataka kina se lomani iko dina tiko na Kalou? Raica na kauveilatai, raica na isala wa vakavotona, raica na vako ena ligana kei na Yavana. Ena veituturu kece ni dra mai Kalivari, e kaya tiko kina na Kalou, AU LOMANI IKO. Au sega ni via tiko mai lomalagi ni ko yali. Io, ko sa valavala ca; ko sa volitaki iko ki vua na meca; io, sa sega ni yaga me nomu na bula tawa mudu. Ia, Au sa sauma na kenai sau meʼu kauti iko lesu mai. Mo sa kakua ni vakananuma tale tiko se ko lomani tiko beka ni ko rai ki na kauveilatai.

Nai Vola Tabu e tukuni Jisu ena Nona lako mai ki na vuravura oqo, me vakila na momosi ni yalo, rarawa kei na mosi o koya e tarai ira tiko na kawa tamata. E vakatakila na Karisito e a mai sotava na veitemaki vata ga eda sotava tiko—na Karisito o Koya sa mai qaqa oti vei ira sa liu kei na veikaukauwa mai eli, ena Nona bula ena vuravura oqo kei na Nona mate ena kauveilataia me baleti keda vakayadudua.

Vakasamataka tiko na ka oya: Ko Jisu, ka a bulia na vuravura (raica na Joni 1: 3), e sega walega ni siro sobu mai lomalagi ki na vuravura bale oqo, ia me mai sotava kina na rarawa e sa sega vakadua ni dua veikeda e sa sotava oti (raica na Aisea 53:1-5). E sa cakava baleta ni lomani keda, oikeda yadudua. Sa dua dina na inuinui kaukauwa.

`Nai sau ni taro cava e solia ko Jisu mai na kauveilatai ena vuku ni veibeitaki nei Setani? Ena rarama ni veivaluvaluti levu ni vinaka kei na ca, na cava na ka e sa mai vakacavara na Nona mate?`