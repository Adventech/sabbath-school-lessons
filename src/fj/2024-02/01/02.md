---
title:  Nai Valu mai Lomalagi
date:   31/03/2024
---

`Wilika na Vakatakila 12:7–9. Na cava e vakaraitaka na tikina oqo me baleta na galala basika mai lomalagi kei na itekitekivu ni valavala ca? Ni sa vakaduiduile ko Lusefa, na cava na ka e cakava na Kalou?`

Na veitikina oqo era vakamacalataka na nodrau veivaluvaluti tiko na vinaka kei na ca. Ko Setani kei ira na nona agilosi ena nodra valuti Karisito, kei na nodra vakasavi tani mai lomalagi. E vaka me matalia na kena vakayacori tu nai valu ena dua na vanua e vinaka sara me vakataki lomalagi. Na cava na vuna e vakayacori kina? E a buli beka e dua na agilosi ca a tekivutaka nai valu mai lomalagi na Kalou dauloloma? E tiko beka e dua na leqa vua na agilosi oqo, me laki vakavuna na nona vakaduiduile? Nai Vola Tabu e vakamatatataka nai tekitekivu ni valavala ca. E cereka vakatikitiki nai lati ena veivaluvaluti levu oqo ni vinaka kei na ca.

`Veidutaitaka na Isikeli 28:12-15 kei na Aisea 14:12-14. Na cava na ka e veiciriyaki tu ena vakasama nei Lusefa o koya e laki vakavuna na nona vakaduiduile?`

Na Kalou e sega ni bulia na tevoro. O Koya e bulia e dua na ka buli seserau ka lagilagi na yacana ko Lusefa. Na agilosi oqo e a vinaka vakaoti ena gauna a buli mai kina. Mei kuri ni nona vinaka sara, e qai solia vua na Kalou na galala ni digidigi-e dua na yavu bibi ni kena cicivaki na matanitu ni Kalou ena loloma, ka sega ena veivakasaurarataki. Ko Lusefa e tekivutaka nai valavala ca mai lomalagi. E sega nai vakamacala matau me baleta na nona laki vakatara na agilosi vinaka oqo me vakawakana e lomana na dokadoka kei na vuvu ka laki tubu kina me veisaqasaqa kei na nona Dauveibuli.

Ko Lusefa, e dua na ka buli, e gadreva na vakarokoroko e nona duadua ga na Dauveibuli. E a tovolea me taura vakaukauwa na Nonai tikotiko vakaturaga na Kalou ena nona vakatarotaroga na vakatulewa ni Kalou. Na vakaduiduile e laki yaco kina na ivalu mai lomalagi. E dina ga ni a bula vata voli kei Lusefa na Kalou, ena rawa ki Vua me tarovi koya me kakua ni vakacacani lomalagi ena nona vakaduiduile. “Era a vakamasuti Lusefa na lewe ilomalagi. E a vakaraitaka ki vua na Luve ni Kalou cecere, na vinaka kei na lewa dodonu nei Koya na Dauveibuli, kei na tabu ni Nonai vunau e sega ni veisau rawa. Na Kalou vakataki Koya e bucina nai vakarau vakalomalagi: ena nona sa lako tani mai kina sa vakavuna na nona sega ni dokai Koya a buli koya ka sa kauta mai ki vua na leqa. Ia nai vakasala, e a soli ena loloma kei na yalololoma, e vakavurea ga na yalo ni veisaqasaqa."-Ellen G. White, The Great Controversy, pp. 494, 495.

`Na lesoni cava ko na rawa ni taura me baleta na itovo ni Kalou ena Nona sotava tiko na ca?`