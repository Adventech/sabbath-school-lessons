---
title:  'Ko Lusefa e Veivakacalai: Ko Karisito e Qaqa'
date:   01/04/2024
---

E sega nai valamacala e vakasamataki rawa se cava na vuna e vakatara kina ko Lusefa, e dua na agilosi e vinaka vakaoti, me vakawakana e lomana na dokadoka kei na vuvu ka laki tubu me yaco sara kina na veisaqasaqa vata kei na nona Dauveibuli. Na dokadoka nei Setani e sa laki yaco me basika ki tuba na nona vakaduiduile. E beitaka na Kalou ni sega ni vakatulewa tiko vakadodonu. Na nona vakatitiqa kei na veibeitaki e sa laki rawai ira na agilosi.

`Wilika na Vakatakila 12:4. Na cava e kaya na tikina oqo me baleta na nona sasaga ko Setani me veivakacalai? Era lewe vica na agilosi era rawai ena nona lasu?`

Ena gauna e kacabote kina nai valu mai lomalagi, era sa tu na agilosi mera digidigi―mera muri Jisu se ko Lusefa? Na cava nai naki ni valu oqo mai lomalagi? Nai valu e yaco kina na veitaratara se nai valu ni vakasama se ruarua? Eda sega ni kila na kena vakamatailalai, ia na ivalu e sa yaco me laurai levu e sa laki vakavuna mera biutani kina mai lomalagi ko Setani kei ira na nona agilosi ni sa sega na nodra tikina mai kea” (Vakatakila 12:8, 9). Nai valu oqo e okati kina eso na ka ni bula vakayago. E dua na ka e vakadeitaki me baleta nai valu mai lomalagi. Ko ira agilosi taucoko mera vakatulewataka se ko cei mera na tu e yasana, ko Karisito se Setani. Ko cei mera na talairawarawa kina? Na domoi cei mera na vakarorogo kina? Ko ira na agilosi yalodina era sa digitaka mera talairawarawa ki na Nonai vakasala loloma ko Karisito, ia e dua nai katolu na agilosi era vakarogoca na domo i Lusefa, ena nodra talaidredre ki Vua na Kalou, ka ra vakayali lomalagi. Oikeda talega ena gauna dredre kei vuravura oqo eda sa kacivi tiko meda digitaka na yasana cava eda tu kina-Karisito se Setani.

`Wilika na Vakatekivu 2:15-17, L/Yani 32:26, Josua 24:15, 1 Tui 18:20, 21, kei na Vakatakila 22:17. Na yavu cava ena veivaluvaluti levu era vakatavulici keda kina na veikina oqo?`

Ena gauna e bulia kina na tamata na Kalou, e vakadabera sara vakatitobu ena noda mona na kaukauwa me vakasama kina, me vakatulewa ka digidigi. Na uto ni noda bula na tamata oya na noda rawa ni cakava na veidigidigi matau. Eda sega ni matakau. Eda a buli me ucuia na Kalou, duidui mai na nodra buli na manumanu, ena noda rawa ni cakava na digidigi dodonu ka bula ena yavu vakayalo e tawa mudu. Mai na gauna e a vakaduiduile kina ko Lusefa mai lomalagi, sa kacivi ira sara na Nona tamata na Kalou mera cakava e dua na ka ena vuku ni Nona loloma ka talairawarawa ki na Nonai vakaro ena nodra digitaka mera qaravi Koya.

`Na lesoni cava eda na rawa ni vulica ena ivalu mai lomalagi o koya e veiwekani vata kei na noda valuta vakatamata yadua na ivalavala ca? Ke sa rawa ki vei Setani me vakacalai ira na yalosavasava oqo, agilosi yalosavasava vakalomalagi, na cava e kaya me baleta na nona sasaga ca me temaki keda?`