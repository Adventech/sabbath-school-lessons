---
title:  Sa mai Vakaitavi Kina na Vuravura Oqo
date:   02/04/2024
---

Ena gauna e a bulia kina na vuravura na Kalou, a sa vinaka sara. Nai Vola tabu e kaya, “A sa vakaraica na ka kecega ga sa bulia ko Koya ka raica ni sa vinaka sara” (Vakatekivu 1: 31). E sega sara ni dua na ivakatakilakila ni valavala ca ena veivanua. Ia e solia ki vei Atama kei Ivi na galala vata ga ni digidigi e a solia ki vei Lusefa. E sega ni vinakata e dua na matakau lewai e vuravura ena dua na gauna. Ia e a lako yani ena Nona sala me vakamatatataka kina na galala oqo. E a tea e dua na kau e loma ni were ka vakatoka me Kau e kilai kina na Vinaka kei na Ca. E a laki tukuna kivei rau na ka me baleta na Kau, ni gadreva me rau kila ni tiko vei rau na digidigi.

E a lako mai ko Setani ki na vunikau, ka raici Ivi ni tiko voli e kea, sa mani tukuna sara ki vua: “Drau na sega dina ni mate. Ni sa kila na Kalou ena siga drau na kana kina ena yadra na matamudrau, ia drau na vaka na Kalou, ni drau sa kila na ka vinaka kei na ka ca" (Vakatekivu 3:4, 5).

Kevaka ko na kana mai na vunikau oqo, ko na lako curuma e dua na bula vou. Ko na marau. Ena curumi iko e dua nai vakarau ni bula ko sa bera ni kila vakadua. Ivi e sa vakarautaka tiko na Kalou e dua na ka vei iko. Taura na vua ni kau vakatabui ka kania.

Ena gauna sa cakava kina ko Ivi, ka qai muri ko Atama, na digidigi oya, erau sa dolava na katuba o koya a vinakata na Kalou me na sogo tu ga me tawa mudu. E sa dolava na katuba ki nai valavala ca, katuba ki na rarawa, mosi ni yalo, tauvimate kei na mate.

`Wilika na Vakatekivu 3:1-3 vata kei na Roma 3:23 kei na Roma 5:12. Na cava erau kaya na tikina oqo? Vakamacalataka na ka e cakava nai valavala ca ki na bula ni tamata taucoko.`

Na uto dina ni tukutuku oya ni valavala ca sai koya na talaidredre ki Vua na Kalou. E vakavuna na noda tawasei tani mai Vua na Kalou. Me vaka ni o Koya na Kalou nai vurevure ni bula, ia na noda tawasei tani mai Vua na Kalou e sa yaco kina na mate. E sa yacovi keda talega kina na nuiqawaqawa, na lomaleqa, tauvimate kei na mate. Na rarawa kei na veika dredre e sotava tu ko Vuravura e sa vua ni bula ena vuravura e sa vakaleqai tu enai valavala ca. E sega sara ni kenai balebale ni veigauna kece eda sotava kina na rarawa se tauvimate, eda sa ivalavala ca. Sa kenai balebale, ni koi keda kece eda sa vakaleqai tu ena vuku ni noda bula tiko ena vuravura e sa vakaleqai tu enai valavala ca.

`Wilika na Vakatekivu 3:15; V/Soro 5:5, 6; kei na Joni 1:29. Na vosa ni yalayala cava e a solia na Kalou ki vei Atama kei Ivi ena Were ni rau sa valavala ca oti e qai solia ki veirau nai nuinui ena vuku ni nodrau cala kei na lomaleqa? Na veiqaravi cava e a tekivutaka mai Iteni me na dusia tiko ki vei rau ena veitabagauna nai wali ni leqa ni valavala ca?`