---
title:  Vakatetei ni Vosa ni Kalou.
date:   29/04/2024
---

`Wilika na 2 Koronica 4: 1-6 kei na 2 Koronica 2: 14. Na cava na ka era kaya ki veikeda na veitikina oqo me baleta na yalodei nei Paula, dina ga ni sotava tiko veidredre eso ena nona kacivaka tiko na dina ni Vosa ni Kalou?`

Ko Paula nai apositolo e sotava na veika dredre lelevu ena nona cakacaka ni kena vakatetei na kosipeli; ia, e yalodei tiko ni Vosa ni Kalou ena qaqa ga, “Ni keitou sa sega ni rawata e dua na ka me tarovi kina na dina, me totaka ga na dina" (2 Koronica 13: 8).

Ko ira ena Vuki tani mai na vakatulewa ni lotu vaka-Roma ki na dina ni Vosa ni Kalou era a sotava talega na veivakatovolei vaka-koya; ia ena vuku ni vakabauta era yalodina tikoga ki na Vosa ni Kalou. E dua nai vakaraitaki ni yaloqaqa ni sotavi na veika dredre ko William Tyndale. Na gagadre levu nei Tyndale oya me solia ki Igiladi na ivakadewa dodonu ni Vola Tabu ka rawarawa ni wiliki, E guta me vakadewataka nai Vola Tabu ena kena vosa dina a volai kina ka vakadodonutaka eso na cala e tiko enai vakadewa ena I Vola Tabu ka vakadewataka o' Wycliffe ena 200 na yabaki yani ki liu. E mani yaco me vesu talega kina ko Tyndale ka veilewaitaki. Vuqa sara na nonai vakadewa, e a tabaki mai Jamani, e a kovei vakaukauwa ka vakamai e matanalevu. O koya a veilewaitaki mai Belgium ena A.D. 1536. E a beitaki ni a vuki tani ka mani totogitaki me vakamai bulabula. O koya e vakamatei Tyndale, e vakanakuitataki koya ena gauna sa vesuki tu kina ena kau ka oti sa qai vakama na yagona. Nai otioti ni nona vosa e a cavuta ena domo levu ka tukuni me vaka, “Turaga ni dolava na matana na Tui kei Igiladi”, e ka ni veivakurabuitaki ni a sauna na masu nei Tyndale na Kalou.

Ena loma ni va na yabaki e a mate kina, e va nai vakadewa ni Vola Tabu vakavavalagi e a tabaki kina. Ena 1611 e a tabaki kina nai vakadewa ni King James, ka yavutaki vakalevu ena cakacaka nei Tyndale. Era lewe 54 na tamata vuku era kauta mai vakalevu na nodra cakacaka ni vakadewa vakavavalagi mai na ivakadewa taumada nei Tyndale. E dua e cakacakataka ni 76 na pasede ni vakadewa ni Tyndale e tiko ena Veiyalayalati Makawa ni 1611 King James Bible, ka 83 na pasede ena Veiyalayalati Vou. Ena 2011 e sa mai marautaki kina nai ka 400 na yabaki e sa lako sivita kina nai sausau ni kena sa tabaki oti e dua na bilioni nai Vola Tabu. E sa vakadewataki ki na 2,454 na vosa, ka sa tarai ira e tini vakacaca na milioni na tamata ena veiyasai vuravura. E sa yaga sara vakalevu na nona sorosorovaki ko William Tyndale.

Se mani vakacava na kena dredre se na veibolei ni veika e sotavi, ko Tyndale kei ira na nonai tokani era vakabauta ni sa cakacakataka kece tiko na Kalou na veika kece sara mevaka na Nona lewa. Na bula nei Tyndale e cakava na duidui ena vuku ni tawa mudu.

`Wilika na Taniela 12: 3 kei na Vakatakila 14: 13. Era vakayagataki vakacava ena sala kaukauwa na veitiki ni Vola Tabu oqo ki na bula nei Tyndale? Vakasamataka mada na nomu bula ena gauna oqo kei na nomu veitaratara tiko kei ira na tani. Na veivakayaloqaqataki cava era soli na veitikina oqo ena vuku ni galala e tu vei iko mo rawai ira kina na tani ki na bula tawa mudu?`