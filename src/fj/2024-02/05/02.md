---
title:  Na Vosa ni Kalou Duaduaga
date:   28/04/2024
---

`Wilika na Same 119:103, 104; Same 119:147; kei na Same 119:162. Na cava nai vakarau ni rai nei Tevita ena vuku ni Vosa ni Kalou? E vakaukauwataki ira vakacava na Vuki tani mai na lewa ni lotu vaka-Roma na ka oqo, kei na gaunisala cava e vakayavalata kina na noda bula ena gauna oqo?`

Nai Vola Tabu sai koya na yavu ni nodra vakabauta o ira era Vuki tani mai na lasu ki na dina ka uto ni nodra ivakavuvuli. Era vakila nira vakayagataka tiko na “vosa ni Kalou, sa bula ka tu dei ka tawa mudu" (1 Pita 1: 23). Era vakamareqeta na veivosa kece. Nira wilika ka vakadinata na kena veivosa ni yalayala, e sa yaco me vakaukauwataka na nodra vakabauta ka vakayaloqaqataki ira. “Ia, na veivosa kece ni yalayala ena Vosa ni Kalou, o Koya e vosa sara tikoga vakadodonu ki veikeda yadudua, me vaka sara ga eda sa rogoca tiko na domona. Sai koya na veivosa ni yalayala oqo e tusanaka tiko kina ki veikeda ko Karisito na Nona loloma savu kei na kaukauwa. Era draunikau mai na vunikau o koya e ‘sa medra wai ni bula na lewe ni veivanua” (Rev. 22:2). Ciqoma, biuta ki loma, mera vakaukauwataka nai tovo, na veivakauqeti kei na vakacegui ni bula. E sega tale ni dua na ka ena rawa ni tu ki vua na mataqali kaukauwa ni veivakabulai vaka-koya. E sega tale ni dua na ka ena rawa ni solia na yaloqaqa kei na vakabauta o koya e solia na kaukauwa ki na bula taucoko" Ellen G. White, The Ministry of Healing, p. 122.

Na Vosa ni Kalou e vakacilava na reki nida rarawa, nai nuinui nida yalolailai, rarama ena noda gauna butobuto. E vakatakila ki veikeda na sala nida sese, veivakadeitaki ena noda veilecayaki, kaukauwa nida malumalumu kei na vuku ena gauna ni noda lecaika. Ena gauna eda vakanananu kina ki na Vosa ni Kalou ka vakadinata na kena veivosa ni yalayala ena vakabauta, na kaukauwa ni Kalou o koya e solia na bula ena vakaukauwataka na noda bula vakayago, vakasama, kei na vakayalo.

Ko ira era Vuki tani mai na vakatulewa ni lotu vaka-Roma ki na dina ni Vosa ni Kalou era vakatawana na nodra vakasama ena Vosa ni Kalou. Era bula ena vosa ka vuqa vei ira era mate ena vuku ni Vosa. Era sega ni tamata wale, daunanumi ira ga vakataki ira. Era kila ni kevaka e sega na kaukauwa ni Vosa ni Kalou, era na sega ni vorata rawa na kaukauwa ni bili ni ca e cereki tu ki vei ira. Na gagadre nei John Wycliffe oya me vakadewataka nai Vola Tabu ki na vosa vakavavalagi me rawa nira lewe levu na tamata mera wilika ka kila. Baleta ni vakatabui, e a veilewaitaki ena vuku ni nona vakabauta, cudruvi mevaka e dua e vakaduiduile, ka vakatauci ki vua nai totogi me mate. Ena nona veilewai, e a vakayacora kina ko Wycliffe e dua nai tatau bibi ka vaka, “Ko cei, ko ni nanuma ni ko ni veileti vata tiko. Vata kei na tamata qase oqo ena bati ni bulubulu? Sega! Vata kei na dina―o Koya na Dina e kaukauwa sara mai veikemuni, ka na gumatua veikemuni.”—Wylie, book 2, chapter 13, quoted in Ellen G. White, The Great Controversy, p. 90. E a vakavotukanataki na iotioti ni vosa nei Wycliff mevaka na rarama ni Nona dina na Kalou ni sa vakaseavutaka na butobuto ni veitabagauna e Loma.

`Ena sala cava e veivakacegui kina vei iko na Vosa ni Kalou ena gauna ni veivakatovolei?`