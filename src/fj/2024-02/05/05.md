---
title:  Karisito Duaduaga... Loloma Savu Duaduaga
date:   01/05/2024
---

`Wilika na Efeso 2: 8, 9; Roma 3:23, 24; Roma 6:23; and Roma 5:8–10. N a cava na ka era vakatavulica na veitikina oqo me baleta na gaunisala ki na bula tawa mudu?`

Na Kalou e solia vakailoloma na bula tawa mudu. Na Nona Yalo Tabu e liutaki keda meda ciqoma ena vakabauta na ka e sa cakava vakailoloma ki veikeda ko Karisito ena vuku ni Nona mate ena kauveilatai mai Kalivari. Ko Jisu na Luve ni Kalou, e solia na Nona bula savasava me buluti kina na nodai valavala ca. Na dodonu va-Kalou ena gadrevi kina na talairawarawa vakaoti. Na bula savasava nei Karisito e sa mai vakaisosomitaka na noda bula dukadukali. Na noda sa voroka na ivunau ni Kalou e sa mai vakarusai keda meda mate tawa mudu. Nai Vola Tabu e matata. Ena vuku ni noda digidigi cala eda sa sega ni yacova kina na inaki ni Kalou me baleta na noda bula. Eda sa ivalavala ca. Ni biu tu ga ki veikeda eda na sega ni sotava kina na ka dodonu, na yalododonu ena gadrevi kina na Kalou savasava. Ena vuku ni ka oya e sa noda kina na mate tawa mudu. E vakadeitaka kina ki veikeda ko Paula ena nona kaya, “Ni sai sau ni valavala ca na mate, ia sai solisoli ni Kalou na bula tawa mudu ena vuku i Karisito Jisu na noda Turaga" (Roma 6: 23). E solisoli, e sega ni dua na ka e dodonu me noda ena vuku ni dua na ka eda cakava; Kevaka e rawati ena cakacaka, e dua na dina e serau mai ena kosipeli, sai koya na noda na sega ni taukena rawa na bula tawa mudu.

Ko Martin Luther kei ira era tawasei ira tani mai na Lotu vaka-Roma ki na dina ni Vola Tabu era sa raica ni ko Karisito duaduaga na ivurevure ni nodra vakabulai. Mai na gauna oya sa tekivu vunautaka kina ko Luther na kosipeli ni loloma savu nei Karisito e veivakabulai. Era osodrigi yani na lewe vuqa me rogoca nai tukutuku e veitarai ka veisautaka na bula. Na nona vosa e sa vaka na gunu wai batabata ena vanua dravuisiga ni nodra bula. Era sa vesuki tu enai valavala ni lotu vaka-Roma ka vesuki tu enai vakarau ni so-kalou o koya e sega ni tarai cake kina na bula vakayalo. Nai tukutuku nei Luther e tara na yalo ka veisautaka na bula. Ni wilika ko Luther na Veiyalayalati Vou, e vakadrukai ena vinaka ni Kalou. E kurabui ena Nona gadreva na Kalou me vakabula na tamata taucoko. Na rai kilai levu era vakatavulica tiko ko ira na iliuliu ni lotu ena gauna koya oya ni vakabulai e tiki tiko ni cakacaka ni tamata ka tiki ni Nona cakacaka na Kalou. Sa qai dikeva rawa ko Luther ni mate nei Karisito ena kauveilatai e veirauti vakavinaka kei na tamata taucoko.

"E sotava na Karisito na veika e dodonu me caka veikeda, me rawa kina ni noda na ka e dodonu me caka vei Koya. E a vakamatei ena vuku ni nodai valavala ca, o koya e sega ni bau vakaivotavota kina, me na rawa kina ni da vakadonui ena Nona yalododonu. E mate ena mate e dodonu me noda me na rawa kina ni noda na bula e Nona.”—Ellen G. White, The Desire of Ages, p. 25. Sa dua dina na vakalekaleka ni kosipeli kaukauwa ka totoka, ni sa rawa meda vakadonui ena yalododonu eda sega ni vakaivotavota kina” Sa dua na vosa ni yalayala.

`Kevaka e cakacaka ni Kalou na veivakabulai ena vukui Karisito, na cava nai tavi nicakacaka ena vinaka ena bula ni tamata Lotu Vakarisito? Eda na vakadeitaka rawa vakacava na bibi ni cakacaka vinaka ena noda bula ia ka sega ni da vakayagataka me yavu ni nodai nuinui?`