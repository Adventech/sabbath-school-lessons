---
title:  Vakararamataki ena Yalo Tabu
date:   30/04/2024
---

Ena dua na siga ni vuli lesoni tiko ko Martin Luther ena rumu era tu kina na veivola ni wilivola ena univesiti, e a raica kina e dua na ka e veisautaka saraga na nona bula. E raica e dua nai vakadewa vaka-Latina ni Vola Tabu. E se sega vakadua ni kila ni tiko edua nai vola vakaoqo. Ena nona marau e a wilika kina na veitikina kei na veiwase taucoko. E a kurabuitaka na matata kei na kaukauwa ni Vosa ni Kalou. Ena nona vakadikeva na kena vei draunivola, sa vakaserauna na nona vakasama na Yalo Tabu. E sa vakila na veiliutaki ni Yalo Tabu ena vuku ni kena sa tabonaka tiko na dina ka vakaliuci nai vakarau vakavanua o koya sa riba tani mai Vosa ni Kalou. Ni vakamacalataki na imatai ni nona lako curuma nai Vola Tabu e kaya kina, “Isa sa solia ki vei au na Kalou e dua na ivola vakaoqo me noqu❞

**Na yavu cava eda na rawa ni taura mai na veitikina oqo me baleta na gaunisala e dodonu meda vakadewataka kina nai Vola Tabu?**

`Joni 14:25, 26`

`Joni 16:13-15`

`2 Pita 1:20, 21`

Na ka e rui kaukauwa ena veitikina oqo sai koya na veivakadeitaki ni Yalo Tabu vata ga e a veivakauqeti vei ira era a vola nai Vola Tabu, e na liutaki keda tale tikoga ena veigauna eda wilika kina nai Vola Tabu. Sai Koya e dauvakadewataka na dina ni Kalou. Ka ni rarawa nira lewe vuqa na tamata Lotu Vakarisito ena gauna oqo era sa vakalolovirataka na veika bibi enai Vola Tabu ka ra vakalavelaveta na veika vakatamata. Ena vuku ni nona sa sega ni tarova rawa ko Setani na iVola Tabu mai veikeda, e sa qai muria tale edua na sala oya ena nona kauta tani na kena talaeitaki vakayalo, ka cakava me dua ga nai vola vinaka se, o koya e ca sara, oya, me dua ga na tiki ni yaragi ni lotu me maroroya na lewe vuqa.

Ko ira sa Veisau oqo (Reformers) era sa raica vakamatata tu ni Yalo Tabu―sega ni ko ira na bete, talatala kei na bisopi mai Roma―ena dauvakadewataka vakadodonu nai Vola Tabu. E dua na veisau talei a yaco ki vei John Knox, e dua a Veisau mai Sikoteladi, kei Meri, na Ranadi kei Sikoteladi. E kaya kina ko Meri, ‘E a vakadewataki na iVola Tabu ena dua ga na ivakarau, ka [ko ira na qasenivuli ni Lotu Katolika] duatani tale na kenai vakadewa; ko cei me'u na qai vakabauta, kei cei me na qai vakatulewa?' 'Mo vakabauta na Kalou, e vosa vakamatata tiko ena Nona vosa,' e a sauma o koya sa Vukitani mai na lasu oqo; ‘E rui matata na Vosa ni Kalou vakataki koya; ia kevaka e mani basika e dua na ka e buwawa ena dua na vanua, na Yalo Tabu ena vakamacalataka vakamatata sara ena so tale na vanua, me na rawa ni kakua ni tiko na vakatitiqataka.” ”—David Laing, The Collected Works of John Knox, vol. 2, pp. 281, 284, quoted in Ellen G. White, The Great Controversy, p. 251.