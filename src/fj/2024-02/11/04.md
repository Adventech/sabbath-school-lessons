---
title:  'Vakatakilai na Manumanu: Wase 1'
date:   11/06/2024
---

`Vakatakila 13:1, 2. Evei na vanua e lako mai kina na manumanu oqo, kei cei e solia na nona kaukauwa?`

Nai vola ni Vakatakila e vakaraitaka ni gata oya ko Setani. Ena Vakatakila 12:3–5 e kaya ni a sasagataka na gata me vakarusa, na gonetane ena gauna ga e sucu mai kina, qai yaco e muri me kau cake ki na Nonai tikotiko vakaturaga na Kalou. Sai koya na tevoro e vakawaqawaqataki koya mai na matanitu ko Roma, ena nona tovolea me vakarusai Karisito (raica na Maciu 2:16–18). Na meca ni Kalou kei na tamata e cakacaka mai na matanitu kei na lotu me vakacavari kina na nonai naki.

E tukuni ni nona kaukauwa na manumanu e solia na gata levu, “A sa solia vua na nona kaukauwa dina na gata levu, kei na nonai tikotiko-vakaturaga, me mai turaga levu" (Vakatakila 13: 2). Na parofisai oqo e sa qai mai vakavotukanataki ni oti e vica vata na drau na yabaki ki muri, ena gauna e sa lako kina na I liiuliu ni matanitu mai Roma ko Constantine ki na nona koroturaga e vakatokai ko Constantinople, ko Turkey ena gauna oqo. Ena vuku ni ka oqo sa mani mai lala koto kina na nodra idabedabe na Sisa mai Roma. Ena vuku ni ka oya sa mani solia kina na nonai dabedabe ena matanitu ko Roma ki vua na manumanu.

Ko Isaac Backus e kaya, “Ena kena sa kau nai dabedabe ni matanitu ki Constantinople, e sa soli kina na sala ki vua na bisopi mai Roma me vakacerecerei vei ira kece na tamata e vuravura, ka cecere talega Vua na Kalou ni lomalagi—The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, p. 213). Vei Thomas Hobbes, “na lotu vaka-Roma, na yalona na matanitu ko Roma e sa mate, e dabe koto vakatui enai nodra I bulubulu Sisa.”—Leviathan (New York: Oxford University Press, 1996), p. 386. Ni dikevi vakamatau e vakatakila ni manumanu e lako mai waitui ena Vakatakila 13 sai koya na kaukauwa ni lotu vukitani e lako cake mai Roma ka sa yaco me roboti vuravura nai valavala ni nona sokalou (Vakatakila 13:3, 4). Na manumanu e sega ni tamata, oqo nai soqosoqo vakalotu e sa mai vakaisosomitaka na dina ni Vosa ni Kalou ena lawa vakatamata.

`Wilika na Vakatakila 13:1, 6. Na vosa cava e vakayagataki e vakatakila na kaukauwa manumanu?`

Na Vola Tabu e vakamacalataka na vosa vakacaca ena Joni 10:33 kei Luke 5:21 vata kei na rua na kenai vakaraitaki: (1) na dua e tamata ga, e qai kaya ni Kalou kei (2) na tamata e kaya ni rawa ni bokoca nai valavala ca. Na ile oqo e sega ni dodonu baleta ko Jisu e Kalou dina ka ena vuku ni ka oya, e tu Vua na dodonu me bokoca nai valavala ca. Na lotu Vakaroma e rua tiko na nonai vakavuvuli duidui e vakatoka kina nai Vola Tabu ni oya na vosa vakacaca: e kaya ni tiko vua na bete na kaukauwa me bokoca kina nai valavala ca kei koya na popi e tu vua na dodonu ni Kalou e vuravura.