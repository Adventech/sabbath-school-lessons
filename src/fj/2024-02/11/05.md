---
title:  'Vakatakilai na Manumanu: Wase 2'
date:   12/06/2024
---

Dina nira sega ni vakarokorokotaka na manumanu, ko ira na tamata ni Kalou era reki vakalevu ka cerecerea vakaoti na nodra vakarokorokotaki Koya. Na nodra talairawarawa e lamata cake mai na yalodra dauloloma. Era soli ira ki Vua ena vuku ni Nona sorovaki Koya ena vukudra.

`Wilika na Vakatakila 13:5. Vola na veika e tukuni koya tiko e ra.`

Vakananuma lesu tale mada na Lesoni 4 na Nona solia ki veikeda na Kalou na idola ni kena kilai na gauna vakaparofisa—dua na siga vakaparofisai e tautauvata ni dua na yabaki dina (T/Lekutu 14:34, Isikeli 4:6). Ni cakacakataki na 42 na vula o koya e tukuni tiko ena Vakatakila 13:5 ni vakayagataki tiko na 30 na siga ena vula vaka-Iperiu e tautauvata ni 1,260 na siga vakaparofisai se yabaki dina.

Na lotu vaka-Roma e a vakayacora na nona kaukauwa ena AD 538 ki na AD 1798. Ia ena gauna sa kau kina vakabobula na Tui Tabu vei General Berthier, na turaga ni valu nei Napolioni ena AD 1798, e sa mai cava talega kina na kaukauwa ni lotu vaka-Roma, ka sa mai vakavotukanataki kina na parofisai ena Vakatakila: “O koya sa dauia na veivakabobulataki ena vakabobulataki" (Vakatakila 13:10). Nai vacu e caka ki na lotu vakaroma e rui bibi ia e sega ni veivakamatei. Me vaka e kaya na Vakatakila 13:12, ena bula tale mai na nona vue. Ena yaco tale na nona veirawai na lotu vakaroma me na vakilai tale vakadua e vuravura taucoko.

Ena gauna oqo ko ira nai liuliu ni veimatanitu e vuravura era sa ciqomi koya tiko na pope me vakataka na mata ni lotu vakaroma ka sikovi koya vakawasoma ena Vatican. Ena vuravura e sega ni tudei, na ka kece e sa vakarautaki ki vua na popi mai Roma me sa na yaco mei liuliu kei vuravura ena rawa ni kauti ira vata mai na tamata. Ena nona vosa ena June 6, 2012, ki vei ira e sivia tiko e tini kalima na udolu na tamata era vakasokumuni tiko ena Peter's Square mai Rome, e kaya kina ko Pope Benedict XVI, “Na Siga Sade e siga ni Turaga kei na tamata, na siga e dodonu kina ki vei ira na tamata mera galala, galala me baleta na matavuvale ka galala ki Vua na Kalou. Ena kena taqomaki na Siga Sade, eda sa taqomaka tiko kina na galala ni tamata”. Na Great Controversy e vakaraitaka vakamatata na vanua esa mua tiko kina isoqosoqo oqo: “Ko ira era doka na Siga Tabu vakaivolatabu era na vakatokai mera meca ni lawa kei na vakatulewa, me vaka ga na kena sa voroki tiko na bula savasava vakaitikotiko, sa vakavuna kina na vakaduiduile kei na bula lawaki ca, ka sa kaciva kina na vakatulewa ni Kalou me baleta na vuravura oqo. . . . Era na beitaki ena nodra sega ni duavata kei na matanitu. Ko ira nai talatala era cakitaka na itavi ni vunau ni Kalou era na vakatakilai mai nai tutu ni vunau enai tavi ni talairawarawa ki na matanitu mevaka ni lumuti mai Vua na Kalou. Ena vale ni veilewai, na mataveilewai ni lewa dodonu era na vakacalai ka vakarusai kina ko ira talairawarawa tiko ki nai vunau ni Kalou—Ellen G. White, The Great Controversy, p. 592.

`Se vakacava na dredre ni ka eda sa raica ni yaco tiko ena gauna oqo, raica na totolo ni kena raw ani veisau na noda vuravura. Na cava na ka e dodonu me tukuna ki veikeda na veisau oqo me baleta na totolo ni kena rawa ni yaco mai ki veikeda na veika enai vakataotioti ni gauna?`