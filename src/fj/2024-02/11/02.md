---
title:  Otioti ni Veivaluvaluti ena Vakatakila
date:   09/06/2024
---

E levu cake sara nai tukutuku ena Vakatakila mai na veikatakilakila vuni, manumanu rerevaki, kei na veiyaloyalo tawa kilai. E vosataka tiko na dina tawa mudu e solia na Kalou dauloloma ki na iotioti ni kawa tamata enai vakataotioti ni gauna. Na veisaqasaqa nei Karisito kei Setani e a tekivu mai lomalagi ena vuku ni vakarokoroko. Ka na yacova na kena kaukauwa duadua enai vakataotioti ni gauna oqo.

`Vakatauvakana na Vakatakila 14:7, 9 vata kei na Vakatakila 4:11. Na cava na ulutaga bibi ni Vakatakila ena veivaluvalti oqo ena kedrau maliwa na vinaka kei na ca?`

Ena loma ni vola ni Vakatakila taucoko, nai sema e tiko ena so-kalou kei na veibuli ena sega ni cavuka rawa. Na Vakatakila 14: 7 e sureti keda meda vakarokoroko ki Vua na Turaga e a bulia na ka kecega. Mai na ivakavuvuli ni tamata e basika ga mai vakataki koya (evolution) o koya sa roboti vuravura tu ena loma ni rua na senitiuri, na Siga Tabu nai vananumi e vakatakilai keda se ko cei koi keda. E vakaqaqacotaka ena veigauna ni da ka buli kei na noda Dauveibuli o koya e tu Vua na dodonu meda dina ka vakarokoroko ki Vua. Sai koya oqo e dua na vuna e cata kina vakalevu na Siga Tabu na tevoro.

`Wilika na Vakatakila 12:17 kei na Vakatakila 14:12. Gaunisala cava ena kunei kina nai vakaraitaki ni Nona vakarokorokotaki na Dauveibuli?`

Na vakarokorokotaki ni Dauveibuli ena vuku ni talairawarawa ki na Nona ivunau na Kalou e veibasai saraga kei na vakarokorokotaki ni manumanu. Era na tiko ko ira na tamata ni Kalou ena nodra yalodina vakaoti ki Vua enai vakataotioti ni gauna oqo, se na mani vakacava na veisaqasaqa kei na vakadomobula ni veivakararawataki.

"Ni vakayacori tiko na vakatabui ni siga tabu lasu ni salavata kei na lawa ni matanitu, o koya e veibasai kei na ikava ni vunau, e sa na ivakadei ni dina ki na dua na kaukauwa e saqata tiko na Kalou, na talairawarawa ki na Nona ivunau ni Kalou ni maroroi na Siga Tabu dina e sa i vakadinadina ni yalodina ki Vua na Dauveibuli”—Ellen G. White, The Great Controversy, p. 605.

Na Vakatakila 14:12 e vakaraitaka ni ko ira na tamata yalodina vakaoti ena nodra muri Koya tiko nai Vakabula ena tu vei ira na “vakabauti Jisu.” Na vakabauti Jisu sai koya na vakabauta e rui titobu, e nuidei ka sega ni vakatitiqataka na vosa ni yalayala ni Kalou ni sega madaga ni raica e dua nai vakadinadina. Na vosota ena gauna sa tao kina na nona kila ni sotavi na dredre. Oqo nai solisoli mai vei Jisu o koya eda ciqoma ena vakabauta ka na kauti keda tiko ena gauna dredre sa roro tiko mai.

Nai matai ni ka me baleta nai kavitu ni siga na Siga ni Vakacecegu oya ni oqo nai vakatakilakila ni Kalou na Dauveibuli o koya e tekivu sara mai Iteni. Ia, ni vakasaqarai na sala me kautani kina, mevaka e a cakava ko Roma (raica na Taniela 7:25), e sa kautani kina na vakatulewa ni Kalou.

`E vukei keda vakacava na dina oqo meda raica rawa na vuna ena yaco kina ulutaga oqo me veiletitaki vakalevu enai vakataotioti ni gauna?`