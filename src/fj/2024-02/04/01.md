---
title:  Tutaka na Dina
date:   20/04/2024
---

### Wilika ena Macawa Oqo
Taniela 7:23-25; Vakatakila 12:6, 14; Juta 3, 4; Vakatakila 2:10; Cakacaka 5:28-32; Same 19:7-11; 1 Joni 5:11-13.

> <p>Wiligusu</p>
> "Ia me vaka sa laveta cake na gata ko Mosese mai na veikau, e dodonu me laveti cake vaka talega kina na Luve ni tamata: 15 me kakua kina ni rusa ko ira yadua sa vakabauti koya, me ra rawata ga na bula tawa mudu” (Joni 3:14, 15).

Ena baravi ni korolevu ko Isamira oya mai Turkey ena gauna oqo, sa ko Simurina ena gauna vakaivolatabu ena vola ni Vakatakila. Na korolevu makawa oqo e rauta tiko ni 100,000 na lewena ka tubu na lewena ena imatai kei nai karua ni senitiuri. Oqo e dua na korolevu vutuniyau ka yalodina sara vakaoti ki vei Roma.

Vakadua ena veiyabaki era sa dauvakaroti ko ira na lewe ni vanua mai Simurina mera na dauvakama na ka boi vinaka ki vei ira na kalou mai Roma. E kunei ni ko Simurina e dua na vanua e tubu vakalevu tale tikoga kina na Lotu Vakarisito, ka ra lewe levu era sega ni duavata ena cuva ki na matakau. Ko Polycarp, nai liuliu ni lotu taumada, e a vakamatei e matanalevu e Simurina ena vuku ni nona sega ni via cakitaka na nona Kalou, ena nona vakama na ka boi vinaka ki na nodra kalou na kai Roma. Ni tarogi enai otioti ni gauna me cakitaki Karisito e a qai sauma ka kaya, “Ena loma ni walusagavulu ka ono na yabaki au qaravi Koya tiko mai kina, e sega vakadua ni bau dua na cala e cakava ki vei au. Ena rawa vakacava ki vei au me'u vosa vakacacataka na noqu Tui e a vakabulai au?”

Ena veitabayabaki era bolea ko ira na tamata yalodina ni Kalou mera mate ka sega ni cakitaka vakarawarwa na nodra vakabauti Karisito. Na nodra sorovaki ira e veivakayaloqaqataki. Nai talanoa ni nodra yalodina ki vei Karisito e vakavouia na noda yalodina. Ena macawa oqo eda na raica tiko kina eso na yavu vakaivolatabu o koya e vakayavalati ira na Waldenses kei ira era qai vuki tani e muri (reformers), me vakataki Huss kei Jerome, ena nodra yalodina tiko ki Vua na Kalou veitalia se cava na ka ena yaco-se veivakarerei ni veivakamatei mai na kaukauwa vata ga e a vakamatei Polycarp: Roma, ia ena gauna oqo nai liuliu ni lotu vakaroma.

_*Vulica na lesoni ni macawa oqo me vakarautaki iko ena Siga Tabu, Epereli 27, o koya e yavutaki tiko ena Great Controversy, chapters 4–6._