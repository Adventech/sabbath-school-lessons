---
title:  Na Rarama e Vakayalia na Butobuto
date:   22/04/2024
---

`Wilika na Juta 3, 4. Na cava nai vakasala e tiko eke kei na gaunisala cava e vakayagataki kina ki nai soqosoqo lotu Vakarisito ena gauna mai muri?`

Na vola nei Juta a volai ena dua na gauna ni bera na A.D. 65 ki vei ira na Lotu Vakarisito yalodina “era sa tu ga e na loloma ni Kalou na Tamada, a ra sa maroroi me ra sa nei Jisu Karisito" (Jude 1:1, NKJV). Ko ira na tamata vakabauta oqo era sa uqeti mera “maroroya na vakabauta sa soli eliu vei ira sa lotu. Nira sa curu lo mai na tamata eso, era sa volai eliu me ra cudruvi kina, a tamata tawa-lotu, era sa vakatanitaka na loloma ni Kalou me ra ia kina na ka vakasisila" (Juta 1: 3, 4). Na veivakasalataki oqo e vakaibalebale sara vakalevu ki vei ira na tamata vakabauta ena Veitabagauna e Loma ni oti na kena sa teteva yani na isoqosoqo lotu na veitovo vakapekani kei na kena sa mai waki vata na bula vakavanua ni tamata kei na Vosa ni Kalou. Ena vuqa na senitiuri, era tu qaqa tu ko ira na tamata ena dina ni Vola Tabu me vakataki ira na Waldenses. Era vakabauta ni ko Karisito e nodra Dautataro duaduaga kei na iVola Tabu e ivurevure duaduaga ni nodra kaukauwa. “Ena veitabagauna era na bula tiko ko ira era vakadinadinataka tiko na Kalou-ko ira na tamata era vakamareqeta na vakabauti Karisito ni o Koya duaduaga na dautataro ena maliwa ni Kalou kei na Tamata, ko ira era taura na Vola Tabu mevaka ni lawa ni bula ka vakatabuya na Siga Tabu dina."—Ellen G. White, The Great Controversy, p. 61.

`Wilika na Vakatakila 2:10. Na vosa ni yalayala cava e solia na Kalou ki vei ira era yalodina ki Vua ni sa tu na mate?`

Na veivosa oqo era volai tiko ki nai Soqosoqo Lotu mai Simurina. E dua na kalou ni korolevu ko Simurina o' Dionysius, na kalou ni soqo ni marau kei na vakawa. Ena gauna sa mate kina na bete nei Dionysius, e sa dauvakatokari e uludra nai sala vakatui enai nodra laki buluti koya. Ko Joni e veidutaitaka na isala ni tui vakavuravura e vakatokari e uludra na mate vata kei na isala ni bula e vakatokari ena uludra ko ira era sa qaqa mai na kaukauwa ni ca. Nai sala ni bula e soli ki vei ira era gumatua mai na veivakatovolei, dredre, rarawa kei na nodra mate ena vukui Karisito.

Nai sala ni bula e uqeti ira na tamata vakabauta yalodina mera vosota na mate ena vukui Karisito. Nai sala ni bula e dauvakauqeta na vakabauta ena draki ni bula e veibolei. E vakauqeti ira na Waldenses ena vuku ni mosi kei na veivakararawataki. Era sa kila nira na raici Jisu ena dua na siga ka bula vata kei Koya me tawa mudu. Nai sala ni bula e vosa tale tikoga ki veikeda; eda na lako curuma beka na veivakararawataki ena gauna oqo, ia nai sala ni bula, e waraki keda nida vakaraici Jisu tikoga.

`Na cava na ka e vakayaloqaqataki iko ena veigauna dredre? Na cava e vakarerei iko? Na vosa ni yalayala cava ena raea ni ko cikeva ena veigauna vaka-koya?`