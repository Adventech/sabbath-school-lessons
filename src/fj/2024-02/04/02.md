---
title:  Vakararawataki ia e Qaqa
date:   21/04/2024
---

`Wilika na Taniela 7: 23-25 kei na Vakatakila 12: 6, 14. Na parofisai ni gauna cava e tukuni tiko ena veitikina oqo?`

Ena veigauna kece era yalodina tiko kina na tamata ni Kalou ki Vua, e cudru ko Setani. Sa tarava sara ga yani na veivakararawataki. Ko Taniela e sa vakamacalataka oti tiko e dua na gauna, e se tiko mai liu vei koya, ena yaco kina na lotu me laki ia na veivala ka vakararawataki ira na tamata ni Kalou (Taniela 7: 21, 25). Ko Joni e vakamacalataka ni gauna vata ga vakaoqo ena vakasaurarataki kina na lotu ni Kalou me dro ki veikau, na vanua me na “laki maroroi kina e na dua na gauna, kei na gauna tale eso, kei na veimama ni gauna (Vakatakila 12: 14). Tomana na Vakatakila 12:6 ka kaya, “A sa dro na yalewa (lotu) ki veikau, ki na dua na tikina ka vakarautaka na Kalou." Ko ira na tamata ni Kalou era na vakani e loma ni veikau. Na Nona vosa e vakaukauwa ka tokoni ira, ena gauna e vakacagau tiko kina na veiraravui levu ena gauna balavu ka butobuto ni nodra veiliutaki nai liuliu ni lotu vakaroma.

Era sa kunea na tamata ni Kalou e dua na tikina sa vakarautaka ki vei ira na Kalou. Ena gauna e bolei sara kina vakalevu na bula, ena veigauna na Kalou sa dauvakarautaka e dua na vanua ena vukudra na Nona tamata yalodina. Ena gauna era vakatovolei kina, ko ira na tamata ni Kalou era vakarurugi ka maroroi ena Nona loloma (raica na Same 46.)

Na 1,260 na siga, kei na dua na gauna, eso na gauna kei na veimama ni gauna ena Vakatakila 12: 6, 14 erau tukuna vata tikoga e dua na gauna (3½ na gauna se yabaki vakalevutaka ena 360 siga/yabaki ena kauta mai e 1,260 na siga). Na parofisai enai Vola Tabu e sa dauvakavuqa e dauvakayagataki na ivakatakarakara. Ena veitiki ni parofisai ena Taniela kei na Vakatakila, e dua na siga vakaparofisai e tautauvata kei na dua na yabaki. Eda na raica na dua na siga dua na yabaki oqo ena T/Lekutu 14: 34 kei na Isikeli 4: 6.

Na yavu ni dua na siga e dua na yabaki e sega ni yavutaki wale tikoga ena rua na tikina oqo, ia ena yavu raraba vakaivolatabu. Ko Dr. William Shea, e dua e kenadau ena tuvanaki ni veika e yaco tiko ena kena veitarataravi (chronologist) kei na Veiyalayalati Makawa, e solia e 23 na yatuvosa mei vakadinadina vakaivolatabu ena Veiyalayalati Makawa taucoko ena vuku ni yavu oqo.

Ko ira na Visigoths, Vandals, kei na Ostrogoths era vakabauta nai vakavuvuli e duidui mai na nodra ivakavuvuli na kai Roma. Na 1,260 na siga e tekivutaki ena gauna era sa biutani kina mai Roma ko ira na Ostrogoths ena A.D. 538. Na gauna ni butobuto vakayalo oqo e yacova sara tiko yani na A.D. 1798, ena gauna e vakagalalataki kina nai liuliu ni lotu mai Roma mai vei Turaga ni valu Berthier. Era sega ni wiliki rawa na Lotu Vakarisito era vakamatei ena gauna balavu oqo ena vuku ni nodra talairawarawa tiko ki na Vosa ni Kalou. Ena gauna sara madaga ni mate, era qaqa. Ena vukui Karisito era sa drotaka mai kina na veibeitaki kei na vakatulewa ni valavala ca, era qaqa ena “vuku ni dra ni Lami.” Na qaqa nei Karisito mai vei Setani ena kauveilatai sa vu ni nodra qaqa. E dina ga nira mate, e dua walega na gauna ni vakacegu lekaleka me yacova na Nona lesu tale mai na Karisito.

`E vakaukauwataka vakacava na nomu vakabauta na parofisai vakaivolatabu?`