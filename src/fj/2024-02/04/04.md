---
title:  Yaloqaqa me Tucake
date:   23/04/2024
---

`Vakatauvatana na Cakacaka 5: 28-32, Efeso 6: 10-12, kei na Vakatakila 3: 11. Na yavu cava era kune ena veitikina oqo?`

E dua tiko nai tovo era tautauvata kina ko ira na Waldenses, kei ira yadua na Vuki Tani ki na dina sai koya na nodra yalodina vakaoti, na nodra talairawarawa ki na vakatulewa ni Vosa ni Kalou, kei na nodra sorovaki ira ki na veiliutaki nei Karisito ka sega ki na Lotu Vakaroma. Sa vakasuasuataki tu na nodra vakasama ena veitalanoa me baleta na vakabauta kei na yaloqaqa.

Vei Pita kei ira nai apositolo sa na rawa nira kaya, “sa kilikili kei keitou me keitou talairawarawa ga ki Vua na Kalou me kakua ga ki vei ira na tamata” (Cakacaka 5: 29). Era ciqoma nai vakasala nei Paula, “mo dou kaukauwa tiko e na Turaga, kei na kena levu ni nona kaukauwa” (Efeso 6: 10). Era taura vakabibi na veivakasalataki nei Jisu, “Taura matua na ka sa tu vei iko, me kakua ni kauta na nomu i sala vakaturaga na tamata tani" (Vakatakila 3: 11). Ena nodra sega ni soli ira ki na ivalavala ni lotu vaka-Roma, ko ira na tamata yaloqaqa ena vakabauta oqo sa tu kina vei ira na yaloqaqa mera tutaka na dina ni Vosa ni Kalou.

Ko ira na Waldenses e dua vei ira na imatai ni kumukumu era taukena nai Vola Tabu ena nodra vosa. Na veitosoyaki ni nodra ilavelave ni Vola Tabu e a vola ko Jean Leger, e dua na dauvolaivolatabu ni Waldenses, e tiko kina nai tukutuku taumada ni nodra cakacaka e okati kina na droini. Ko ira na Waldenses era lavetaka vuni nai Vola Tabu ena nodra yasana vuni ena veiulunivanua ena Vualiku kei Itali kei na Ceva kei Faranise. Era sa vakasalataki ko ira na nodra tabagone mai vei ira na nodra itubutubu mera wiligusutaka na veiwase lelevu enai Vola Tabu.

Ko ira na veimatailawalawa dauvolaivolatabu era cakacaka vakagumatua ena kena lavetaki nai Vola tabu. Era lewe vuqa na tamata gone vei ira na Waldenses era lako curumi Urope me vakataki ira na dauvolivolitaki mera wasea kina na dina ni Vola tabu. Eso vei ira era curuma na veikoronivuli lelevu, ni basika cake mai e dua na gauna, era wasea sara e dua na tiki ni Vola Tabu ki vei ira na nodra itokani. Ena veiliutaki ni Yalo Tabu, ena kena gauna dodonu era sa vakila kina na nodra sa yalorawarwa ko ira era vakasaqaqara tu ena yalodina, era sa qai daudigitaka na veitikina era dautaleitaka ka solia tani yani. Era lewe vuqa era saumi ena nodra dina kei na nodra bula ni sokalou. E dina ga nira sega ni kila sara vakamatata ko ira na Waldenses nai vakavuvuli mai na Vola Tabu ia era maroroya na dina ni Vosa ni Kalou ena vica vata na senitiuri ena nodra wasea tiko vei ira na tani.

“Ia na nodra sala na yalododonu sa vaka na rarama sa cila tu, Sa levu cake tiko na kena rarama ka yacova na siga levu” (Vakaibalebale 4: 18). Ko Solomoni e vakatauvatana na sala e vakauti ira tiko kina na luvena na Kalou ni vaka na matanisiga e cabe cake tikotikoga. Kevaka walega e veisautaka na Kalou nai vakasaribariba, ka sa yaco na matanisiga me cila ena kena ramase taucoko, ena vakamatabokotaki keda. Ni oti na kena ologi tu na vuravura ena butobuto ena vica vata na senitiuri, na Kalou sa qai vakaturi ira cake na Nona tamata, era yalodina vakaoti ki na Nona vosa ena nodra tomana tikoga na nodra vakasaqaqara.

`Ena rawa vakacava ki veikeda meda vakacilava na rarama nei Karisito, me rarama ena noda dui tikotiko?`