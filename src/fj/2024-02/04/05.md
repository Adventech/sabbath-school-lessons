---
title:  Na Kalokalo iVolasiga ni Veivakavoui
date:   24/04/2024
---

`Wilika na Same 19: 7-11, Same 119: 140, Same 119: 162, kei na Jeremaia 15:16. Nai valavala cava e tiko vei rau ko Tevita kei Jeremaia ena vuku ni Vosa ni Kalou o koya sa yaco me ivakadei na Lotu Vukitani?`

Ko ira yadudua era vuki tani ki na dina era rekitaka na Vosa ni Kalou. Era marautaka mera cakava na loma ni Kalou. Era lomana na Nonai vunau. E dua na yavu bibi ni dina ni Veivakavoui sai koya na reki e kauta mai na nodra vulica nai Vola Tabu. Na vulici ni Vola Tabu e sega ni dua na cakacaka bibi. E sega ni dua na ka e vakalawataki. E sega ni dua na gagadre e tudei, ia e ka ni marau.

Ena nodra vulica tiko na Vola Tabu, era sa vakavoui ena kaukauwa ni Yalo Tabu. "Nai tovo nei Wycliffe sai tukutuku kaukauwa ni veivakavulici kei na veivakavoui ni Vosa ni Kalou. Sai koya na Vosa Tabu ni Kalou e ukucavutaki koya me vaka tu oya na nona bula. Na sasaga me tauri na dina levu ni tukutuku e soli ana bulabula kei nai kaukauwa ki vei ira kece era veivakatavulici. E vakarabailevuta na vakasama, e vakagatara na nanuma, ka vakamatuataka na vakatulewa. Na vukici ni Vola Tabu ena laveta cake na vakanananu kece sara, kei na gagadre ena sega tale ni dua na vuli ena raw ani solia. E solia na ivakadei ni nakinaki, ni dauvosota, ni gugumatua kei na yaloqaqa; e vakasavasavataka na itovo ka vaktabuya na lomada. Ni vulici ena yalodina kei na vakarokoroko na Vosa ni Kalou, ena kauta vakadodonu na vakanananu nei koya e vulica tiko me veitaratara kei na vakanananu nei Koya ena sega ni oti rawa, ena solia ki vuravura na tamata kaukauwa ka yavavala na nona vakasama, ka vaka-kina na yavu savasava."-The Great Controversy, p. 94.

`Wilika na 2 Timoci 2:1-3. Nai vakasala cava e solia ko Paula ki vei Timoci me baleta na wasei ni Vosa ni Kalou`

Na dina ni Vosa ni Kalou kei na rekitaki ni bula ena vukui Karisito e sa vakasinaita na lomadra ko ira na Vukitani mai na lasu ki na dina mera na wase. Ko John Wycliffe e vakayagataka na nona bula ena kena vakadewataki ena vosa vakavavalagi na Vosa ni Kalou ena vuku ni rua na ka, na Karisito o Koya sa bula e veisautaki Koya ena Vosa kei na loloma i Karisito e vakauqeti koya me wasea na ka sa vulica mai vei ira na tani.

Ni bera ko Wycliffe e lailai sara na iVola Tabu vakavavalagi e sa tiko. E dina ga ni a mate ni bera ni yacovi koya mai ko Roma, e sega ni vakayavalati, era kelia na nona sui na Lotu Vakaroma, vakama, ka viritaka na kena dravusa ki uciwai. Ia me vakataka ga na dravusa oya era sa vakawaicalataki ena wai, sa vaka-kina na Vosa ni Kalou, na wai ni bula, e tete vakayawa ka vakarabailevu ena vuku ni Nona cakacaka. Ia na Kalou sa vakayagataki koya "Na Kalokalo iVolasiga ni Veivakavoui"