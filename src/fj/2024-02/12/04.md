---
title:  Ko Cei eda Vakarokorokotaka Tiko?
date:   18/06/2024
---

Enai vakataotioti ni gauna, e sa na vakayacori tiko kina nai otioti ni veivaluvaluti levu, ena dua na sala e veivakurabuitaki me baleta na vakarokoroko. Eda vakarokorokotaka tiko na Dauveibuli, se, eda vakarokorokotaka tiko na manumanu kei na nona matakau? E sega na dabe tikoga e loma. Nai matai ni agilosi ena Vakatakila 14 e vakauqeti ira tiko na tamata mera "vakarokorokotaki Koya ka buli lomalagi kei vuravura na wasawasa kei na veivurevure ni wai" (Vakatakila 14:7). Mei kuri ni veisureti vakalomalagi, nai katolu ni agilosi e vakatakila na vakarerevaki ni vakarokoroko ki na manumanu: “Ena gunuva ko koya na waini ni cudru ni Kalou, o koya sa sovaraki ka sega ni vakawai ki na bilo ni nona cudru” (Vakatakila 14:10). Na kena duidui, ni ko ira era vakarokorokotiko ki Vua na Dauveibuli era vakamacalataki ni ra maroroya tiko nai vunau ni Kalou kei na tukutuku kei Jisu” (Vakatakila 14:12).

Na veibuli sai koya na yavu ni vakarokoroko (Vakatakila 4:11). Me vaka ni Kalou a “bulia na ka kecega ena vukui Karisito” (Efeso 3:9), Ko Setani e cati Koya na Dauveibuli, ka na tovolea ena nonai kaukauwa me veisautaka na Siga Tabu, nai vakananumi ni veibuli (Taniela 7:25). Na veivakararawataki o koya sa roro tiko mai me baleta na vunau ni Kalou e vakanamata vakatabakidua tiko ki na vakatulewa. Kevaka ena rawa ki vei Setani me vakawabokotaka na so-kalou ena Siga ni Vakacecegu, ena kaya ni nona kaukauwa e levu cake mai na kaukauwa ni Kalou. Me vakacavari na ka oqo, ena tovolea ko Setani me rawai vuravura taucoko se vakasararataka me ciqoma na Siga Tabu lasu.

Ia ena dredre me raici ena gauna oqo na ka ena yaco, me vaka eda sa kila oti, ni sa veisau sara tiko vakatotolo na vuravura. Na leqa me baleta na COVID-19 e sa vakaraitaka ki veikeda ni, dua ga na siga sa na rawa ni yaco na noda vuravura me vanua duatani. Dina ga nida sega tiko ni kila na veika matailalai ena veivakauti ki nai vakatakilakila ni manumanu, ena sega soti ni dredre ni vakasamataki. Sa sega ni qai tiko dei ko vuravura, kei na veika e vakasakiti ni veika vakalivaliva sa tu ena gauna oqo, na ka e veivakasalataki kina nai Vola Tabu e na rawa, ni yaco vakatotolo sara ena gauna eda sega ni namaka kina.

`Wilika na Vakatakila 13:13–17. Nai totogi cava ena yaco ki vei ira e sega vei ira na ivakatakilakila ni manumanu?`

Ko ira era yalodina vakaoti ki vei Karisito, era na vakasaurarataki mera muria na manumanu kei na nona matakau, era na sotava na itotogi ni veivoli ka vaka-kina na nodra na vakarerei me vakamatei. Ena yaco na kawa tamata me dauveivakaisini, vinakata na kaukauwa, kei na vakacaca. Ia e vuqa sara na ka eda se sega tiko ni kila ena cereki mai, ena sega ni ka dredre me na raitayaloyalotaki na veivakararawataki enai vakataotioti ni gauna. Ko Joni e kaya, ni vosa tiko me baleti Jisu, “a sa sega ni yaga vua me dua me vakatakilai ira na tamata: ni sa kila ko koya na ka sa tu e na loma ni tamata” (Joni 2:25).

`Vakasamataka mada na veivakaisini ni kawa tamata, kei na ca e sa rawa ki vua na tamata me cakava. Na cava na vuna e vakaraitaki kina na rawawa ni kena na rawa ni basika mai na veika ena yaco enai vakataotioti? O koya e ka bibi sara, na cava e dodonu me vakatavulici keda kina nai tukutuku ca oqo me baleta na kena maroroi na yaloda?`