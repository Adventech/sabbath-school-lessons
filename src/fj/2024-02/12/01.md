---
title:  Na so-kalou ena sega ni oti rawa
date:   15/06/2024
---

### Wilika ena Macawa Oqo
Joni 8:32; Isikeli 20:12, 20; Vakatakila 7:1, 2; Vakatakila 14:1; Joeli 2:21-24; Osea 6: 3; Jemesa 5:7, 8; Vakatakila 18:1–4.

> <p>Wiligusu</p>
> "Mo volia na dina, ka kakua ni volitaka; Na vuku talega, kei nai vakavuvuli, kei na yalomatua" (Vakaibalebale 23: 23).

Kaya mada ni dua tiko na luvemu goneyalewa e lako tiko mai koronivuli ki vale ena gauna ni sereki. Ena nomu waraki koya tiko me yaco mai, ko mani sasaga sara mo rogoca nai tukutuku ni draki. Sa yaco mo lomaleqa ni vaka me sa toro sobu tikoga vakatotolo na ca ni draki. Na o' ni cagilaba e sa ubia na loma ni macawa. Sa kaukauwa sara na liwa ni cagi. Sa tadola ko lomalagi ka taubi na uca. Era sa cagina tani na veivunikau. Sega ni dede sa na sogo na gaunisala levu me yaco mai ki vale. Oti ko qai rogoca mai vua e dua e tiko volekati kemudou ni na rawa ni lako mai enai karua ni gaunisala. Ko ira na motoka era na rawa ni lako curuma mai eso na tabanikau era sa lutu ki ra. Dina ga ni dredre tiko na veitaratara, sa na rawa ki vei iko mo vakau itukutuku ki vua na luvemu goneyalewa ena talevoni, ena nomu vakamacalataka sara vakamatailalai na ka me cakava me na rawa kina ki vua me yaco mai ki vale

Ko Jisu e via kauti keda ena loma ni draki ca kaukauwa ni noda bula ka kauti keda ki vale. Ko Ellen G. White e vola vakaoqo, “e dua na cagilaba kaukauwa sa lako tiko mai, ena sega ni tarovi rawa na kena vakarerevaki. Eda sa vakarau tiko beka meda na sotava?"— Testimonies for the Church, vol, 8, p. 315. Nai naki ni bula, mate, tucake tale, kei na cakacaka vakabete mai lomalagi nei Karisito me vakadeitaka na noda na yaco ki na vanua e sa vakarautaki. Na veitukutuku vakaparofisai ena Taniela kei na Vakatakila era itukutuku va-Kalou e vakatabakidua ki vei ira na tamata era bula tiko enai vakaotioti ni gauna, me vukei keda ena veigauna dredre ni noda bula oya ena dua na siga sa na rawa kina ki veikeda meda na vakila na veitauraki katakata ni noda iVakabula dauloloma

Nai naki ni lesoni ni macawa oqo me vakatakila na ka e vakaraitaka na parofisai me baleta na iotioti ni veika ena yaco ka raica vou tale na kaukauwa nei Karisito me na kauti keda yani ena loma ni otioti ni veivaluvaluti ka kauti keda yani ki vale.

_*Vulic ana lesoni ni macawa oqo, e yavutaki tiko ena wase 37 kei 38 ni Great Controversy, me vakarautaki iko ena Siga Tabu, June 22._