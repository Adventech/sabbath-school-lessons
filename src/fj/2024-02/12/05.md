---
title:  Na Uca Taumada kei na Uca Taumuri
date:   19/06/2024
---

`Wilika na Joeli 2:21-24 kei na Cakacaka 2:1-4, 41-47. Na parofisai cava e sa mai vakavotukanataki enai matai ni senitiuri? Na revurevu cava e a cakava?`

Na sovaraki ni Yalo Tabu ena Siga ni Penitiko e vakaukauwataka na kena tavoci na Lotu Vakarisito. E tolu na udolu era a veisau ena dua na siga. Na vola ni Cakacka e volaitukutukutaka na veicakacaka mana ni loloma savu ni Nona veivakavoui ni Kalou: “Ia ka lewe vuqa era sa rogoca na vunau, era sa vakabauta; ia na kedrai wiliwili na tagane sa le lima beka na udolu" (Cakacaka 4: 4). Era lewe 120 walega na tamata vakabauta era vakasoqoni vata mera masu, ia na masu e cakava e dua na duidui vakaitamera. A sa gumatua na vosa ni Kalou; a sa vakalevutaki sara na kedrai wiliwili era sa lotu mai Jerusalemi; a sa lewe vuqa talega na bete era sa talairawarawa ki na vakabauta" (Cakacaka 6: 7). Ena gauna era sa vakararawataki kina ko iratou na tisaipeli mai Jeruisalemi, era "lakova na veivanua kecega me vunautaka na vosa” (Cakacaka 8:4). Sa teivaki na soqosoqo lotu e Jutia taucoko, Samaria, kei Kaleli (raica na Cakacaka 9:31). Ni oti na nona sa veisau, sa tekivu na nona sa kacivaki Karisito ena veivanua ena Wasawasa Veimama. Mai Cesolonaika eso na Jiu era saqata na kosipeli era kaya: “O iratou oqo eratou sa vukici vuravura me ca, eratou sa tadu talega mai kike" (Cakacaka 17:6). Ena vuku ni kaukauwa ni Yalo Tabu, eratou yacovi vuravura kina tisaipeli ena dua na gauna lekaleka. Ko Joeli e parofisaitaka na uca taumada ka sa vakavotukanataki ena siga ni Penitiko, ia n auca taumuri ena tau kkaukauwa sara me vakarautaka na vuravura ena iotioti ni tatamusuki

`Wilika na Sakaraia 4: 6; Sakaraia 10:1; Osea 6:3; kei na Jemesa 5:7, 8. Mai na veitikina kece oqo, na gaunisala cava ena vakaoti kina na cakacaka e vuravura?`

Na vosa "taumada” kei na “taumuri” e kau mai ena gauna ni nodra tatamusuki na Isireli. Na uca taumada e tau ena kena sa vakarau me laki cava na yabaki me vakatubura na sore ni tei. Na uca taumuri e tau ena vula itubutubu me vakamatuataka na itei. Na ka oqo e vakamacalataka na cakacaka ni Yalo Tabu ena kena kacivaki na kosipeli. “Me vaka na soli ni uca taumada ena kena a sovaraki na Yalo Tabu ena dolavi na kosipeli, me vakatubura na sore ni kau talei, ia na uca taumuri ena qai soli ni sa cava me vakamatuataka ki na tatamusuki. Na cakacaka levu ni kosipeli sai koya me na kakua ni tasogo na sore ni kau talei ena lailai ni kena vakavotukanataki na kaukauwa ni Kalou mai na kena vakatakilakilataki na kena dolavi. Na veiparofisai era a vakavotukanataki ena kena a sovaraki na uca taumada ena dolavi ni kosipeli ena vakavotukanataki tale ena uca taumuri ni sa mai sogo”—Ellen G. White, The Great Controversy, pp. 611, 612.