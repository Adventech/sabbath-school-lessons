---
title:  Ko William Miller kei na Vola Tabu
date:   14/05/2024
---

Me vaka ga na Nona vakayagataki ira era tutaka na dina (Protestant Reformers) mera kunea tale na dina me baleta na vakadonui ena vakabauti Jisu duaduaga, e sa qai vakayagataki William Miller me kunea tale na dina me baleta na ivalavala ni Nona lesu tale mai ko Karisito. Ena nona vulica tiko ko Miller na Vosa ni Kalou, e kunea kina e dua na Karisito e rui lomani koya vakalevu ka dredre vei koya me vakasamataka rawa. Na nonai Vola Tabu, dua na peni kei na dua nai vola, sa tekivu me wilika na Vakatekivu ka wilika sara vakamalua me rawa ni kila na veitikina e sa tu e matana. Ena nona veidutaitaka tiko na veitikina ena Vosa ni Kalou, e sa qai vakatara nai Vola Tabu me vakamacalataki koya ga.

`Wilika na Aisea 28: 9, 10; Vakaibalebale 8: 8, 9; Joni 16:13; kei na 2 Pita 1:19-21. Na yavu cava ni vakavakadewa ko raica ena veitikina oqo?`

Ena nona veidutaitaka tiko ko William Miller na Vosa ni Kalou ki na Vosa ni Kalou na ka vuni ni Vola Tabu e sa qai dolavi ki vei koya. E vakasaqaqara me vaka e dua e vakasaqara tiko e dua nai yau talei e vuni tu ka sa vakavutuniyautaki sara kina vakalevu. Na Yalo Tabu e dolava na Vosa ni Kalou ki na nona vakanananu. E vulica na parofisai mevaka saraga na nona dauvulica ena yalodina na veiwase ni Vola Tabu e vulica tiko.

`Wilika na Taniela 1: 17; Taniela 2: 45; 1 Pita 1:10, 11; kei na Vakatakila 1:1-3. Na cava e vakatavulica ki veikeda na veitikina oqo me baleta na kilai ni veiparofisai ena Vola Tabu?`

Na vakatakarakara ena veivola ni parofisai era sega ni sogolati vuni. Na Kalou dauloloma e sa solia tu ki veikeda na Nona Vosa ni parofisai me vakarautaki keda ki na icavacava ni veika e sa vakarau dolavi ena vuravura oqo. E kila vakamatata tu ko William Miller ni tiko e dua nai vakadewa ni parofisai. Nai vakatakarakara ni parofisai e vakamatatataki ga enai Vola Tabu. Na manumanu e vakatakarakarataka na vei tui kei na veimatanitu (Taniela 7:17, 23). Na cagi e vakatakarakarataka na veivakarusai (Jeremaia 49:36). Na Wai e vakatakarakarataka na tamata se na veimatanitu (Vakatakila 17:15). Na yalewa e vakatakarakarataka na lotu (Jeremaia 6: 2, Efeso 5: 22-32). Na gauna vakaparofisai ni Taniela kei na Vakatakila e soli tale tikoga ena vosa vaka ivakatakarakara, ni dua na siga vakaparofisai e vakatakarakarataka tiko e dua na yabaki (T/Lekutu 14: 34, Isikeli 4: 6). Ni vakayagataka ko William Miller na veiyavu oqo ena kena vakadewataki nai Vola tabu, e kurabui ena ka e raica me baleta na ka e vakabauta ni gauna ena lesu mai kina na Karisito.

`Na cava na vuna e sa rui ka bibi kina ena noda vakabauta na kena kilai vakadodonu na ivakatakarakara vakaparofisai?`