---
title:  Na Vosa ni Yalayala ni Nona na Lesu Tale Mai
date:   12/05/2024
---

Ko ira na Protestant Reformers kei ira era vulagi lako (pilgrims) era a biubiu mai Oladi ki na dua na vuravura vou ena nodra vakanamata tiko ki na lesu vakarua mai nei Jisu. Ki vei ira, na lesu vakarua mai nei Karisito e dua tiko na ka rekitaki ena vuku ni nodra sa nanamaki sara tiko kina vakalevu. Ko John Wycliff e sa raica sara tiko na lesu vakarua mai nei Karisito ni oqo na inuinui ni soqosoqo lotu. Ko Calvin e vosa tiko ki vei ira kece na Vuki tani ki na dina me baleta na lesu tale mai vakaiukuuku nei Karisito “ni oqo e uasivi duadua mai na veika tale ena yaco. Ki vei ira na tamata yalodina ni Kalou, na lesu vakarua mai nei Karisito e dua na ka me ciqomi, ka sega ni dua na ka meda rerevaka.

`Wilika na Joni 14:1-3, 1 Cesolonaika 4: 13–18, kei na Taito 2:11-14. Na cava na vuna era solia kina nai nuinui na veitikina oqo ki na Lotu Vakarisito ena veisenitiuri?`

E rui ka rawarawa na kena vakilai na vuna e yaco kina nai vakavuvuli ni lesu vakarua mai nei Karisito me kauta mai nai nuinui kei na reki ki vei ira na tamata Lotu Vakarisito era vakabauta nai Vola Tabu. E dusimaka nai cavacava ni tauvimate, rarawa kei na mate. E kauta mai nai tinitini ni dravudravua, sega ni vakatulewa dodonu kei na veivakacacani. E vakanamata ki na kena sa na oti na veileti, veisaqasaqa kei nai valu. E tukuna na vakacegu, marau, kei na veitauraki e tawa mudu vata kei Karisito kei ira era sa vakabulai mai na veitabagauna ena vuravura sa bera mai me tawa mudu.

“Na lako mai ni Turaga e sa nodra inuinui tu mai na Nona tamata yalodina ena veitabagauna kece sara. Na Nona vosa ni yalayala ni veitataunaki nai Vakabula, ni na lesu tale mai, e vakaserauna cake na nodratou veisiga ni mataka na tisaipeli, qai vakasinaita na lomadratou ena reki kei nai nuinui, o koya ena sega ni kauta tani rawa na rarawa kei na veivakatovolei. Ena loma ni rarawa kei na veivakararawataki, na rairai mai ni Kalou levu kei na nodai Vakabula, ko Jisu Karisito sai koya na noda inuinui. Ena gauna era sa vakasinaiti kina ko ira na Lotu Vakarisito mai Cesolonaika ena rarawa ena nodra sa buluti ira tiko na wekadra, ko ira era sa vakanuinui tu nira na vakadinadinataka na Nona sa na lesu tale mai na Turaga, sa qai vakaraitaka ki vei ira ko Paula na ka me baleta na tucake tale, o koya ena yaco tiko ni sa lesu tale mai nai Vakabula. Era na qai tucake ko ira na mate era sa tu vata kei Karisito, era na qai kau vata cake kei ira era se bula tiko me veitata kei na Turaga ena macawa. Ka eda na qai tiko vata kei na Turaga me tawa mudu. O koya mo dou qai veivakacegui ena vosa oqo.' (1 Thessalonians 4:16-18)."-Ellen G. White, The Great Controversy, p. 302.

`Na cava na vuna e s arui ka bibi kina ena noda vakabauta na Lesu Vakarua mai? Vakauasivi nida kilai ira era sa mate se moce tu (raica na lesoni 10), na cava na vuna e s arui ka bibi kina nai vakavuvuli oqo? Kevaka me sega, na cava na vuna eda na, mevaka e kaya ko Paula eda sa na qai tu ena ituvaki e sega sara na noda inuinui (raica na 1 Koronica 15:15–18)?`