---
title:  Namaka na Gauna
date:   13/05/2024
---

Dina ga ni ko ira era tutaka na dina (Protestant Reformers) era vakabauta na ka dina, rairai rorogo, kei na lesu vakaiukuuku mai nei Karisito, vakamalua na kilai ni dina vakaivolatabu oqo e sa tekivu me sa veisau. Ko ira na dauvunau rogolevu enai ka 19 ni senitiuri era sa vakatavuvulitaka ni ko Karisito ena mai tauyavutaka na Nona matanitu ena vuravura oqo ka curumaka mai ki loma na 1,000 na yabaki ni tiko vakacegu.. Na ka oqo e kauta mai na gogo ni bula vakayalo kei na sega ni kauwai me cakava na veika yaga vakayalo.

Sa vakatalega kina na nodratou sega ni kila na tisaipeli nai valavala ni Nona na lako mai na Mesaia. Era nanuma ni na lako mai me vaka e dua na turaganivalu qaqa o koya ena mai tamusuka nai vau ni veivakabobulataki nei Roma, ka sega ni Dua ena mai sereki ira mai na veivakacacani kei na ivesu ni valavala ca. Ena vuku ni ka oya era sa sega kina ni kila nai valavala ni Nona na lako mai.

`Wilika na Cakacaka 1: 9–11; Vakatakila 1: 7; kei na Maciu 24: 27, 30, 31. Na cava na ka era vakatavulica ki veikeda na veitikina oqo me baleta na ivalavala ni lesu mai ni Turaga?`

Ena gauna a lako mai kina na Karisito enai matai ni gauna me vaka e dua na gone ena vale ni manumanu mai Peceliema, era lewe lailai ga era kila na Nona lako mai. Ia ena gauna sa na lesu tale mai kina, enai karua ni gauna ena raica na matada kecega. Na veidaliga kecega ena rogoca na rorogo ni davui ni Nona lesu mai. Ko ira kecega na tamata e vuravura era na raica na Nonai serau. Meda na kakua ni vakacalai. Nai Vola Tabu e sa vakamatatataka ki veikeda na veika ena yaco ena gauna ena lako tale mai kina.

"E dua tiko na dina bibi e vakatakilai tiko ena Vola Tabu sai koya na ka me baleta na lesu vakarua mai nei Karisito me mai vakacavara na cakacaka levu ni veivakabulai. Ko ira na vulagi lako ni Kalou, sa balavu na gauna era lako voli kina ena vanua kei na iyaloyalo ni mate, e dua na ka talei, na reki e vakayavalata nai nuinui e soli ena vosa ni yalayala ni Nona na basika tale mai, o koya na tucake tale mai na mate kei na bula, me kauti ira lesu tale mai ki vale na Nona tamata era a vakatalai tani Nai vakavuvuli ni lesu vakarua mai sai koya na usotu ni Vola Tabu. Mai na siga e rau a vukica kina na nodrau ikalawa na veiwatini mai Iteni, ko ira na luve ni vakabauta era se waraka tiko na lako mai ni o koya a yalataki me vakarusa na kaukauwa nei koya na dauvakacaca ka kauti ira lesu tale mai ki na Parataisi yali”—Ellen G. White, The Great Controversy, p. 299.

E dua vei ira nai liuliu ni lotu taumada ko Luther Warren, e dautukuna ki vei ira nai tabagone, "Na gaunisala duaduaga meda vakarau tu kina ki na lesu tale mai nei Karisito oya meda vakarau ka tu vakarau tu” Nai tukutuku ni lesu mai nei Karisito e dua tiko na itukutuku ni veisureti bibi ki veikeda yadua meda dui dikeva na lomada kei na noda dui bula vakayalo. Na veikacivi ki na bula vakatabui. Ena sega na tu ga e loma ena iserau ni lagilagi ni lesu tale mai nei Karisito..

`Wilika na 1 Cesolonaika 5: 2–5 kei na Iperiu 9: 28. Na veivakayaloqaqataki cava era soli ana veitikina oqo ki veikeda me baleta nai valavala ni lesu tale mai nei Karisito?`