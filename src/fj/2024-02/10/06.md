---
title:  'Na Veivakacalai enai Vakataotioti ni Gauna: Wase 2'
date:   06/06/2024
---

Na noda inuinui ni vakabulai e yavutaki vei Karisito. E yalovi keda tiko na ligana e tauvi dra meda ciqoma nai soro soli wale e sa vakarautaki ia ena dua nai sau levu. Sa voleka ni lesu mai ko Karisito me mai kauti ira era sa Nona. Na Taito 2:13 e vakatoka na lesu vakarua mai nai nuinui”

Na nona takete ko Setani me vakatawayagataka nai nuinui oqo. Ena vakayacora na veicakacaka mana lelevu eso, na veivakatakilakila kei na veika e veivakurabutaki, o koya ena rawa kauta tani na tamata mai na dina ni Vola Tabu kei na veivakabulai ena vuku i Karisito.

“Oqo gona na nodra vosota na tamata yalosavasava: sa tu eke ko ira era sa vakabauta na vosa ni Kalou, ka taura tikoga na vakabauti Jisu” (Vakatakila 14:12). Enai otioti ni sasaga, ena cakava kina ko Setani na ka kece sara ena rawa ni cakava me na tarovi ira kina na tamata mai na nodra maroroya tiko nai vunau ni Kalou se na nodra taura tiko na vakabauti Jisu, se, ruarua. Ia, na gagadre ni kena qarauni na veivakavuvuli e na salavata mai kei na veivakatakilakila, na veika e veivakurabuitaki, kei na cakacaka mana ena rawa ni kauti keda tani mai na rua nai vakarau ni bula ni lewe ni lotu na kena vo.

`Wilika na Maciu 24:23–27; 2 Koronica 11:13, 14; kei na 2 Cesolonaika 2:9–12. Na cava na ka era tukuna ki veikeda na veitikina oqo me baleta na kaukauwa ni veivakacalai nei Setani kei na ivalavala e cakacaka kina?`

Enai otioti ni gauna, e sa na qai cakacakataka kina ko Setani nai otioti ni nona veivakacalai: “Ena qai vakatakilai mai lomalagi na veika e veivakurabuitaki ka rerevaki, me ivakaraitaki ni kaukauwa ni cakacaka mana ni tevoro. Ena veilakoyaki na yalo ni tevoro ki vei ira na tui kei vuravura, ka vaka-kina ki vuravura taucoko me vesuki ira ena veivakacalai, ka uqeti ira mera duavata kei Setani enai otioti ni nona sasaga ni kena saqati na matanitu vakalomalagi. Era na vakacalai ko ira na iliuliu kei ira tamatawale mai vei ira na dauveiqaravi ni tevoro. Era tubu mai na tamata mera vakataki Karisito, ka kaya ni nodra nai tutu kei na vakarokoroko e Nona duaduaga na iVakabula ni vuravura. Era na vakayacora na cakacaka ni veivakabulai ka ra na tusanaka ni tiko vei ira nai tukutuku mai lomalagi o koya e veisaqasaqa kei nai tukutuku ena Vola Tabu.

“Enai otioti ni cakacaka ni veivakacalai, oya na nona na veisautaki koya ko Setani me vakataki Karisito. Sa balavu na gauna na nona kacivaka tiko mai na lotu meda vakanamata ki na Nona lesu tale mai nai Vakabula ka ni sa na mai vakavotukanataki kina na nonai nuinui. Ena gauna oqo e sa na vakamataliataki koya mevaka na Nona lako mai ko Karisito. Ena veiyasana duidui e vuravura ena vakatakilai koya kina ko Setani ena kedra maliwa na tamata mevaka e dua na agilosi ni rarama, mevakataka na ivakamacala ni Luve ni Kalou e solia tiko ko Joni ena Vakatakila 1:13-15. "-Ellen G. White, The Great Controversy, p. 624 (emphasis supplied).

`Na cava na vuna e sa rui bibi kina na kilai ni dina ni Nona na lesu tale mai na Karisito, kei na ka ena yaco ni sa mate na tamata, me na kakua ni veivakacalai?`