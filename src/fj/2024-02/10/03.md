---
title:  Na Mate ena Veiyalayalati Makawa
date:   03/06/2024
---

`Wilika na Same 6: 5, Same 115:17, 1 Tui 2:10, 1 Tui 11:43, kei na 1 Tui 14:20. Na cava na ka era kaya na veitikina oqo me baleta nai tuvaki ni tamata ni sa mate?`

Na Veiyalayalati Makawa e sega ni vakatavuvulitaka ni bula tikoga ni yalo ni sa mate na tamata. Se vakatavuvulitaka ni oti na mate era sa lako sara ki lomalagi ko ira na yalododonu me bula tawa mudu, ia ko ira era sega ni yalododonu era sa na lako sobu ki eli, na vanua era na laki kama tiko kina me tawa mudu. E vakatavuvulitaka ni mate e vaka na moce. Na kedrai vola na Tui e tukuna vakaoqo, “era sa moce vata kei ira na nodra qase" me vakamacalataka na nodra mate na petiriaki. Na vola ni Same e vakatoka “moce ni mate" (Same 13:3, veidutaitaka vata kei na Same 90:5). Me baleta na mate, ko Jope e kaya ni sega ni yadra mai na moce (Jope 14:12). Tomana na Same ka kaya, “Ia koi au, ka’u na raica na matamuni e na yalododonu: Ka'u na qai cegu ni'u sa yadra tale, ka sa ucui kemuni" (Same 17:15).

Ena gauna era sa vakadrukai kina na mataivalu ni Asiria, na nodra mate na sotia era vakatoka ni ra sa “moce lutu sara" (Same 76: 6). Na vakanananu ni nodra veilakoyaki voli na yalo ni tamata sa mate me veivosaki vata kei keda na bula e seg ani vakanananu vakaivolatabu ia e vakavuvuli vaka-pekani.

Na leqa ni kena sega ni kilai na dina me baleta na mate e sa dolava ki veikeda na veivakacalai nei Setani. “Era lewe vuqa era na veisotari vata kei na yalo ni tevoro ena nona sa vukici koya mai me vakataka e dua na wekamu se nomui tokani ka mai tukuna e dua nai vakavuvuli e vakarerevaki sara. Sa na dodonu meda vakarau tu meda na vorati ira ena dina mai na iVola Tabu ni ko ira na mate era sa sega ni kila e dua na ka kei ira era basika mai oqo era yalo ni tevoro”—Ellen G. White, The Great Controversy, p. 560.

`Wilika na Taniela 12:2 kei na Jope 19:25, 26. Na tikina cava me baleta na mate e vakaikuritaki ena veitikina oqo?`

Na mate sai koya na vakacegu ni moce me yacova na siga ni tucake tale mai na mate. E sega ni dua na yalo e veilakoyaki voli me veivosaki vata kei ira era bula tiko. E dina ga nira vakabauta tiko na vuravura ni yalo ko ira na pekani, ko ira na Isireli era vakabauta tiko na mate e moce me yacova na mataka ni siga ni tucake tale.

Dina ga nida dautagicaki ira na mate, vakasamataki ira mada vakaoqo ko ira era sa mate ena vukui Karisito: era sogota na matadra nira sa mate ka oti, se mani vakacava na kena balavu me yacova ni sa lesu mai ko Jisu, na ka era kila ni tarava mai na Lesu Vakarua mai. Nai matai ni vakasama ena tiko vei ira ena siga ni tucake tale ena vakabeka oqo Sa dina! Sa totolo diina na Nona sa lako mai ko Jisu!