---
title:  'Na Veivakacalai enai Vakataotioti ni Gauna: Wase 1'
date:   05/06/2024
---

`Wilika na Maciu 24:5, 11, 24; 2 Cesolonaika 2:7–9; Vakatakila 13:13, 14; kei na Vakatakila 16:13, 14. Na mataqali veivakacalai cava era na sotava na tamata enai vakataotioti ni gauna oqo?`

Na tevoro ena cakava na veivakatakilakila kei na veika e veivakurabuitaki kei na veicakacaka mana lelevu me temaki ira kina e lewe vuqa ni bera tikoga vakalailai ni lesu mai ko Jisu. Ni vakamacalataki na kaukauwa ni veivakacalai ni yalo ni tevoro, e kaya kina ko Ángel Rodríguez "Na kaukauwa ni nodra veisiwati ena laurai sega ena lewe ni nodra itukutuku ia ena kena vakavotukanataki na kaukauwa tawakilai ena veivakatakilakila kei na cakacaka mana. Era na cakava na veivakatakilakila eso, o koya ena dreta na vakanananu ni tamata ka sega ena nodra vakararavi ki na nodra vakatulewa kei na vakanananu. Na veivakatakilakila oqo o koya era cakava na tevoro e sa vakaraitaka na duavata ni kaukauwa ni nodratou itukutuku na tolu na yalo velavela [gatalevu, manumanu, kei na parofita vakailasu] e ka vakatevoro―na Kalou e sega ni nodratou vurevure ni ka se itekitekivu. Ena kena sa volekata tiko mai na gauna me sa na cava kina na veivaluvaluti e vuravura, na kaukauwa vakatevoro e sa na curuma yani na buturara ni gauna ni bula ni tamata ena sala duidui eso. E sega ni yavu vakaivokatabu nai vakavuvuli ni bula tikoga ni yalo ni sa mate na tamata, ena voleka sara ni vesuki vuravura taucoko" "The Closing of the Cosmic Conflict: Role of the Three Angels' Messages, unpublished manuscript, p. 6.

`Na cava na vuna e sa rui ka rerevaki kina na vakararavi kina na ka e tarai kina na lomada? Nai tavi cava era na cakava, vinaka se ca, ena noda vakabauta? Gaunisala cava ena raw ani lako sivita kina ko Setani na noda vakasama ka sureta na noda gagadre?`

“Sa vakavakarau sara tiko mai vakabalavu ko Setani ena iotioti ni nona sasaga me vakacalai vuravura. E toso sara tiko vakamalua na nona vakarautaka na sala ni nona na vakayagataka na bula tiko ni yalo me veivakacalai E sa bera ni yacova sara yani na taucoko ni nona sasaga, ia ena yacovi enai otioti ni nodra gauna na kena vo. Vakavo ga ko ira era sa maroroi tiko ena kaukauwa ni Kalou, ena vuku nodra yalodina tiko ki na Nona vosa, ni ko vuravura ena kuitaki ena veivakacalai oqo. Sa totolo sara tiko na nodra sa temaki na tamata ena cala ni vanua era nanuma nira na taqomaki kina, me na qai vakayadrati ga ena kena sa na sovaraki na cudru waqawaqa ni Kalou”—Ellen G. White, The Great Controversy, pp. 561, 562. Na noda taqomaki e tiko duaduaga vei Jisu kei na Nona Vosa. E sega ni dredre na noda raica na gaunisala era na kuitaki kina e milioni se bilioni sara, ko ira era sega ni kila na ituvaki ni tamata ni sa mate, okati kina na vakanananu ni bula tiko na yalo ni sa mate oti.

`Ena gauna mada ga oqo, na cava eso na veivakacalai era kila ni ra maroroi tiko mai vei ira na mate era moce tu?`