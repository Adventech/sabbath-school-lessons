---
title:  Na Vale Tabu kei na Vunau
date:   26/05/2024
---

`Wilika na Vakatakila 11: 19, L/Yani 25:16, L/Yani 31:18, kei na Vakatakila 12:17. Na cava na ka era vakaraitaka na veitikina oqo ni tiko ena loma ni Kato ni Veiyalayalati ena Loqi Tabu Sara ena vale Tabu?`

Na Siga ni Veibuluti sai koya na siga ni veilewai, Era sa vakaroti kina na Isireli mera vakaitavi ena soqoni bibi oqo ena nodra veivutuni, dikeva na lomadra ka vakacegu main a nodra cakacaka kecega (raica na V/Soro 23:29–31). Na siga duadua ga oqo ena curuma kina na Loqi Tabu Sara na bete levu me cakava na cakacaka ni veibuluti ena vuku ni valavala ca. Ena tikina sara e loma ni vale tabu, e tiko kina na Kato ni Veiyalayalati. Ena loma ni kato e tiko kina na Vunau e Tini ni Kalou, volai ena dela ni vatu e rua. Nai ubi koula ni kato e vakatokai na idabedabe ni loloma, na vanua e dau laki vakamiriki kina na dra me vakasavasavataki kina na ivalavala ca ena vale tabu. Na Nona tiko na Kalou ena vakatakilai ena Nonai serau (Shekinah glory) ena dela ni dabedabe ni loloma. Na veisoro kece e vakacabori era vakatakila na loloma ni Kalou ena vukudra na tamata ivalavala ca, ia na Siga ni Veibuluti e vakatakila ni valavala ca ena nanumi tiko me yacova na siga ni veilewai (Iperiu 10:3) ka na rawa ni kautani vakadua ena vuku ni vakabauti ni dra nei Karisito me vakasavasavataka na ivalavala ca (1 Pita 1:18, 19). E kea, ena mata ni Kalou, erau veisemati kina na loloma kei na vakatulewa dodonu.

Ni rai tiko ki na vale tabu mai lomalagi, e raica kina ko Joni ni tadola tu na vale ni lotu ni Kalou, kei na kato ni vola ni veiyalayalati e sa laurai tu mai (Vakatakila 11: 19). E kuria na Great Controversy ena itukutuku oqo: “Ena loma ni tikina tabu sara, ena vale tabu mai lomalagi e taqomaki tu kina vakavinaka na ivunau tabu―nai vunau e a cavuta na Kalou vakataki Koya mai Sainiai ka qai vola ena qaqalo ni ligana ena vatu raraba. Nai vunau ni Kalou ena vale tabu mai lomalagi e ka dina taucoko, o koya e ceuti tu na kenai vakavuvuli ena dela ni vatu raraba ka qai vola ko Mosese ena Penitatuki (matai ni lima nai vola ena Veiyalayalati Makawa) Ko ira era sa kila rawa na tikina bibi oqo sa yaco mera raica na kena tabu, kei na kena sega ni veisau rawa na dodonu ni vunau ni Kalou”—Ellen G. White, The Great Controversy, p. 434.

Ena nodra vulica nai vakavuvuli vakaivolatabu ni vale tabu ko ira era vakabauta na Lesu Vakarua mai, era sa qai vakila na bibi ni vunau ni Kalou kei na Siga Tabu e tiko ena loma ni vunau ni Kalou. Era nanuma kevaka e laurai tiko ena Kato ni Veiyalayalati ena vale tabu mai lomalagi nai vunau ni Kalou, ena sega vakadua ni sa bokoci ena kauveilatai.

`Vakananuma mada na Siga Tabu, o koya e dauyaco tiko mai ki veikeda ena veimacawa, ka sega ni vo e dua na ka. Na cava e tukuna ki veikeda me baleta na bibi ni vakavuvuli ni veibuli? Na ivakavuvuli cava tale eso e rui kaukauwa ka dau yaco e veigauna, e veivakananumi?`