---
title:  Na Yavu ni Matanitu ni Kalou
date:   25/05/2024
---

### Wilika ena Macawa Oqo
Vakatakila 14:6-12; Dauvunau 12:13, 14; V/ Balebale 28:9; Taniela 7: 25.

> <p>Wiligusu</p>
> "A sa cudru vua na yalewa na gata levu, ka laki ia na veivala kei ira na kena vo ni nona kawa, o ira sa vakabauta na vosa ni Kalou, ka taura tikoga nai tukutuku kei Jisu.Karisito” (Vakatakila 12:17).

Ena kena vulici vakagumatua nai Vola Tabu, era sa laki raica kina ko ira era waraka tiko na Lesu Tale mai nei Jisu na bibi ni vunau ena Loqi Tabu Sara ena vale tabu mai Lomalagi. Ena nodra dikeva na uto ni vunau, era raica talega kina na bibi ni Siga ni Vakacecegu, nai ka va ni vunau. Na vunau oqo e vakatakilai Koya vakavinaka na Kalou ni Dauveibuli, na yavu ni so-kalou dina kece sara-na ulutaga ena yaga vakalevu enai cavacava ni bula kei vuravura (raica na Vakatakila 14:6–12).

Na nonai naki ko Setani mai nai vakatekivu oya me vakagogotaka na so-kalou ki Vua na Kalou ena kena vakalolovirataki nai vunau ni Kalou. E kila ni kevaka e na vakacacani e dua ga na tikina sa na okati me sa talaidredre ki nai vunau taucoko (Jemesa 2:10); sai koya oya na vuna e vakauqeti ira kina na tamata mera talaidredre ki na ivunau ni Kalou. Ko Setani e cata na Siga Tabu baleta ni vakananumi ira na tamata ki Vua na Dauveibuli kei na gaunisala me vakarokorokotaki kina. Ia e taqomaki tale tikoga ena ivunau ni Kalou ena Loqi Tabu Sara ena vale tabu mai lomalagi. Baleta nai vunau e vakatakila nai valavala ca, ena balavu ga ni gauna era sasagataka tiko kina na tamata mera yalodina ki Vua na Kalou, sa na dodonu me na cakacaka tiko nai vunau, okati kina na vunau ni Siga Tabu.

Nai naki ni lesoni oqo oya me vakaraitaka nai sema e tiko ena maliwa ni vale tabu, vunau ni Kalou, na Siga Tabu, kei na leqa sa roro tiko mai ena vuku ni vakatakilakila ni manumanu. Eda raica talega na yaga ni Siga tabu ki na kawa tamata enai vakataotioti ni gauna.

_*Vulic ana lesoni ni macawa oqo, yavutaki ena wase 25-27 ni Great Controversy, me veivakarautaki ki na Siga Tabu, June 1._