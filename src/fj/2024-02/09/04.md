---
title:  Na Siga ni Vakacecegu kei na Vunau
date:   28/05/2024
---

`Wilika na Vakatakila 14: 6, 7; Vakatakila 4: 11; Vakatekivu 2:1-3; kei na L/Yani 20:8–11. Na cava na isema ena Veibuli, na Siga ni Vakacecegu kei na vunau ni Kalou?`

Na veibuli e tukuna tiko ni o keda na iyau talei ena mata ni Kalou. Eda sega ni tiko duadua ena vuravura oqo―se dua na ka e tubu ga vakataki koya. Ena dua tale na kena itukutukuni, na vakadidike vakavuku ni tekitekivu ni bula, o koya era kauta cake mai ko ira na dauvolaitukutuku kilai levu, na rai me baleta na noda itekitekivu o koya e salavata kei nai tukutuku vakaivolatabu.

Eda tu eke baleta ni buli keda ko Jisu. Ka sa dodonu meda vakarokorokotaki Koya ga sega walega ena vuku ni Nona buli keda ia e sa baleta talega na Nona vakabulai keda. Na Veibuli kei na veivakabulai e rau uto tiko ni veisokalou kece e dina. Ena vuku ni ka oya na Siga ni Vakacecegu e rui bibi ni kena kilai na gaunisala ni veivakabulai. Na Siga ni Vakacecegu e tukuni Koya tiko na veitaqomaki nei Koya na Dauveibuli kei na Nona loloma na noda iVakabula.

Ni sa mai oti na macawa ni Veibuli, sa qai mai vakacegu yani na Kalou ena totoka kei na lagilagi ni vuravura e a bulia. E vakacegu talega mei vakaraitaki ki veikeda. Na Siga ni Vakacecegu sai koya e dua na vakacegu ena loma ni macawa me vakacaucautaki kina ko Koya a buli keda. Ni da so-kalou tiko ena Siga ni Vakacecegu, meda dolava na lomada meda ciqoma na veivakalougatataki e biuta vakatabakidua tiko na Kalou ena siga oya, ka sega ni biuta ena dua tale na siga.

Na Siga ni Vakacecegu e dusia ki veikeda na Dauveibuli o koya e lomani keda vakalevu ena gauna eda sa lako tani kina mai na Nona inaki me baleti keda. Na Siga ni Vakacecegu sai koya na ivakatakarakara tawa mudu ni noda vakacegu Vua. Nai vakatakilakila ni noda dina ki Vua na Dauveibuli (Isikeli 20:12, 20). Nai vakatakilakila ni vakacegu, sega ena vuku ni cakacaka; ena vuku ni loloma savu, sega ni baleta na lawa, ena vuku ni veivakadeitaki, sega ena vuku ni veivakacacani, ena vakararavi vakatabakidua tiko ki Vua na Kalou ni veivakabulai, ka sega ena vukuda. Na vakacegu dina ni Siga ni Vakacecegu sai koya na vakacegu ni loloma savu ena liga dauloloma nei Koya e a buli keda, o Koya a vakabulai keda, kei Koya ena lesuvi keda tale mai.

Nai tukutuku ena Vakatakila 14 sai koya nai tukutuku ni Kalou me baleta nai vakataotioti, ena nodra kacivi tiko na tamata mera vakacegu ena Nona loloma kei na veimaroroi ena vei Siga ni Vakacecegu yadua. E kacivi keda meda nanumi Koya a buli keda ka vakalagilagi Koya. Na maroroi talega ni Siga ni Vakacecegu e semata vata na Iteni ni se bera nai valavala ca vata kei na lagilagi ni lomalagi vou kei na vuravura vou ena yaco mai. E vakananumi keda ni dua na siga ena vakasukai lesu tale mai kina na totoka kei na lagilagi ni vanua ko Eteni.

`Vuqa na Lotu ni Kavitu era beitaki ni ra vakabibitaka tiko na ivunau kei na veibeitaki oya e sa dauvakavuqa ni veisemati vata tiko kei na noda maroroya na Siga ni Vakacecegu. Veiwaseitaka na Siga Tabu mevaka nai vakatakarakara ni Veivakabulai kei na yalododonu ena vuku ni vakabauta. Na cava na vuna eda laki nanuma kina ni noda talairawarawa ki na ivakaro ni Kalou eda sa cakacakataka tiko kina na noda gaunisala ki lomalagi?`