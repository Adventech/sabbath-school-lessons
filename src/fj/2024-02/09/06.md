---
title:  Nai Tukutuku ni Agilosi e Lewe Tolu
date:   30/05/2024
---

Ena Vakatakila 14:7, e kaci tiko kina vakadomolevu na imatai ni agilosi ka kaya, "Rerevaka na Kalou ka vakarokoroko vei Koya, ni sa yaco mai na Nona gauna me lewa, ka vakarokoroko vei Koya a buli lomalagi kei vuravura, na waitui kei na veivurevure ni wai. Sa veisureti ko lomalagi ki veikeda meda solia na yaloda kei na noda dina taucoko ena Nona vakarokorokotaki na Dauveibuli ena rarama ni veilewai o koya sa tu mai liu.

Nai karua ni agilosi e kacivaka, "Sa bale, sa bale ko Papiloni, na korolevu, baleta ni sa vagunuvi ira kece na veimatanitu ena waini ni cudru ni nona dautagane" (Vakatakila 14: 8). Ko Papiloni e vakatakarakarataki ira tiko na ivakarau ni lotu vuki tani e sega ni via ciqoma nai tukutuku ni matai ni agilosi ena vuku ni cala ni valavala ni sokalou. Sai koya oya na vuna e veivakasalataki tiko kina na Vakatakila 14:9-11 me baleta na vakarokoroko e caka ki vua na manumanu kei na nona matakau. E rua na digidigi e veisaqasaqa e tukuni tiko eke na Nona vakarokorokotaki ni Dauveibuli, se, na vakarokorokotaki ni manumanu. Na tamata kece ena vuravura oqo mera na cakava na iotioti ni nodra digidigi, ko cei era na solia vakaoti kina na nodra dinaâ€•Jisu se Setani.

`Wilika na Vakatakila 14:12. Na cava e rua nai tovo era kilai tani kina ko ira era sega ni via vakarokoroko ki na manumanu? Na cava na vuna e rau rui bibi kina?`

Era na tiko eso na tamata yalodina ni Kalou era na sotava na veisaqasaqa kaukauwa kei na veivakararawataki enai vakataotioti ni gauna. Ena vuku ni solisoli ni yalododonu nei Karisito, era na bulataka tiko na bula e vakasinaiti tu ena loloma savu e talairawarawa. Na Nona vakarokorokotaki na Dauveibuli e veibasai kei na nona vakarokorokotaki na manumanu ka na vakaraitaki ena kena maroroi na ivunau ni Kalou. Nai otioti ni veisaqasaqa e sa baleta tiko na noda yalodina ki vei Karisito se yalodina ki na kaukauwa manumanu o koya ena yavutaki tiko ena vakarokoroko, ka uto tiko ni veivaluvaluti ni vinaka kei na ca sai koya na Siga ni Vakacecegu.

Ko ira na tamata dina nei koya na iVakabula era na sega walega nira na taukena na vakabauti Jisu ia era na taukena talega na vakabauta nei Jisu. Na vakabauta nei Jisu e rui titobu, e sega ni vakatitiqataki, e rui dina vakaoti, o koya ena sega ni vakayavalati vakarawarawa mai vei ira kece na tevoro mai eli kei na veivakatovoli kecega. Oya na vakabauta e vakadinata ena gauna e sega ni raica kina, e vakabauta ena gauna e sega ni vakasamataka rawa kina se cava na vuna, kei nai nuinui ena gauna e sega ni kila rawa kina. Na vakabauta nei Jisu oqo e isolisoli eda taukena ena vuku ni vakabauta. Ena kauti keda tiko ena loma ni gauna ni rarawa sat u e matada. Ena gauna sa na kacabote kina na veika dredre ka sotava na kena vakatabui na veivoli, veivakararawataki, biu ki vale ni veivesu, kei na mate, na vakabauta nei Jisu ena kauti keda ena loma ni otioti ni gauna kei vuravura me yacova ni sa lesu mai ko Jisu.

`Na gaunisala cava e sa vakarautaka tiko kina na Kalou na nomu vakabauta ena gauna oqo me baleta na veika e sa lako tiko mai liu?`