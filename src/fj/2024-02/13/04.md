---
title:  Na Yabaki Dua na Udolu e Vuravura
date:   25/06/2024
---

E mai cava na Vakatakila 19 enai dua nai yaloyalo talei ni Nona na lesu tale mai ko Jisu kei na nodra na vakarusai na tamata ivalavla ca. Ia e sega ni sa oti nai talanoa. Na Vakatakila 20 e kauti keda ki na yabaki e dua na udolu”

`Wilika na Vakatakila 20:1-3. Na cava nai tinitini nei Setani ena gauna sa na lako mai kina ko Jisu?`

Nai yaloyalo e tiko ena Vakatakila 20:1-3 e vakatakarakara. E sega ni vesu dina tiko ko Setani ena senicodo ka sogolati koya tu ena qara. Ena loma ni 1,000 na yabaki ena nona tiko voli ena dua na vanua sa lala, ena vuravura sa sega na lewena, vesuki tu enai vakarau ni bula a tauyavutaka ga ko koya. Ena 2 Pita 2: 4, e kaya ni ko Setani vata kei ira na nona agilosi era na vesuki tu ena senicodo ni butobuto.” Ko Setani ena vesuki tu e vuravura ena senicodo ni nonai valavala, ni sa sega ni dua me temaka. Ena loma ni 1,000 na yabaki ena raica tiko kina na vakacacani, na rusa, kei na leqa rerevaki e a tauyavutaka.

Na vosa va-Kiriki ni “qara e sega ni vakabotona”, e kau mai kina na vosa vakavavalagi na ‘abyss.' E vosa vata ga e vakayagataki tiko ena Veiyalayalati Vou, me vakamacalataka na vuravura ena gauna ni veibuli. “A sa sega ni vakacokotaki ko vuravura a sa lala tu; a sa tu na butobuto e dela ni wasa titobu" (Vakatekivu 1: 2). Ena I vakadewa ni Vola Tabu vaka - Kiriki, na vosa ‘titobu' eke ena vosa va-Kiriki na abyssos, “abyss.” E vakamacalataka na vuravura lala. Na qara e sega ni vakabutona e sega ni qara titobu ena dua na vanua e vuravura. Sai koya na cakacaka ni valavala ca nei Setani kei na veivakarusai salavata kei na vakacaca vakaitamera e sa cakava ni bera na Lesu Vakarua mai, e sa kauta lesu na vuravura ki na butobuto, me vaka na kenai tuvaki ena itekitekivu ni veibuli.

`Wilika na Jeremaia 4: 23-26, Jeremaia 25:33, Kei na Aisea 24:1, 3, 5. Era vakamacalataka vakacava ko ira na Parofita na iyaloyalo ni gauna oqo?`

Eke era vakabibitaka kina na parofita na veivakarusai levu ena yaco ni sa lesu vakarua mai ko Karisito ka sa na sega na tamata ena bula tiko ena vuravura ena loma ni dua na udolu na yabaki. Ko Setani kei ira na nona agilosi ca era sa biu tu mera vakananuma tu na vakacaca e yaco ena vuku ni nona vakaduiduile. E vakila tale ko vuravura taucoko ni sau ni valavala ca na mate. Na Kalou e solia nai wali ni valavala ca me na kakua kina ni basika tale mai (Neumi 1: 9). E tolu na gaunisala bibi e cakava kina na Kalou. Matai, e vakatakila na tawaivakaiyalayala ni Nona loloma, kei na sasaga e sega ni veivutuni me vakabulai ira na tamata taucoko. Karua, e vakatakila na Nona lewa dodonu, vakatulewa savasava kei na yalododonu. Katolu, e vakatara na vuravura me raica na ka sa cakava nai valavala ca kei na vakaduiduile.