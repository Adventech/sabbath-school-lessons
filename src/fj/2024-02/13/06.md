---
title:  Na Rua na Tawa Mudu
date:   27/06/2024
---

`Wilika na 2 Corinthians 5:10, Roma 14:10, 11, kei na Vakatakila 20:11-15. Na cava era kaya na veitikina oqo me baleta na vu ni nodra vakabulai tale na tamata ivalavala ca?`

Me walia na leqa ni valavala ca oya me na kakua ni basika tale na ca, sa na dodonu ki na tamata taucoko me ra vakabauta ni Kalou e vakatulewa dodonu ka savasava na Nona sala kecega. Oti, sa na qai tekiduru na veiduru kecega me vakatusa na vakatulewa dodonu ni Kalou ena veivaluvaluti levu, ko Setani sara madaga kei ira na nona agilosi, e sega ni dua na ka e rawa ni vakadonui koya kina me I vakadinadina ni ni nona vukitani mai vua na Kalou. Raica na rai oqo mai vei Ellen G. White: “Ena gauna vata ga e dolavi kina na ivola, kei na Nona sa vakaraici ira na tamata ivalavala ca ko Jisu, era sa vakila na ca ni valavalaca taucoko sara era vakayacora. Era raica na vanua e gole tani kina na yavadra mai na sala ni bula savasava kei na yalosavasava, na sala vakaloloma e sa vakauti ira kina na dokadoka kei na vakaduiduile ena kena voroki na ivunau ni Kalou. Na veivagarogaroi ni veitemaki e uqeti ira ena kena vakayacori nai valavala ca, e sa vagolei tani kina na veivakalougatataki, era sa cati na talai ni Kalou, biligi tani nai vakasala, na ua ni yalololoma e biligi tani, ena yalo vatu kei na yalo e sega ni veivutuni―era basika kece me vaka era sa volai tu ena matanivola bukawaqa. . . .

"Ko vuravura ivalavala ca ena beitaki ena mataveivewai ni Kalou ena itotogi ni via taura vakaukauwa na matanitu mai lomalagi. Ena sega ni dua ena matataka ira ena mataveilewai, sa na sega na nodra iulubale ka sa na tauci ki vei ira nai totogi ni mate tawa mudu”—The Great Controversy, pp. 666,668.

`Wilika na Vakatakila 20:9; Same 37:20; kei na Malakai 4:1, 2. Na rai cava era solia ki veikeda na veitikina oqo me baleta na kena na vakarusai nai valavala ca kei na tamata ivalavla ca kei na nodra saumi na yalododonu?`

Nai tukutuku vinaka oya ni ko Setani vata kei ira na nona agilosi ca era na vakarusai ena drano bukawaqa. Sa na vakarusai vakadua na ivalavala ca kei na tamata ivalavala ca. Me vaka na ka e kaya na Vakatakila 20:9, era na tilomi, vakarusai, ka seg ani vakararawataki tiko me tawa mudu. Na tikina ka tarava e vakayagataka me sega ni mudu, ia ena vakatautaki ena kena iyaloyalo rabailevu, na vosa “tawa mudu” e sega ni dau kenai balebale ena veigauna na “sega ni oti rawa” ia me yacova ni sa oti vakadua e dua na ka (raica na Lako Yani 21:6; 1 Samuela 1:22, 28; Juta 7; kei na 2 Pita 2:4-6.) Ki vei ira era na yali, na veivakarusai vakataki koya, e sega ni cakacaka me tawa mudu. Na Kalou e sega ni dau ni veivakararawataki me tawa mudu.

`Enai vakataotioti, e dua vei rau na tawa mudu oqo ena waraki keda tiko. Ko ira era na yali e ka ni rarawa ni ra na taura na kedra isau sa waraki ira tiko—na mate tawa mudu. Na cava na vuna e nodai nuinui kina na vakabauta na yalododonu nei Jisu meda na kakua kina ni taura na ka e dodonu me noda oya na mate tawa mudu?`