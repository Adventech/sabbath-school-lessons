---
title:  Na Veilewai ena Loma ni Yabaki e Dua na Udolu
date:   26/06/2024
---

`Wilika na Vakatakila 20:4-6. Na cava era cakava tiko na yalododonu ena loma ni 1,000 na yabaki, ka cava na vuna e sa rui ka bibi kina?`

Ena loma ni 1,000 na yabaki ko ira na yalododonu ena soli ki vei ira na galala mera na raica taumada na vakatulewa dodonu kei na loloma ni Kalou ena gaunisala e walia kina na leqa ni valavala ca. Ko cei e sega na nona vakatataro era na vinakata kina mera na taroga na Kalou ena vuqa na ka? Ena loma ni 1,000 na yabaki mai lomalagi, era na kalougata na vakabulai nira na kila kina vakaoti na vakatulewa ni Kalou. Era sa na qai vakila kina na vakabulai na kaukauwa ni sasaga ni Kalou me vakabula kece na tamata e bula e vuravura. Era na qai vakila tale ni ko ira kece era sa yali era sa calati lomalagi ena vuku ni nodra biuti Jisu vakatikitiki ena nodra bula. E kea walega e sa na vakatauca ki na Kalou nai otioti ni veilewai nai karua ni mate, sai koya na rusa tawa mudu―vei ira na yali.

`Wilika na Vakatakila 20:7-9. Ena tini vakacava na yabaki e 1,000? Na cava ena yaco ki vei Setani kei ira na nonai tokani?`

Ena loma ni 1,000 na yabaki sa na sega ni temaka se vakacala e dua ko Setani. O koya kei ira na nona agilosi era na tiko duadua mera vakananuma voli na revurevu e veimatei ni valavala ca. Enai tinitini ni yabaki e 1,000, era na qai vakaturi kina na tamata ivalavala ca era mate tu mera na sotava kina na veilewai ka ciqoma kina na otioti ni kedrai sau (Vakatakila 20:5). Ena gauna oqo era sa oba vakaoba na tisaipeli nei Setani. E dina ga ni druka voli ga mai ko Setani ena veivaluvaluti levu, e yaloqaqa ni sa raici ira nai kumukuumu vakaitamera,ni tamata yali. Sega ni se tu vakarau me tinia na nona vakaduiduile, e sa qai lako yani me temaki ira na veimatanitu oqo. Sa qai uqeti ira ko Setani mera cakava nai otioti ni nodra sasaga vagumatua mera vakamalumalumutaka na Kalou ka vakadabera na nodra matanitu vakataki ira. Na vosa "Koki kei Mekoki” e vakayagataki me vakatakarakarataki Setani kei ira era sega ni vakabulai ena veitabagauna taucoko. Ko Setani kei ira era sa nona era na vakavolivolita “na nodra koro na tamata yalododonu, kei na koro daulomani" (Vakatakila 20:9).

Enai cavacava ni yabaki e 1,000, era sega walega ni ra na vakaturi caketaki ga ko ira na tamata ivalavala ca, ia ena lako sobu talega mai lomalagi na Koro Tabu, na Jeruisalemi Vou (Vakatakila 21:2)! Ko ira na yalosavasava era sa bula voli ka lewa vata tiko kei Karisito ena Jeruisalemi Vou ena loma ni yabaki 1,000. Ni sa oti na yabaki e 1,000, e sa na lako sobu mai ki na vuravura oqo vata kei na Kalou, Jisu, kei ira kece na vakabulai. Na tamata kece ena tiko enai otioti ni valu ena veivaluvaluti levu. Sa na vakarau me sa na vakawabokotaki vakadua nai valavala ca.

`Na cava e kaya me baleta na itovo ni Kalou na gauna kei na iotioti ni veilewai?`