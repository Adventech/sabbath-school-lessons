### Kenai Vakamacala Taumada

Kevaka e tarogi, “Nai ulutaga cava e lako curuma tu enai Vola Tabu taucoko? Ko na sauma vakacava? Ko Jisu? Na gaunisala ki na bula tawa mudu? Na kauveilatai? Io, ia ko iratou na ulutaga bibi tolutolu oqo eratou dolavi me ratou saqata na ulutaga rabailevu me baleta na “veivaluvaluti levu." Na ulutaga oqo e robota nai Vola Tabu, mai na Vakatekivu ki na ivola ni Vakatakila. Na veivaluvaluti levu a tekivutaki mai lomalagi ena nona saqati Koya na Kalou ko Lusefa. Ka uto tiko ni veiraravui levu oqo sai koya na ka me baleta na loloma ni Kalou. E taucoko beka na Nona loloma? E tiko beka Vua na veika vinaka duadua me baleti ira na veika a buli ira? Se o Koya e dua e dauvakatulewa kaukauwa ena Nona vinakata ga na ka e gadreva na lomana?

Na lesoni ena vula tolu oqo ena vakamuri sobu kina na itukutuku me baleti vuravura ena Nona rai na Kalou, me vaka e vakaraitaka na parofisai, me tekivu mai na gauna nei Jisu me yaco sara mai ki na noda gauna ka lako yani. Na tovo ni bula ni Kalou na loloma, ena vuku ni ka oya, na veika kece e cakava e caka tiko ena dela ni loloma, dina ga ni na sega soti beka ni matata ki na tamata se vei ira sara madaga na agilosi. Ia na loloma ni Kalou e sa qai matata cake tikoga ni sa cereki vakamatata na veivaluvaluti levu oqo. Eda raica na kena cecere kei na kena titobu nida raica na kauveilatai. Mai Kalivari, e vakatakilai kina ki vuravura taucoko na loloma ni Kalou, ena gauna e sorovaka kina na Nona bula ko Karisito me vakabula na kawa tamata, kei na kena sa vakadeitaki na nona sa na vakadrukai vakadua ko Setani. Ia nai valu sa qai katakata cake tikoga. Ena nona tovolea ko Setani me vakaoti Jisu ena kauveilataki, kei na veitabagauna e dautovolea me vakarusai ira na tamata ni Kalou. Dina ga ni dauvakacacana sara vakaukauwa na lotu nei Karisito ka vakamatei ira era milioni vakamilioni na tamata era dina vakaoti ki Vua, na Kalou e dau tiko vata voli kei ira na Nona tamata ka sega ni biuti ira.

Na vula tolu oqo eda na vakamuria kina na veivakatorocaketaki lelevu ena veivaluvaluti levu oqo, me tekivutaki ena vakaduiduile mai lomalagi. Eda na vakadikeva na uto ni vakasama me baleta na veisaqasaqa ena kedrau maliwa ko Karisito kei Setani. Eda na raica na yaloqaqa levu e tu vei ira na ikumukumu era vakatokai na Waldenses dina ga nira sotava tiko na voravora ni veivakararawataki, kei na nodrai gu mera yalodina tikoga ki Vua na Kalou ena nodramuria tikoga na dina vakaivolatabu kevaka madaga era sotava na veivakararawataki, vesu ena senicodo, vesuvesu ena kau, ka vakamatei. Ni vakamacalataki tiko na ka me baleti ira na tuwawa vakayalo oqo e kaya kina ko Ellen G. White, "Na vuna era dei tiko kina oya na iVola Tabu, ena kenai vakavuvuli era vakatovolea kina na veivakavuvuli kecega kei na ka kece era kaya. Na nodra vakabauta na Kalou kei na Nona Vosa e vakayaloqaqataki ira tiko na tamata vakatabui oqo, ni ra solia na nodra bula mera lili ena kau." The Great Controversy, p. 249.

Na Veivakavoui e vakacaudreva na cina ni dina o koya se waqa seserau tikoga ena gauna oqo. Na dei ni nodra vakabauta na Vola Tabu kei na nodra tudei ko ira era vukitani oqo ena veivakadeitaki ni veivakabulai ena loloma savu ni Kalou ena vuku ni vakabauta e caramaka na sala ena kena tubu cake mai na Lotu ni Kavitu ni Lesu Vakarua mai o koya e tutaka vakaukauwa ko William Miller kei na so tale ena veiyasana e vuravura.

Na Kalou e vakatura cake na Lotu ni Kavitu ni Lesu Vakarua mai me tara cake ena yavu era vakadavora mai ko ira era Vuki tani ki na dina oqo(Reformers) me rawa ni vakalesui tale mai na dina vakaivolatabu o koya se yali tu mai ena veitabagauna sa oti. Na uto tiko ni nona itavi sai koya na kena kacivaki nai tukutuku ni agilosi e lewe tolu ena Vakatakila 14:6-12, nai otioti ni Nona veivakasalataki na Kalou ki na vuravura e sa voleka tiko ni mai cava. Na kacikacivaki oqo e vakayavalata na cudru nei Setani, o koya e vakatoka tiko ko Joni ni gatalevu: “A sa cudru ki vua na yalewa na gatalevu ka laki ia na veivala kei ira na kena vo ni nona kawa, o ira sa vakabauta na vosa ni Kalou ka taura tikoga na itukutuku kei Jisu” (Vakatakila 12:17). Eda na vulica talega na veika ena yaco enai vakataotioti ni gauna ena veivaluvaluti levu, okati kina na qaqa ni loloma ni Kalou vei ira kece sa liu kei na kaukauwa mai eli, o koya e yaco kina na kena buli na lomalagi vou kei na vuravura vou.

Dina ga ni uto tiko ni kena vulici na lesoni ena vula tolu oqo, nai Vola Tabu, eda na vakayagataka tale tikoga na ivola e vakatokai na “The Great Controversy," e vola ko Ellen G. White, me noda idusidusi ena kena vulici na ulutaga vakaitamera oqo. Na veiwase o koya ena yavutaki tiko kina na lesoni yadudua era sa volai me vukea na kena vakayagataki ena vuli kei na veiwasei me na rawa kina nida kila vakaoti na loloma i Karisito o koya e solia na kilaka” (Efeso3: 19).