---
title:  Ο Αβραμ Και Ο Λωτ
date:  03/05/2022
---

`Διαβάστε Γένεση 13:1-18. Τι μας διδάσκει αυτή η ιστορία για τη σημασία του χαρακτήρα;`

Ο Άβραμ επιστρέφει εκεί που ήταν πριν, σαν να ήταν το ταξίδι του στην Αίγυπτο μία απλή ατυχής παράκαμψη. Η ιστορία του Θεού με τον Άβραμ ξεκινά ξανά στο σημείο που είχε σταματήσει στο πρώτο του ταξίδι στη Γη της Επαγγελίας. Ο πρώτος σταθμός του Άβραμ είναι η Βαιθήλ (Γέν.13:3), όπως και στο πρώτο του ταξίδι (Γέν. 12:3-6). Ο Άβραμ έχει μετανοήσει και γίνεται πάλι ο άνθρωπος της πίστης.

Η επανασύνδεση του Άβραμ με τον Θεό φαίνεται ήδη στη σχέση του με τους ανθρώπους, στον τρόπο που χειρίζεται το πρόβλημα της χρήσης της γης με τον Λωτ, τον ανιψιό του.  Είναι ο ίδιος ο Άβραμ που προτείνει μια ειρηνική συμφωνία και επιτρέπει στον Λωτ να επιλέξει πρώτος (Γεν.13:9-10), μια πράξη γενναιοδωρίας και καλοσύνης ενδεικτική του είδους του ανθρώπου που ήταν ο Άβραμ.

Το γεγονός ότι ο Λωτ διάλεξε το πιο εύκολο και καλύτερο μέρος για τον εαυτό του - την εύφορη πεδιάδα (Γέν.13:10-11) - χωρίς να ανησυχήσει για την κακία των μελλοντικών γειτόνων του (Γέν.13:13), αποκαλύπτει απληστία στον χαρακτήρα του. Η φράση «για τον εαυτό του» μας θυμίζει τους προκατακλυσμιαίους, οι οποίοι επίσης επέλεξαν «για τον εαυτό τους» (Γέν.6:2).

Αντίθετα, η κίνηση του Άβραμ ήταν πράξη πίστης. Ο Άβραμ δεν διάλεξε τη γη· του δόθηκε με τη χάρη του Θεού. Σε αντίθεση με τον Λωτ, ο Άβραμ εξέτασε τη γη μόνο κατόπιν εντολής του Θεού (Γέν.13:14). Μόνο όταν ο Άβραμ χωρίζει από τον Λωτ, ο Θεός τού μιλάει ξανά (Γέν.13:14). Στην πραγματικότητα, αυτή είναι η πρώτη καταγεγραμμένη φορά στην Αγία Γραφή που ο Θεός μιλάει στον Άβραμ μετά από την κλήση του στην Ουρ. «Σήκωσε τώρα τα μάτια σου ψηλά και δες από τον τόπο όπου είσαι, προς τα βορινά και τα μεσημβρινά, και τα ανατολικά και τα δυτικά· επειδή, ολόκληρη τη γη που βλέπεις θα τη δώσω σε σένα, και στο σπέρμα σου, μέχρι τον αιώνα» (Γέν.13:14-15). Ο Θεός, λοιπόν, προσκαλεί τον Άβραμ να διασχίσει αυτή τη γη ως πράξη οικειοποίησης. «Και αφού σηκωθείς, διάσχισε τη γη, και κατά το μάκρος της, και κατά το πλάτος· επειδή, σε σένα θα τη δώσω» (Γέν.13:17).

Ο Κύριος, όμως, καθιστά απόλυτα σαφές ότι Αυτός, ο Θεός, δίνει τη γη στον  Άβραμ. Είναι ένα δώρο, ένα δώρο χάριτος, το οποίο ο Άβραμ πρέπει να οικειοποιηθεί με πίστη, μια πίστη που οδηγεί στην υπακοή. Είναι το έργο του Θεού και μόνο που θα επιφέρει στον Άβραμ όλα όσα του έχει υποσχεθεί εδώ (Γέν.13:14–17).

`ΣΚΕΨΗ: Πώς μπορούμε να μάθουμε να είμαστε καλοπροαίρετοι και γενναιόδωροι με τους άλλους, ακόμα κι όταν αυτοί δεν είναι έτσι προς εμάς;`