---
title:  Η Αναχωρηση Του Αβραμ
date:  01/05/2022
---

`Διαβάστε Γένεση 12:1-9. Γιατί ο Θεός κάλεσε τον Άβραμ να φύγει από τη χώρα και την οικογένειά του; Πώς ανταποκρίθηκε ο Άβραμ;`

Την τελευταία φορά που ο Θεός μίλησε με ένα άτομο, τουλάχιστον όπως καταγράφεται στην Αγία Γραφή, ήταν με τον Νώε, για να τον καθησυχάσει ότι μετά τον Κατακλυσμό θα έστηνε μια διαθήκη με «κάθε σάρκα» (Γέν.9:15–17) και ότι δεν θα ερχόταν ποτέ άλλος κατακλυσμός. Ο νέος λόγος του Θεού τώρα στον Άβραμ, επανασυνδέεται με αυτήν την υπόσχεση: όλα τα έθνη της γης θα ευλογηθούν μέσω του Άβραμ.

Η εκπλήρωση αυτής της προφητείας ξεκινά με την εγκατάλειψη του παρελθόντος. Ο Άβραμ αφήνει ό,τι του είναι οικείο, την οικογένειά του, τη χώρα του, ακόμα και ένα κομμάτι του εαυτού του. Η ένταση αυτής της μετάβασης αντανακλάται στην επανάληψη των ρημάτων που δηλώνουν κίνηση όπως: πήγε, βγήκε, μετέβηκε, μετασκήνωσε.  Η επανάληψη γίνεται επτά φορές. Ο Άβραμ πρέπει πρώτα να φύγει από τη χώρα του, την Ουρ των Χαλδαίων, η οποία είναι αυτή η ίδια η Βαβυλωνία (Γέν.11:31, Ησ.13:19). Το κάλεσμα εξόδου από τη Βαβυλώνα, έχει μακρά ιστορία μεταξύ των βιβλικών προφητών (Ησ. 48:20, Αποκ.18:4).

Η αναχώρηση του Άβραμ αφορά επίσης την οικογένεια του.  Ο Άβραμ πρέπει να αφήσει την κληρονομιά του και πολλά από όσα έμαθε και απέκτησε μέσω της κληρονομικότητας, της εκπαίδευσης και της επιρροής.

Ωστόσο, η έκκληση του Θεού για έξοδο περιλαμβάνει ακόμη περισσότερα. Η αναχώρηση του Άβραμ από τη Βαβυλώνα αφορά περισσότερα πράγματα ακόμη και από το περιβάλλον του ή ακόμα και από την οικογένειά του. Η εβραϊκή φράση lekh lekha που κυριολεκτικά σημαίνει πήγαινε μόνος σου υποδηλώνει έμφαση στο μόνος. Ο Άβραμ πρέπει να αφήσει τον εαυτό του, να απαλλαγεί από το κομμάτι του εαυτού του που περιέχει το βαβυλωνιακό παρελθόν του.

Ο στόχος αυτής της εγκατάλειψης είναι κάποια χώρα που θα του δείξει ο Θεός. Η ίδια γλώσσα θα χρησιμοποιηθεί ξανά στο πλαίσιο της θυσίας του Ισαάκ (Γέν.22:2) για να αναφερθεί στο όρος Μοριά, όπου ο Ισαάκ θα προσφερόταν ως θυσία και όπου θα χτιζόταν ο ναός της Ιερουσαλήμ (Β’Χρον.3:1). Η υπόσχεση του Θεού δεν αφορά μόνο μια επίγεια πατρίδα, αλλά τη σωτηρία του κόσμου. Αυτή η ιδέα επιβεβαιώνεται στην υπόσχεση του Θεού να «ευλογηθούν όλες οι φυλές της γης» (Γέν.12:2-3). Το ρήμα barakh, «ευλογώ», εμφανίζεται πέντε φορές σε αυτό το απόσπασμα.  Αυτή η παγκόσμια ευλογία για όλους τους ανθρώπους θα έρθει μέσω του «σπέρματος» του Αβραάμ (Γέν.22:18, 26:4, 28:14), που θα εκπληρωθεί τελικά στον Ιησού Χριστό (Πράξ.3: 25).

`ΣΚΕΨΗ: Τι μπορεί να σας καλεί ο Θεός να αφήσετε πίσω σας; Τι μπορεί να χρειαστεί να εγκαταλείψετε στη ζωή σας για να εισακούσετε το κάλεσμα του Θεού;`