---
title:  Η Τιμωρια Του Καϊν
date:  13/04/2022
---

`Διαβάστε Γένεση 4:9-16. Γιατί ο Θεός κάνει την ερώτηση «Πού είναι ο Άβελ, ο αδελφός σου;» Ποια είναι η σχέση μεταξύ της αμαρτίας του Κάιν και του να γίνει περιπλανώμενος φυγάς επάνω στη γη; (Γέν.4:12)  `

Η ερώτηση του Θεού προς τον Κάιν αντηχεί την ερώτησή Του προς τον Αδάμ στην Εδέμ: «Πού είσαι;»  Αυτή η ηχώ υποδηλώνει τη σύνδεση μεταξύ της αμαρτίας στην Εδέμ και της αμαρτίας τώρα: η αμαρτία του Κάιν ήταν το αποτέλεσμα της αμαρτίας του Αδάμ.

Ο Κάιν, όμως, δεν θα αναγνωρίσει την αμαρτία του και την αρνείται, κάτι που δεν έκανε ο Αδάμ, παρότι προσπάθησε να ρίξει αλλού την ευθύνη. Ο Κάιν, αντίθετα, αψηφά ανοιχτά τον Θεό, ο Οποίος αντιμετωπίζει άμεσα το έγκλημά του. Όταν ο Θεός κάνει την τρίτη ερώτηση «τι έκανες;» δεν περιμένει για απάντηση. Υπενθυμίζει στον Κάιν ότι τα ξέρει όλα, γιατί η φωνή του αίματος του Άβελ βοά σε Αυτόν από τη γη (Γέν.4:10). Ο Θεός γνωρίζει για τον φόνο και θα αποκριθεί σχετικά με αυτόν. Ο Άβελ είναι στη γη, όπως είχε πει ο Κύριος στον Αδάμ μετά την Πτώση ότι θα συνέβαινε (Γεν.3:19).

`Διαβάστε Γένεση 4:14. Ποια η σημασία που έχουν τα λόγια του Κάιν «από το πρόσωπό σου θα κρυφτώ»;  `

Η γη είναι και πάλι καταραμένη επειδή το αίμα του Άβελ χύθηκε στο έδαφος (Γέν.4:12).  Ως αποτέλεσμα, ο Κάιν καταδικάζεται να είναι στη συνέχεια φυγάς, μακριά από τον Θεό. Μόνο όταν ο Κάιν ακούει την καταδίκη του από τον Θεό, αναγνωρίζει τη σημασία της παρουσίας του Θεού, γιατί χωρίς αυτή φοβάται για τη ζωή του. Ακόμη και μετά τη δολοφονία του αδελφού του και αψηφώντας την πράξη του, ο Κύριος δείχνει έλεος προς τον Κάιν και παρότι ο Κάιν «βγήκε έξω από το πρόσωπο του Κυρίου» (Γέν.4:16), Εκείνος του παρείχε ακόμα κάποιο είδος προστασίας. Όπως κι αν ήταν αυτό το σημάδι (Γέν.4:15), ήταν η χάρη του Θεού προς αυτόν.

`ΣΚΕΨΗ: «Από το πρόσωπό σου θα κρυφτώ» (Γέν.4:14) – τι υπάρχει κρυμμένο από το πρόσωπο του Θεού; Τι τραγική κατάσταση για τον οποιοδήποτε. Ποιος είναι ο μόνος τρόπος που μπορούμε, ως αμαρτωλοί, να αποφύγουμε αυτήν την κατάσταση;`