---
title:  Ο Καϊν Και Ο Αβελ
date:  10/04/2022
---

`Διαβάστε Γένεση 4:1-2. Τι μαθαίνουμε από αυτά τα εδάφια για τις γεννήσεις των δύο αγοριών;`

Το πρώτο γεγονός που καταγράφεται μετά την εκδίωξη του Αδάμ από τον Κήπο της Εδέμ είναι μια γέννηση.  Στην εβραϊκή φράση στο εδάφιο 1, οι λέξεις «ο Κύριος» (ΙΕΟΒΑ) συνδέονται άμεσα με τη λέξη «άνθρωπος», όπως δείχνει η ακόλουθη κυριολεκτική μετάφραση: «Έχω αποκτήσει άνθρωπο, μάλιστα τον ίδιο τον Κύριο.» Αποδίδεται από τη Διεθνή Πρότυπη Έκδοση ως «Έχω γεννήσει ένα αρσενικό παιδί - τον Κύριο».

Αυτή η κυριολεκτική μετάφραση υποδηλώνει ότι η Εύα θυμάται την Μεσσιανική προφητεία της Γένεσης 3:15 και πιστεύει ότι γέννησε τον Σωτήρα της, τον Κύριο.

«Ο ερχομός του Σωτήρα είχε πρωτοαναφερθεί στον κήπο ακόμη της Εδέμ. Αφότου ο Αδάμ και η Εύα άκουσαν για πρώτη φορά την υπόσχεση, προσδοκούσαν την ταχεία εκπλήρωσή της. Με χαρά καλωσόρισαν τον πρώτο τους γιο ελπίζοντας ότι αυτός θα ήταν ο Ελευθερωτής.» Ε. Χουάιτ, Ζ.Χ. σελ.15.

Στην πραγματικότητα, ο Κάιν καταλαμβάνει το μεγαλύτερο μέρος της ιστορίας. Δεν είναι μόνο ο πρωτότοκος, ένας γιος που σχεδόν «λάτρευαν» οι γονείς του, αλλά είναι επίσης ο μόνος αδελφός που, στο κείμενο της Γένεσης, μιλάει. Ενώ η Εύα σχολιάζει ενθουσιασμένη τη γέννηση του Κάιν, αντίθετα, δεν αναφέρει τίποτα για τη γέννηση του Άβελ. Ο συγγραφέας απλώς αναφέρει ότι «κι επιπλέον γέννησε» (Γέν.4:2).

Το ίδιο το όνομα Κάιν προέρχεται από το εβραϊκό ρήμα qanah, το οποίο σημαίνει «αποκτώ» και δηλώνει την απόκτηση, την κατοχή κάτι πολύτιμου και δυνατού. Από την άλλη πλευρά, το εβραϊκό όνομα Hebel, στα ελληνικά Άβελ, σημαίνει «ματαιότητα» Ψαλ.62:9, Ψαλ.144:4), και δηλώνει άπιαστο, κενό, έλλειψη ουσίας. Η ίδια λέξη, hebel (Άβελ), χρησιμοποιείται επανειλημμένα στον Εκκλησιαστή για την ματαιοδοξία. Ίσως, η ελπίδα του Αδάμ και της Εύας στηρίχθηκε μόνο στον Κάιν επειδή πίστεψαν ότι αυτός, και όχι ο αδελφός του, ήταν ο υποσχεμένος Μεσσίας.

`ΣΚΕΨΗ: Ποια πράγματα στη ζωή είναι πραγματικά μάταια, αλλά τα αντιμετωπίζουμε σαν να έχουν πολύ μεγαλύτερη σημασία; Γιατί είναι σημαντικό να γνωρίζουμε τη διαφορά μεταξύ αυτού που έχει σημασία και αυτού που δεν έχει;`