---
title:  Το Εγκλημα
date:  12/04/2022
---

`Διαβάστε Γένεση 4:3-8. Τι συνέβη που οδήγησε τον Κάιν να σκοτώσει τον αδερφό του; Δείτε επίσης Α’Ιωάν. 3:12.`

Η αντίδραση του Κάιν είναι διπλή: «Και ο Κάιν αγανάκτησε πάρα πολύ, και κατσούφιασε το πρόσωπό του» Γέν.4:5. Ο θυμός του Κάιν στράφηκε, όπως φαίνεται, στον Θεό και τον Άβελ. Ο Κάιν θύμωσε με τον Θεό γιατί θεώρησε ότι αδικήθηκε και θύμωσε με τον Άβελ επειδή ζήλευε τον αδελφό του. Τί ήταν αυτό που ζήλευε; Επρόκειτο μόνο για την προσφορά; Σίγουρα, στο παρασκήνιο συνέβαιναν περισσότερα από όσα αποκαλύπτονται σε αυτά τα λίγα εδάφια. Όποια και αν ήταν τα ζητήματα, ο Κάιν ήταν θλιμμένος επειδή η προσφορά του δεν είχε γίνει αποδεκτή.

Οι δύο ερωτήσεις του Θεού στο εδάφιο 4:6 σχετίζονται με τις δύο καταστάσεις του Κάιν. Σημειώστε ότι ο Θεός δεν κατηγορεί τον Κάιν. Όπως και με τον Αδάμ, ο Θεός κάνει ερωτήσεις, όχι επειδή δεν γνωρίζει τις απαντήσεις, αλλά επειδή θέλει τον Κάιν να κάνει τον αυτοέλεγχό του και να καταλάβει την αιτία της κατάστασής του. Όπως πάντα, ο Κύριος επιδιώκει να λυτρώσει τον έκπτωτο λαό Του, ακόμα κι όταν ξεκάθαρα Τον απογοητεύουν.

Στη συνέχεια, αφού του έκανε αυτές τις ερωτήσεις, ο Θεός συμβουλεύει τον Κάιν.

Πρώτον, ο Θεός παροτρύνει τον Κάιν να ενεργεί σωστά, να συμπεριφέρεται με τον σωστό τρόπο. Είναι ένα κάλεσμα για μετάνοια και αλλαγή στάσης. Ο Θεός υπόσχεται στον Κάιν ότι θα γίνει ευπρόσδεκτος και θα συγχωρεθεί. Κατά μία έννοια λέει ότι ο Κάιν μπορεί να γίνει αποδεκτός από τον Θεό, αλλά πρέπει να γίνει με τους όρους του Θεού, όχι του Κάιν.

Από την άλλη πλευρά, «Αν, όμως, δεν ενεργείς σωστά, στην πόρτα βρίσκεται η αμαρτία. Αλλά, σε σένα θα είναι η επιθυμία του, κι εσύ θα εξουσιάζεις επάνω του» (Γέν.4:7). Η συμβουλή του Θεού έχει αποκαλύψει τη ρίζα της αμαρτίας, η οποία βρίσκεται στον ίδιο τον Κάιν. Εδώ, πάλι, ο Θεός συμβουλεύει τον Κάιν, επιδιώκοντας να τον καθοδηγήσει στον δρόμο που πρέπει να ακολουθήσει.

Η δεύτερη συμβουλή του Θεού αφορά τη στάση που πρέπει να τηρηθεί απέναντι σε αυτή την αμαρτία, που βρίσκεται στην πόρτα και της οποίας «η επιθυμία θα είναι σε σένα». Ο Θεός συνιστά την αυτοκυριαρχία: «κι εσύ θα εξουσιάζεις επάνω του». Η ίδια αρχή αντηχεί και στην Ιακώβου επιστολή όπου εξηγεί ότι «πειράζεται, όμως, κάθε ένας, από τη δική του επιθυμία, καθώς παρασύρεται και δελεάζεται» (Ιακ. 1:14). Το ευαγγέλιο μάς προσφέρει την υπόσχεση όχι μόνο για τη συγχώρεση της αμαρτίας, αλλά και τη νίκη απέναντι σε αυτήν (Α’Κορ.10:13). Τελικά, ο Κάιν δεν είχε κανέναν να κατηγορήσει για την αμαρτία του παρά μόνο τον εαυτό του.  Το ίδιο δεν ισχύει γενικά και με εμάς;

`ΣΚΕΨΗ: Τι μας διδάσκει αυτή η ατυχής ιστορία για την ελεύθερή μας βούληση και το ότι ο Θεός δεν θα μας εξαναγκάσει να υπακούσουμε;`