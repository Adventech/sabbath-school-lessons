---
title:  Το Καθηκον Της Ανθρωποτητας
date:  31/03/2022
---

Μόλις ο Θεός δημιούργησε τον Αδάμ, του πρόσφερε τρία δώρα: τον Κήπο της Εδέμ (Γέν.2:8), τροφή (Γέν.2:16) και τη γυναίκα (Γέν.2:22).

`Διαβάστε Γένεση 2:15-17. Ποιο είναι το καθήκον του ανθρώπου απέναντι στη δημιουργία και απέναντι στον Θεό; Πώς τα δύο αυτά καθήκοντα σχετίζονται μεταξύ τους;  `

Το πρώτο καθήκον του ανθρώπου αφορά το φυσικό περιβάλλον στο οποίο τον τοποθέτησε ο Θεός: να εργάζεται σε αυτόν και να το φυλάττει (Γέν.2:15). Το Εβραϊκό ρήμα avad αναφέρεται στην εργασία. Δεν είναι αρκετό το να λάβουμε ένα δώρο. Πρέπει να δουλέψουμε σε αυτό για να φέρει καρπούς – όπως δίδαξε ο Ιησούς στην παραβολή των ταλάντων (Ματθ.25:14-30).  Το ρήμα shamar που σημαίνει φυλάττω, συνεπάγεται την ευθύνη να διαφυλάξουμε αυτά που έχουμε λάβει.

Το δεύτερο καθήκον αφορά την τροφή του.  Πρέπει να θυμόμαστε ότι ο Θεός την έδωσε στους ανθρώπους (βλέπε Γέν.1:29). Ο Θεός είπε στον Αδάμ θα τρως ελεύθερα (Γέν.2:16). Οι άνθρωποι δεν δημιούργησαν τα δέντρα, ούτε τους καρπούς τους. Ήταν δώρο, δώρο χάρης.  Όμως, εδώ υπάρχει και μια εντολή: επρόκειτο να λάβουν και να απολαύσουν το γενναιόδωρο δώρο του Θεού από κάθε δέντρο. Ως μέρος αυτής της χάρης, όμως, ο Θεός πρόσθεσε έναν περιορισμό. Δεν θα έπρεπε να φάνε από ένα συγκεκριμένο δέντρο. Η απόλαυση χωρίς περιορισμό θα οδηγούσε στο θάνατο. Αυτή η αρχή υπήρξε στον Κήπο της Εδέμ και από πολλές απόψεις αυτή η ίδια αρχή υπάρχει και σήμερα.

Το τρίτο καθήκον του ανθρώπου αφορά τη γυναίκα, το τρίτο δώρο του Θεού: «ο άνθρωπος θα αφήσει τον πατέρα του και τη μητέρα του και θα προσκολληθεί στη γυναίκα του» Γέν.2:24. Αυτή η εξαιρετική δήλωση είναι μια ισχυρή έκφραση που υπογραμμίζει την ανθρώπινη ευθύνη απέναντι στη συζυγική διαθήκη και τον σκοπό του να είναι «μία σάρκα» - ένα άτομο (συγκρίνετε με Ματθ.19:7-9).  Ο λόγος που ο άνδρας είναι αυτός που πρέπει να αφήσει τους γονείς του (και όχι η γυναίκα), μπορεί να έχει να κάνει με την γενική Βιβλική χρήση του αρσενικού, επομένως, η εντολή να ισχύει ίσως και για τη γυναίκα. Είτε έτσι, είτε αλλιώς, ο δεσμός του γάμου αν και δώρο από τον Θεό, συνεπάγεται ανθρώπινη ευθύνη από τη στιγμή που το δώρο παραλαμβάνεται, μια ευθύνη που βαραίνει και τον άνδρα και τη γυναίκα, να την εκπληρώσουν πιστά.

`ΣΚΕΨΗ: Αναλογιστείτε λα όσα σας έχει δώσει ο Θεός.  Ποιες είναι οι ευθύνες σας για όλα όσα σας έχουν δοθεί;`