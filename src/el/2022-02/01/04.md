---
title:  Το Σαββατο
date:  29/03/2022
---

`Διαβάστε Γένεση 2:2-3 και Έξοδο 20:8-11. Γιατί η έβδομη μέρα, το Σάββατο, σχετίζεται με τη Δημιουργία; Πώς αυτή η σύνδεση επηρεάζει το πώς τηρούμε το Σάββατο; `

Η απάντηση είναι σαφής - επειδή ο Θεός τέλειωσε το δημιουργικό Του έργο και θέσπισε το Σάββατο. Επομένως, η έβδομη μέρα του Σαββάτου είναι η έκφραση της πίστης μας ότι ο Θεός ολοκλήρωσε το έργο Του τότε και το βρήκε πολύ καλό. Η τήρηση του Σαββάτου σημαίνει την ένωσή μας με τον Θεό και την αναγνώριση της αξίας και της ομορφιάς της Δημιουργίας Του. Μπορούμε να αναπαυθούμε από τις εργασίες μας όπως ο Θεός κατέπαυσε από τις δικές Του. Η τήρηση του Σαββάτου σημαίνει ότι συναινούμε στο «πολύ καλό» του Θεού για τη Δημιουργία, η οποία συμπεριλαμβάνει και το φυσικό μας σώμα. Αντίθετα με κάποια παλαιότερα (και σύγχρονα) πιστεύω, τίποτα στην Αγία Γραφή, ούτε στην Παλαιά ούτε στην Καινή Διαθήκη, δεν υποτιμά το σώμα ως κακό. Αυτή είναι παγανιστική άποψη και όχι Βιβλική. Αντιθέτως, οι τηρητές του Σαββάτου είναι ευγνώμονες για τη Δημιουργία του Θεού, η οποία συμπεριλαμβάνει και το σώμα τους που με αυτό μπορούν να χαίρονται τη δημιουργία και να τη φροντίζουν.

Το Σάββατο, το οποίο σηματοδότησε την πρώτη ανάπαυση στην ιστορία της ανθρωπότητας, είναι επίσης και σημείο ελπίδας για την ανθρωπότητα που υποφέρει. Είναι ενδιαφέρον ότι παρόμοια φράση χρησιμοποιείται και για το τέλος της κατασκευής του αγιαστηρίου (Έξ.40:33) και το τέλος της ανοικοδόμησης του ναού του Σολομώντα (Α'Βασ.7:40,51) – τα δύο μέρη όπου είχε διδαχθεί το ευαγγέλιο και η σωτηρία.

Μετά την Πτώση, το Σάββατο στο τέλος της εβδομάδας, εστιάζει στο θαύμα της σωτηρίας το οποίο θα λάβει χώρα μόνο μέσω του θαύματος της νέας δημιουργίας (Ησ.65:17, Αποκ.21:1). Το Σάββατο είναι ένα σημείο στο τέλος της εβδομάδας ότι τα βάσανα και οι δοκιμασίες σε αυτόν τον κόσμο θα λάβουν επίσης τέλος. Για αυτόν το λόγο ο Ιησούς διάλεξε το Σάββατο ως την πιο κατάλληλη μέρα για να θεραπεύει τους αρρώστους (Λουκ.13:13-16). Σε αντίθεση με τις παραδόσεις στις οποίες είχαν κολλήσει οι θρησκευτικοί ηγέτες, ο Ιησούς έδειξε στη στιγμή που ο πόνος, τα βάσανα και ο θάνατος θα παύσουν, ως τελική κατάληξη στη διαδικασία της σωτηρίας. Επομένως, κάθε Σάββατο μας υποδεικνύει την ελπίδα της λύτρωσης.

`ΣΚΕΨΗ: Πώς, με την κατάπαυση του Σαββάτου, βιώνουμε την ανάπαυση και τη σωτηρία που έχουμε στον Ιησού τώρα, αλλά και αυτή που θα εκπληρωθεί τελικά στη δημιουργία του Νέου Ουρανού και της Νέας Γης;`