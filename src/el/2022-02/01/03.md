---
title:  Η Δημιουργια
date:  28/03/2022
---

`Διαβάστε Γένεση 1:4, 10, 12, 18, 21, 25, 31, 2:1-3. Ποια είναι η σημασία του «ότι ήταν καλό» στην πρώτη εξιστόρηση της Δημιουργίας; Ποιο υπονοούμενο μάθημα περιέχεται στο αποτέλεσμα της Δημιουργίας; (Γέν.2:1-3) `

Σε κάθε βήμα της Δημιουργίας, ο Θεός αξιολογεί το έργο Του ως καλό. Είναι γενικά αποδεκτό ότι αυτό το επίθετο σημαίνει πως το έργο της Δημιουργίας από τον Θεό υπήρξε επιτυχές και η παρατήρηση του Θεού ότι ήταν καλό, σημαίνει ότι λειτουργούσε. Το φως έλαμπε (Γέν.1:4), τα φυτά απέφεραν καρπούς (Γέν.1:12), και ούτω καθεξής.  Όμως αυτή η λέξη αναφέρεται σε κάτι περισσότερο από την αποτελεσματικότητα της κάθε λειτουργίας.  Η Εβραϊκή λέξη tov που σημαίνει καλό, επίσης χρησιμοποιείται από την Αγία Γραφή για να εκφράσει και να εκτιμήσει ότι κάτι είναι όμορφο (Γέν.24:16). Χρησιμοποιείται σε αντίθεση με το κακό (Γέν.2:9), το οποίο συνδέεται με τον θάνατο (Γέν.2:17). Η φράση «ότι ήταν καλό» σημαίνει ότι η Δημιουργία λειτουργούσε αρμονικά, ήταν όμορφη και τέλεια και δεν υπήρχε τίποτα κακό μέσα σε αυτήν. Ο κόσμος τότε δεν ήταν όπως είναι ο κόσμος μας τώρα, επηρεασμένος από την αμαρτία και το θάνατο, μια ιδέα που επιβεβαιώθηκε στην εισαγωγή της δεύτερης εξιστόρησης της Δημιουργίας (Γέν.2:5).

Αυτή η περιγραφή της Δημιουργίας διαψεύδει ριζικά τις θεωρίες της εξέλιξης, οι οποίες δογματικά δηλώνουν ότι ο κόσμος διαμορφώθηκε προοδευτικά μέσα από μια σειρά τυχαίων συμβάντων, ξεκινώντας από μια κατώτερη κατάσταση και προχωρώντας σε μια ανώτερη.

Αντίθετα, ο Βιβλικός συγγραφέας βεβαιώνει ότι ο Θεός σκόπιμα και ξαφνικά δημιούργησε τον κόσμο (Γέν.1:1). Τίποτα δεν έγινε τυχαία ή απρόβλεπτα. Ο κόσμος δεν προέκυψε από μόνος του αλλά μόνο ως αποτέλεσμα του θελήματος και του Λόγου του Θεού (Γέν.1:3). Ο Θεός είπε και έγινε. Τα εδάφια της Δημιουργίας μάς πληροφορούν ότι όλα έγιναν τότε (Γέν.1:31), και σύμφωνα με τον Ίδιο τον Δημιουργό, όλα κρίθηκαν ως πολύ καλά (Γέν.1:31). Στη Γένεση 1:1 αναφέρεται το ίδιο το γεγονός, δηλαδή η Δημιουργία του ουρανού και της γης, και στη Γένεση 2:1 αναγγέλλεται ότι επιτελέστηκαν. Και ολοκληρώθηκαν όλα, συμπεριλαμβανομένου του Σαββάτου, σε επτά ημέρες.

`ΣΚΕΨΗ: Γιατί η ιδέα της εξέλιξης των δισεκατομμυρίων χρόνων ακυρώνει ολοκληρωτικά την ιστορία της Δημιουργίας στη Γένεση; Γιατί οι δύο απόψεις είναι ασύμβατες από κάθε άποψη;`