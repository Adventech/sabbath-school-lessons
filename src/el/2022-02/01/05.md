---
title:  Η Δημιουργια Της Ανθρωποτητας
date:  30/03/2022
---

Η δημιουργία των ανθρώπων είναι η τελευταία πράξη δημιουργίας από τον Θεό, σύμφωνα με την εξιστόρηση της Γένεσης. Οι άνθρωποι είναι το αποκορύφωμα ολόκληρης της επίγειας δημιουργίας, ο σκοπός για τον οποίο δημιουργήθηκε η γη.

`Διαβάστε Γένεση 1:26-29 και 2:7. Ποια είναι η σύνδεση μεταξύ των δύο αυτών διαφορετικών εκδοχών αναφορικά με τη δημιουργία της ανθρωπότητας; `

Το γεγονός ότι ο Θεός δημιούργησε τον άνθρωπο κατά την εικόνα Του, είναι μια από τις πιο τολμηρές δηλώσεις της Αγίας Γραφής. Μόνο οι άνθρωποι δημιουργήθηκαν σύμφωνα με την εικόνα του Θεού. Αν και ο Θεός έκανε τα ζώα της γης σύμφωνα με το είδος τους (Γέν.1:25), δίνεται έμφαση ότι δημιούργησε τον άνθρωπο σύμφωνα με τη δική Του εικόνα (Γέν.1:27). Αυτή η φόρμουλα συχνά έχει περιοριστεί στην πνευματική φύση των ανθρώπων, που ερμηνεύεται ότι σημαίνει πως “εικόνα του Θεού” νοείται να εκφράζει την εκπροσώπηση της διοικητικής μόνο λειτουργίας του Θεού ή την πνευματική λειτουργία της σχέσης με τον Θεό ή μεταξύ μας.

Αν και αυτές οι αντιλήψεις είναι σωστές, αποτυγχάνουν να συμπεριλάβουν την σημαντική φυσική πραγματικότητα αυτής της δημιουργίας. Πράγματι, και οι δύο διαστάσεις συμπεριλαμβάνονται στις δύο λέξεις εικόνα και ομοιότητα που περιγράφουν αυτή τη διαδικασία στη Γένεση 1:26. Ενώ η Εβραϊκή λέξη tselem που σημαίνει εικόνα, αναφέρεται στο συγκεκριμένο σχήμα του φυσικού σώματος, η λέξη demut που σημαίνει ομοιότητα, αναφέρεται σε αφηρημένες ιδιότητες που είναι συγκρίσιμες στο Θεϊκό Πρόσωπο.

Επομένως, η Εβραϊκή έννοια της εικόνας του Θεού θα πρέπει να γίνει κατανοητή στο σύνολο της Βιβλικής οπτικής της ανθρώπινης φύσης. Το Βιβλικό κείμενο επιβεβαιώνει ότι οι άνθρωποι (άνδρες και γυναίκες) έχουν δημιουργηθεί κατά την εικόνα του Θεού τόσο σωματικά όσο και πνευματικά. Όπως σχολιάζει ξεκάθαρα η Έλεν Χουάϊτ: «Βγαλμένος από το χέρι του Δημιουργού, ο Αδάμ έφερνε στη φυσική, πνευματική και ψυχική του υπόσταση την ομοιότητα του Πλάστη του» Ε. σελ. 4.

Στην πραγματικότητα, αυτή η ολιστική κατανόηση της εικόνας του Θεού, συμπεριλαμβανομένου του φυσικού σώματος, επιβεβαιώνεται εκ νέου στην άλλη εξιστόρηση της Δημιουργίας, η οποία αναφέρει ότι ο άνθρωπος έγινε (Γέν.2:7), κυριολεκτικά, «σε ψυχή που ζει», ως αποτέλεσμα δύο Θεϊκών ενεργειών: Ο Θεός έπλασε και ο Θεός εμφύσησε. Σημειώστε ότι η πνοή συχνά αναφέρεται στην πνευματική διάσταση, αλλά είναι επίσης πολύ στενά συνδεδεμένη και με τη βιολογική ικανότητα για αναπνοή, στο κομμάτι του ανθρώπου που πλάστηκε από χώμα της γης. Είναι η πνοή της ζωής: πνοή (πνεύμα) και ζωή (σώμα).

Ο Θεός αργότερα θα επιτελέσει και ένα τρίτο έργο, τη δημιουργία της γυναίκας από το σώμα του άνδρα (Γέν.2:21-22), τονίζοντας ότι η γυναίκα έχει την ίδια φύση με τον άνδρα.