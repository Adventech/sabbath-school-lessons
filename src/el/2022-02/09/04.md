---
title:  Ο Απατεωνας Εξαπατηθηκε
date:  24/05/2022
---

`Διαβάστε τα εδάφια Γένεση 29:1-30. Πώς και γιατί επιτρέπει ο Θεός την εξαπάτηση από τον Λάβαν; Ποια μαθήματα πήρε ο Ιακώβ;  `

Το πρώτο πράγμα που βλέπει ο Ιακώβ όταν φτάνει στον τόπο προορισμού του είναι μια πέτρα.  Ίσως να ήταν ένας υπαινιγμός που παραπέμπει στην πέτρα της Βαιθήλ που σήμαινε την παρουσία του Θεού (Γέν.28:18-19). Αυτή η πέτρα είναι που θα δώσει, τελικά, στον Ιακώβ την ευκαιρία να αλληλοεπιδράσει με τη Ραχήλ.  Όταν ο Ιακώβ ακούει από τους βοσκούς ότι η Ραχήλ έρχεται με τα πρόβατά της να ποτίσει το κοπάδι της, προτρέπει τους βοσκούς να κυλήσουν την πέτρα.  Αυτοί αρνούνται, κάτι που δίνει στον Ιακώβ την ευκαιρία να το κάνει μόνος του και να γνωριστεί με την Ραχήλ (Γέν.29:11).

Η Ραχήλ σπεύδει να το αναγγείλει στην οικογένειά της. Αυτή η πρώτη επαφή μεταξύ του Ιακώβ και της Ραχήλ ήταν αποτελεσματική: Ο Ιακώβ αγάπησε την Ραχήλ (Γέν.29:18) τόσο πολύ που τα επτά χρόνια που εργάστηκε για τον Λάβαν σε αντάλλαγμα για εκείνη του φάνηκαν σαν λίγες μέρες (Γέν.29:20 ).

Ωστόσο, μετά από αυτά τα επτά χρόνια, ο Ιακώβ εξαπατάται.  Το βράδυ του γάμου, ο Ιακώβ ανακαλύπτει ότι παντρεύτηκε την Λία, την μεγαλύτερη αδερφή και όχι την Ραχήλ. Εκμεταλλευόμενος τη σύγχυση της γιορτής και την έντονη συγκίνηση και ευαλωτότητα του Ιακώβ, ο Λάβαν κατάφερε αυτό το τέχνασμα. Είναι ενδιαφέρον ότι ο Ιακώβ χρησιμοποιεί την λέξη που έχει την ίδια ρίζα για το «απατώ» (Γέν.29:25) που είχε χρησιμοποιήσει ο Ισαάκ για να χαρακτηρίσει τη συμπεριφορά του Ιακώβ προς εκείνον και τον αδελφό του (Γέν.27:35).

Σημειώστε ότι το ίδιο σκεπτικό υπονοείται επίσης στο lex talionis (νόμος της αντίποινας), «μάτι αντί ματιού, δόντι αντί δοντιού» (Έξ. 21:24 συγκρίνετε με Γέν.9:6) που αναγκάζει τον ένοχο να ταυτιστεί με το θύμα του, καθώς αντιμετωπίζει αυτό που έκανε στο θύμα. Με παρόμοιο τρόπο λοιπόν, ό,τι είχε κάνει ο Ιακώβ, τώρα συνέβη στον ίδιο.

Ο Ιακώβ καταλαβαίνει τώρα τι σημαίνει να είσαι θύμα εξαπάτησης.  Ο Θεός διδάσκει τον Ιακώβ για τη δική του εξαπάτηση μέσω της απάτης του Λάβαν. Αν και ο Ιακώβ ως απατεώνας ξέρει καλά τι σημαίνει εξαπάτηση, εκπλήσσεται όταν πέφτει ο ίδιος θύμα και ρωτά: «Γιατί με εξαπάτησες;» (Γέν.29:25). Αυτό δείχνει ότι γνωρίζει καλά πως η εξαπάτηση είναι λάθος.

`ΣΚΕΨΗ: Αν και ο Ιακώβ ήταν απατεώνας ήταν και εξαπατημένος. Πώς μπορούμε να εμπιστευόμαστε τον Θεό όταν δεν βλέπουμε να αποδίδεται δικαιοσύνη, όταν βλέπουμε ανθρώπους που κάνουν κακό να ξεφεύγουν ή τους αθώους να υποφέρουν;`