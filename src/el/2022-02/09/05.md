---
title:  Η Ευλογια Της Οικογενειας
date:  25/05/2022
---

Για τον Ιακώβ τα τελευταία επτά χρόνια της εξορίας είναι ένα βάρος, και όμως, αυτά είναι και τα πιο καρποφόρα χρόνια.  Σε αυτά, ο Ιακώβ θα γίνει πατέρας σε 11 από τα 12 παιδιά του που θα γίνουν οι πρόγονοι του λαού του Θεού.

Αυτή η ενότητα αποτελεί το κέντρο της ιστορίας του Ιακώβ (Γέν.25:19 – 35:26). Αρχίζει και τελειώνει με τη φράση κλειδί «ο Κύριος άνοιξε την μήτρα της», που αναφέρεται στη Λία (Γέν.29:31) και στη Ραχήλ (Γέν.30:22). Κάθε φορά, αυτή η δήλωση ακολουθείται από γεννήσεις· απόδειξη ότι αυτές οι γεννήσεις είναι αποτέλεσμα της θαυματουργής δράσης του Θεού.

`Διαβάστε Γένεση 29:31 – 30:22. Πώς μπορούμε, σήμερα, να κατανοήσουμε το νόημα αυτού που συμβαίνει εδώ;`

Ο Θεός άνοιξε τη μήτρα της Λίας και απέκτησε έναν γιο τον Ρουβήν, του οποίου το όνομα περιέχει το ρήμα ra'ah που σημαίνει «βλέπω». Επειδή ο Θεός είδε ότι δεν την αγαπούσε ο Ιακώβ (Γέν.29:31), αυτό το παιδί ήταν αποζημίωση για τον πόνο και τα βάσανά της.

Επιπλέον, στον δεύτερο γιο της δίνει το όνομα Συμεών που περιέχει το ρήμα shama' και σημαίνει «άκουσε», επειδή ο Θεός άκουσε το βάθος και την ταπείνωση του πόνου της και, έτσι, τη λυπήθηκε όπως ακριβώς είχε ακούσει τη θλίψη της Άγαρ (Γέν.29: 33). Το όνομα  Συμεών απηχεί επίσης το όνομα του γιου της Άγαρ, Ισμαήλ, που σημαίνει «ο Θεός  ακούει».

Όταν η Λία γεννά τον τελευταίο της γιο τον αποκαλεί Ιούδα που σημαίνει «έπαινος». Η Λία δεν αναφέρεται πλέον στον πόνο της ούτε καν στην ευλογία της. Απλώς εστιάζει στον Θεό και Τον δοξάζει για την χάρη Του.

Περιέργως, μόνο όταν η Λία δεν μπορεί να ξαναγεννήσει, ο Θεός θυμάται τη Ραχήλ και ανοίγει τη μήτρα της (Γέν.30:22). Η Ραχήλ, η αγαπημένη σύζυγος, χρειάστηκε να περιμένει επτά χρόνια μετά τον γάμο της και 14 χρόνια μετά τον αρραβώνα της με τον Ιακώβ για να αποκτήσει τον πρώτο της γιο (Γέν.29:18, 27· συγκρίνετε με Γέν.30:25). Του έδωσε το όνομα «Ιωσήφ» για να δηλώσει ότι «ο Κύριος αφαίρεσε [’asaf] τη ντροπή μου» και «να προσθέσει [yasaf] σε μένα και άλλον γιο» (Γέν.30:23-24).  Όσο λανθασμένες κι αν ήταν μερικές από αυτές τις καταστάσεις, ο Θεός ήταν ακόμα σε θέση να τις χρησιμοποιήσει, ακόμα κι αν δεν τις συγχωρούσε, για να δημιουργήσει ένα έθνος από το σπέρμα του Αβραάμ.

`ΣΚΕΨΗ:  Με ποιους τρόπους αποκαλύπτει αυτή η ιστορία ότι οι σκοποί του Θεού θα εκπληρωθούν στον ουρανό και στη γη, παρά τις ανθρώπινες αδυναμίες και τα σφάλματα;`