---
title:  Η Σκαλα Του Ιακωβ
date:  23/05/2022
---

Μόλις ο Ησαύ μαθαίνει ότι ο Ιακώβ έχει λάβει την ευλογία του πατέρα του, καταλαβαίνει ότι έχει εξαπατηθεί και υποσκελιστεί από τον αδελφό του και θέλει να τον σκοτώσει (Γέν.27:36,42). Η Ρεβέκκα ανησυχεί και θέλει να αποτρέψει αυτό το έγκλημα που θα ήταν καταστροφικό και για τους δύο γιους της (Γέν.27:45).  Έτσι, με την υποστήριξη του Ισαάκ (Γέν.28:5) προτρέπει τον Ιακώβ να καταφύγει στην οικογένειά της (Γέν.27:43). Στο δρόμο του προς την εξορία, ο Ιακώβ συναντά τον Θεό σε όνειρο, σε ένα μέρος που θα ονομάσει Βαιθήλ και σημαίνει Οίκος του Θεού. Εκεί θα κάνει έναν όρκο.

`Συγκρίνετε τα εδάφια Γέν. 28:10-22 με Γένεση 11:1-9. Σε τι διαφέρει η Βαιθήλ από τη Βαβέλ; Τι μπορούμε να διδαχθούμε για τη σχέση μας με τον Θεό από την εμπειρία του Ιακώβ στη Βαιθήλ έναντι αυτού που συνέβη στη Βαβέλ;  `

Σε αυτό το όνειρο, ο Ιακώβ βλέπει μια ιδιαίτερη σκάλα που συνδέεται με τον Θεό. Η ίδια εβραϊκή λέξη, natsav, χρησιμοποιείται για να αναφερθεί στη σκάλα που είναι «στηριγμένη» στη γη (Γέν.28:12) και στον Κύριο που «στεκόταν» επάνω σε αυτή (εδ.13), σαν να είναι η σκάλα και ο Κύριος το ίδιο πράγμα.

Η σκάλα συνδέεται με την προσπάθεια στη Βαβέλ να φτάσουν οι άνθρωποι στον ουρανό. Όπως ο Πύργος της Βαβέλ, η σκάλα να φτάσει στην «πύλη του ουρανού».  Αλλά ενώ ο Πύργος της Βαβέλ αντιπροσωπεύει την προσπάθεια του ανθρώπου να ανέβει και να φτάσει στον Θεό, η σκάλα της Βαιθήλ τονίζει ότι η πρόσβαση στον Θεό μπορεί να επιτευχθεί μόνο μέσω της έλευσης του Θεού σε εμάς και όχι μέσω της ανθρώπινης προσπάθειας.

Η πέτρα που ο Ιακώβ έβαλε ως προσκέφαλο και είδε το όνειρο γίνεται το σύμβολο της Βαιθήλ – «Οίκος του Θεού» (Γέν.28:17, 22) και δείχνει το ναό, το ιερό, το κέντρο της σωτήριας δραστηριότητας του Θεού για την ανθρωπότητα.

Ωστόσο, ο Ιακώβ δεν περιορίζει την έκφραση της λατρείας και του δέους του για όσα του συνέβησαν σε πνευματικό μόνο επίπεδο. Ήθελε να ανταποκριθεί και με πιο συγκεκριμένο τρόπο. Έτσι, αποφασίζει να δώσει δέκατο στον Θεό, όχι για να λάβει την ευλογία του Κυρίου, αλλά ως ευγνωμοσύνη για το δώρο του Θεού, το οποίο του έχει ήδη δοθεί.  Εδώ πάλι βλέπουμε την ιδέα του δεκάτου πολύ πριν την άνοδο του έθνους του Ισραήλ.

`ΣΚΕΨΗ:  Διαβάστε ξανά το εδάφιο Γένεση 28:22.  Το «δέκατο» ξεχωρίζεται από «όλα όσα μου δώσεις».  Τι σημαντικό λέει εδώ ο Ιακώβ σχετικά με το δέκατο;`