---
title:  Ο Ιωσηφ Σκλαβος Στην Αιγυπτο
date:  08/06/2022
---

Ο Ιωσήφ εργάζεται τώρα ως σκλάβος για τον άρχοντα των σωματοφυλάκων, ο οποίος είναι υπεύθυνος για τη φύλαξη των βασιλικών αξιωματούχων (Γέν.40:3-4, 41:10-12).

`Διαβάστε Γένεση 39. Υπό το φως του παραδείγματος της εργασίας του Ιωσήφ ως επιστάτη του Πετεφρή, ποιοι είναι οι παράγοντες που οδήγησαν σε μια τέτοια επιτυχία; `

Σχεδόν αμέσως, ο Ιωσήφ χαρακτηρίστηκε ως άνθρωπος που ευοδωνόταν (Γέν.39:2-3).  Ήταν τόσο άξιος που, ο κύριός του ο Πετεφρής τον εμπιστευόταν τόσο πολύ που όλα όσα είχε τα παρέδωσε στα χέρια του και τον έκανε επιστάτη του σπιτιού του (Γέν.39:4).

Η επιτυχία του Ιωσήφ, ωστόσο, δεν τον διαφθείρει. Όταν η γυναίκα του Πετεφρή θέλει να κοιμηθεί μαζί του, ο Ιωσήφ αρνείται κατηγορηματικά και προτιμά να χάσει την ασφάλειά του παρά να πράξει αυτό το μεγάλο κακό, και να αμαρτήσει ενάντια στον Θεό (Γέν.39:9). Η γυναίκα, ταπεινωμένη από την άρνηση του Ιωσήφ, αναφέρει ψευδώς στους υπηρέτες της και στον άντρα της ότι ο Ιωσήφ ήθελε να τη βιάσει. Ως αποτέλεσμα, ο Ιωσήφ ρίχνεται στη φυλακή.

Ο Ιωσήφ βιώνει εδώ αυτό που όλοι έχουμε ζήσει: την αίσθηση της εγκατάλειψης από τον Θεό. Όμως, ακόμη και σε αυτήν τη δύσκολη στιγμή, «ο Κύριος ήταν μαζί με τον Ιωσήφ» (Γέν.39:21).

Τελικά, ο Κύριος ενεργεί και αυτό έχει αντίκτυπο στη σχέση του Ιωσήφ με τον αρχιδεσμοφύλακα. Και εδώ, όπως και στο σπίτι του κυρίου του, ο Κύριος ευλογεί τον Ιωσήφ. Είναι εμφανώς ένας καταξιωμένος άνθρωπος και παρά τις ακόμη χειρότερες συνθήκες τώρα, επιδιώκει να κάνει το καλύτερο. Όποια και αν είναι τα χαρίσματά του, ωστόσο, το κείμενο ξεκαθαρίζει ότι τελικά μόνο ο Θεός του έφερε την επιτυχία. «Ο αρχιδεσμοφύλακας δεν κοίταζε τίποτε από όσα ήσαν στα χέρια του· επειδή, ο Κύριος ήταν μαζί του· και ο Κύριος ευόδωνε όσα αυτός έκανε» (Γέν.39:23). Πόσο σημαντικό είναι όλοι οι καταξιωμένοι και επιτυχημένοι να θυμούνται από πού προέρχονται όλα αυτά!

`ΣΚΕΨΗ: Διαβάστε Γένεση 39:7-12. Πώς αντιστάθηκε ο Ιωσήφ στη σύζυγο του Πετεφρή; Γιατί ο Ιωσήφ  είπε συγκεκριμένα ότι αν έκανε αυτό που του ζητούσε θα ήταν αμαρτία εναντίον του Θεού;  Πώς κατανοεί τη φύση της αμαρτίας;`