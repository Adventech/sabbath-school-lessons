---
title:  Ο Ιουδας Και Η Θαμαρ
date:  07/06/2022
---

Η ιστορία της Θάμαρ δεν είναι άτοπη εδώ. Αυτό το περιστατικό ακολουθεί χρονολογικά την πώληση του Ιωσήφ στην Αίγυπτο (Γέν.38:1) και συνάδει με το γεγονός ότι ο Ιούδας μόλις έχει αφήσει τους αδελφούς του, γεγονός που δείχνει τη διαφωνία του μαζί τους. Επιπλέον, το κείμενο μοιράζεται μια σειρά από κοινές λέξεις και μοτίβα με το προηγούμενο κεφάλαιο και φέρει το ίδιο θεολογικό μάθημα: μια κακή πράξη θα μετατραπεί σε ένα θετικό γεγονός που συνδέεται με τη σωτηρία.

`Διαβάστε Γένεση 38. Συγκρίνετε τη συμπεριφορά του Ιούδα με τη συμπεριφορά της Χαναναίας Θάμαρ. Ποιος από τους δύο είναι πιο δίκαιος και γιατί;`

Ο Ιούδας παίρνει μια Χαναναία (Γέν.38:2) με την οποία αποκτά τρεις γιούς: τον Ηρ, τον Αυνάν και τον Σηλά. Αργότερα, δίνει την επίσης Χαναναία Θάμαρ στον Ηρ, τον πρωτότοκό του, προκειμένου να εξασφαλίσει την κατάλληλη γενεαλογία. Όταν ο Ηρ και ο Αυνάν θανατώνονται από τον Θεό λόγω της κακίας τους, ο Ιούδας υπόσχεται τον τελευταίο του γιο, τον Σηλά στην Θάμαρ.

Όταν μετά από αρκετό καιρό ο Ιούδας φαίνεται να έχει ξεχάσει την υπόσχεσή του, καθώς πηγαίνει να παρηγορηθεί μετά το θάνατο της γυναίκας του, η Θάμαρ αποφασίζει να παραστήσει την πόρνη για να τον αναγκάσει να εκπληρώσει την υπόσχεσή του. Επειδή ο Ιούδας δεν έχει να πληρώσει την πόρνη, την οποία δεν αναγνωρίζει, υπόσχεται να της στείλει μια κατσίκα από το κοπάδι του.

Εντωμεταξύ, η Θάμαρ απαιτεί να της δώσει τη σφραγίδα, το περιδέραιο και τη ράβδο του ως εγγύηση. Η Θάμαρ θα μείνει έγκυος από αυτή τη μοναδική συνάντηση. Όταν, αργότερα κατηγορείται ότι εκπορνεύθηκε, θα δείξει στον κατήγορο, τον Ιούδα, τα πράγματά του που της άφησε ως εγγύηση. Ο Ιούδας αναγνωρίζει την άδικη συμπεριφορά του.

Η κατάληξη αυτής της άθλιας ιστορίας είναι η γέννηση του Φαρές, που το όνομα του σημαίνει “χαλασμός”, ο οποίος, όπως ο Ιακώβ, γεννιέται δεύτερος και γίνεται πρώτος. Κατονομάζεται στην ιστορία της σωτηρίας ως πρόγονος του Δαβίδ (Ρουθ 4:18-22) και τελικά του Ιησού Χριστού (Ματθ.1:3). Η Θάμαρ, είναι η πρώτη από τις τέσσερις γυναίκες – την Ραάβ (Ματθ.1:5), την Ρουθ (Ματθ.1:5-6) και την γυναίκα του Ουρία (Ματθ.1:6) - η οποία γενεαλογικά προηγήθηκε της Μαρίας, της μητέρας του Ιησού (Ματθ.1:16).

Όπως ο Θεός έσωσε την Θάμαρ μέσω της χάρης Του, μετατρέποντας το κακό σε καλό, έτσι θα σώσει τον λαό Του μέσω του Σταυρού του Ιησού. Και στην περίπτωση του Ιωσήφ, θα μετατρέψει τα προβλήματά του σε σωτηρία για τον Ιακώβ και τους γιούς του.