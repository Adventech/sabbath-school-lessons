---
title:  Οικογενειακα Προβληματα
date:  05/06/2022
---

Ο Ιακώβ, επιτέλους, εγκαταστάθηκε στη γη Χαναάν. Ενώ ο Ισαάκ ήταν ξένος, ο Ιακώβ κατοίκησε στη γη (Γέν.37:1). Ωστόσο, αφού εγκαταστάθηκε εκεί, άρχισαν τα προβλήματα, αυτή τη φορά μέσα από την οικογένεια. Η διαμάχη δεν αφορά την κατοχή της γης ή τη χρήση ενός πηγαδιού· είναι, κυρίως, πνευματική.

`Διαβάστε Γένεση 37:1-11. Ποια οικογενειακή συνθήκη προδιαθέτει τα αδέρφια του Ιωσήφ να τον μισούν τόσο πολύ;`

Από την αρχή καταλαβαίνουμε ότι ο Ιωσήφ, ο γιος των γηρατειών του Ιακώβ (Γέν.37:3), απολάμβανε μια ιδιαίτερη σχέση με τον πατέρα του, ο οποίος «αγαπούσε αυτόν περισσότερο από όλους τους αδελφούς του» (Γέν.37:4). Ο Ιακώβ έφτασε στο σημείο να του κάνει έναν ποικιλόχρωμο χιτώνα (Γέν.37:3), ένδυμα πρίγκιπα (Β’Σαμ.13:18), ένδειξη της μυστικής πρόθεσης του Ιακώβ να ανυψώσει τον Ιωσήφ, τον πρώτο γιο της Ραχήλ, σε πρωτότοκο.

Το μέλλον θα επιβεβαιώσει, πράγματι, τις επιθυμίες του Ιακώβ επειδή ο Ιωσήφ τελικά θα λάβει τα δικαιώματα του πρωτότοκου (Α' Χρον.5:2). Δεν είναι περίεργο, λοιπόν, που οι αδελφοί του Ιωσήφ τον μισούσαν τόσο πολύ και δεν μπορούσαν καν να έχουν ειρηνικές συνομιλίες μαζί του (Γέν.37:4).

Επιπλέον, ο Ιωσήφ έφερνε κακές αναφορές στον πατέρα του για οποιαδήποτε κατακριτέα συμπεριφορά από τους αδελφούς του (Γέν.37:2). Σε κανέναν δεν αρέσει ο καταδότης.

Έτσι, όταν ο Ιωσήφ μοιράστηκε τα όνειρά του, τα αδέρφια του τον μίσησαν ακόμα περισσότερο επειδή υπονόησε ότι ο Θεός θα τον έβαζε σε ανώτερη θέση από αυτούς και θα υποκλίνονταν μπροστά του. Ο γνήσιος προφητικός χαρακτήρας των ονείρων επικυρώθηκε ακόμη και από το γεγονός ότι επαναλήφθηκαν (Γέν.41:32). Αν και ο Ιακώβ επέπληξε ανοιχτά το γιο του (Γέν.37:10), κράτησε αυτό το περιστατικό στο μυαλό του, αναλογιζόμενος το νόημά του και περιμένοντας την εκπλήρωση του (εδ.11). Ίσως, βαθιά μέσα του να σκέφτηκε ότι μπορεί τελικά να υπάρχει κάτι σε αυτά τα όνειρα. Και είχε δίκιο, όσο κι αν δεν μπορούσε να το ξέρει εκείνη τη στιγμή.

`ΣΚΕΨΗ: Διαβάστε Ματθαίον 20:26-27. Ποια κρίσιμη αρχή αποκαλύπτεται εδώ και πώς μπορούμε να μάθουμε να εκδηλώνουμε στη ζωή μας αυτό που διδάσκει;`