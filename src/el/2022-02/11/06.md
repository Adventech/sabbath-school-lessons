---
title:  Τα Ονειρα Του Φαραω
date:  09/06/2022
---

`Διαβάστε Γέν.40:1 - 41:36.  Πώς σχετίζονται τα όνειρα του Φαραώ με τα όνειρα των αξιωματούχων; Ποια είναι η σημασία αυτού του παραλληλισμού;  `

Η Θεϊκή πρόνοια μέσα στα γεγονότα συνεχίζεται. Ο Ιωσήφ τοποθετείται επικεφαλής των κρατουμένων, δύο από τους οποίους τυχαίνει να είναι πρώην αξιωματούχοι του Φαραώ, ένας οινοχόος και ένας αρτοποιός (Γέν.41:9-11). Και οι δύο ανησυχούν για όνειρά τους που δεν μπορούν να καταλάβουν, γιατί δεν υπάρχει κανένας να τους τα εξηγήσει (Γέν.40:8). Ο Ιωσήφ, λοιπόν, ερμηνεύει τα αντίστοιχα όνειρά τους.

Στη συνέχεια, ο Φαραώ έχει επίσης δύο όνειρα τα οποία κανείς δεν μπορεί να ερμηνεύσει (Γέν.41:1-8). Τότε, ο αρχιοινοχόος θυμάται μέσω Θεϊκής πρόνοιας τον Ιωσήφ και μιλά στον Φαραώ (Γέν. 41:9-13).

Ο Φαραώ, όπως και οι αξιωματούχοι, είναι ταραγμένος από τα όνειρα που είδε και, όπως έκαναν αυτοί, τα αποκαλύπτει (Γέν.41:14-24) στον Ιωσήφ ο οποίος τα ερμηνεύει. Όπως τα όνειρα των αξιωματούχων, έτσι και τα όνειρα του Φαραώ εμφανίζουν παραλληλισμούς συμβόλων: οι δύο σειρές των επτά αγελάδων (παχιές και λεπτόσαρκες) ακριβώς όπως οι δύο σειρές των σιτηρών (μεστών και λεπτών) αντιπροσωπεύουν δύο σειρές ετών, μια καλή και μια κακή. Οι επτά αγελάδες παραλληλίζονται με τα επτά στάχυα, επαναλαμβάνοντας το ίδιο μήνυμα, μια απόδειξη της Θεϊκής προέλευσης τους, όπως ακριβώς τα όνειρα του Ιωσήφ (Γέν.41:32, συγκρίνετε με Γέν.37:9).

Ο Ιωσήφ αν και ερμήνευσε το όνειρο στον Φαραώ, φροντίζει να βεβαιωθεί πως ο Φαραώ έχει καταλάβει ότι ο Θεός, ο Ελοχίμ, είναι που του έδειξε τα πράγματα που Εκείνος, επρόκειτο να κάνει (Γέν.41:25, 28). Φαίνεται ότι ο Φαραώ το αντιλήφθηκε επειδή, όταν αποφάσισε να διορίσει κάποιον να αναλάβει τη γη  δήλωσε: «Επειδή, ο Θεός έδειξε σε σένα όλα αυτά, δεν υπάρχει κανένας τόσο συνετός και φρόνιμος όσο εσύ.  Εσύ θα είσαι επάνω στο παλάτι μου, και στον λόγο του στόματός σου θα υπακούει ολόκληρος ο λαός μου» (Γέν. 41:39-40).

Πόσο συναρπαστικό: χάρη στον Θεό, ο Ιωσήφ μεταβαίνει από επιστάτης του οίκου του Πετεφρή σε επιστάτη της φυλακής και τελικά σε διοικητή όλης της Αιγύπτου.  Τι δυνατή ιστορία για το πώς, ακόμη και μέσα σε τρομερές συνθήκες, αποκαλύπτεται η πρόνοια του Θεού.

`ΣΚΕΨΗ: Πώς μπορούμε να εμπιστευόμαστε τον Θεό και να προσκολλούμαστε στις υποσχέσεις Του, όταν στα γεγονότα που βιώνουμε δεν διακρύνεται καθόλου η Θεϊκή πρόνοια και φαίνεται  ο Θεός να σιωπά;`