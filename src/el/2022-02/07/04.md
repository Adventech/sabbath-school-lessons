---
title:  Το Σημειο Της Διαθηκης Με Τον Αβρααμ
date:  10/05/2022
---

`Διαβάστε Γένεση 17:1-19 και Ρωμαίους 4:11.  Ποια είναι η πνευματική και προφητική σημασία της τελετής της περιτομής;  `

Η έλλειψη πίστης του Άβραμ, όπως φαίνεται στην προηγούμενη ιστορία (Γένεση 16), διέκοψε τη ροή του πνευματικού ταξιδιού του Άβραμ με τον Θεό. Εκείνη την περίοδο ο Θεός ήταν σιωπηλός, τώρα όμως ξαναμιλά στον Άβραμ. Ο Θεός επανασυνδέεται με τον Άβραμ και τον επαναφέρει στη διαθήκη μαζί του (Γέν.15:18).

Ο Θεός τού δίνει το σημάδι αυτής της διαθήκης. Η έννοια της περιτομής έχει συζητηθεί πολύ από τους σχολιαστές, αλλά επειδή η τελετή της περιτομής περιλαμβάνει τη έκχυση αίματος (Έξ.4:25) θα μπορούσε να γίνει κατανοητή στο πλαίσιο της θυσίας, πράγμα που σημαίνει ότι του καταλογίστηκε δικαιοσύνη (Ρωμ.4:11).

Είναι επίσης σημαντικό ότι αυτή η διαθήκη, που σηματοδοτείται με την περιτομή, περιγράφεται με όρους που παραπέμπουν στην πρώτη Μεσσιανική προφητεία (συγκρίνετε Γέν.17:7, Γέν.3:15). Ο παραλληλισμός αυτός υποδηλώνει ότι η υπόσχεση του Θεού στον Άβραμ δεν αφορά απλώς τη φυσική γέννηση ενός λαού· περιέχει την πνευματική υπόσχεση της σωτηρίας για όλους τους λαούς της γης. Και η υπόσχεση της «αιώνιας διαθήκης» (Γέν.17:7) αναφέρεται στο έργο του Απόγονου Μεσσία, στη θυσία του Χριστού που εξασφαλίζει αιώνια ζωή σε όλους όσους τη διεκδικούν με πίστη και όλα όσα η πίστη συνεπάγεται (συγκρίνετε Ρωμ.6:23 και Τίτ.1:2).

Είναι ενδιαφέρον ότι αυτή η υπόσχεση για ένα αιώνιο μέλλον περιέχεται στην αλλαγή των ονομάτων του Άβραμ και της  Σάρας. Τα ονόματα του Άβραμ και της Σάρας αναφέρονταν ακριβώς στην παρούσα κατάστασή τους: Άβραμ σημαίνει “Εξυψωμένος πατέρας” και Σάρα σημαίνει “Αρχόντισσα” (του Άβραμ). Η αλλαγή των ονομάτων τους σε Αβραάμ και Σάρρα αναφερόταν στο μέλλον: Αβραάμ σημαίνει «Πατέρας πολλών εθνών» και Σάρρα σημαίνει «Ηγεμόνισσα» (όλων). Παράλληλα, αλλά όχι χωρίς κάποια ειρωνεία, το όνομα του Ισαάκ που σημαίνει «Αυτός που γελάει – γέλιο» είναι μια υπενθύμιση του γέλιου του Αβραάμ (το πρώτο γέλιο που καταγράφεται στις Γραφές, Γέν.17:17)· είναι ένα γέλιο σκεπτικισμού ή, ίσως, απορίας. Είτε έτσι είτε αλλιώς, αν και πίστευε σε αυτό που ο Κύριος τού είχε σαφώς υποσχεθεί, ο Αβραάμ εξακολουθούσε να αγωνίζεται να το ζήσει με πίστη και εμπιστοσύνη.

`ΣΚΕΨΗ:  Πώς μπορούμε να συνεχίσουμε να πιστεύουμε ακόμη και όταν, μερικές φορές, παλεύουμε  με αυτό το πιστεύω, όπως ο Αβραάμ;  Γιατί είναι σημαντικό να μην τα παρατάμε, παρά τις στιγμές αμφιβολίας;`