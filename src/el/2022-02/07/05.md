---
title:  Ο Γιος Της Υποσχεσης
date:  11/05/2022
---

Η περιτομή περιλάμβανε όλους: όχι μόνο τον Ισμαήλ - αλλά και όλα τα αρσενικά της οικογένειας του Αβραάμ έκαναν περιτομή (Γέν.17:23-27). Η λέξη kol, που σημαίνει όλοι, επαναλαμβάνεται (Γέν.17:23, 27). Σε αυτό το πλαίσιο που περιλαμβάνει όλους, εμφανίζεται ο Θεός στον Αβραάμ για να επιβεβαιώσει την υπόσχεση ενός γιου, του Ισαάκ.

`Διαβάστε Γέν.18:1-15 και Ρωμ.9:9. Ποια μαθήματα φιλοξενίας παίρνουμε από την υποδοχή του Αβραάμ; Πώς εξηγείτε την ανταπόκριση του Θεού στη φιλοξενία του Αβραάμ;  `

Δεν είναι ξεκάθαρο αν ο Αβραάμ γνώριζε ποιοι ήταν αυτοί οι ξένοι

(Εβρ.13:2), παρότι ενεργούσε σαν να ήταν ανάμεσά τους ο ίδιος ο Θεός.  Καθόταν στην είσοδο της σκηνής στον καύσωνα της ημέρας (Γέν.18:1) και επειδή οι επισκέπτες είναι σπάνιοι στην έρημο, μάλλον λαχταρούσε να συναντηθεί μαζί τους. Ο Αβραάμ έσπευσε προς τους άνδρες (Γέν.18:2), αν και ήταν 99 ετών. Αποκάλεσε ένα από αυτά τα πρόσωπα Αδωνάι, «Κύριέ μου» (Γέν.18:3), έναν τίτλο που χρησιμοποιείται συχνά για τον Θεό (Γέν.20:4, Έξ.15:17).  Έσπευσε για την προετοιμασία του γεύματος (Γέν.18:6,7).  Στάθηκε δίπλα τους, έτοιμος να τους υπηρετήσει (Γέν.18:8).

Η συμπεριφορά του Αβραάμ προς τους ουράνιους απεσταλμένους αποτελεί πρότυπο φιλοξενίας (Εβρ.13:2). Στην πραγματικότητα, ο σεβασμός που υπέδειξε ο Αβραάμ περιέχει μια φιλοσοφία φιλοξενίας. Το να δείχνεις σεβασμό και φροντίδα προς τους ξένους δεν είναι απλώς μια ωραία χειρονομία ευγένειας. Η Αγία Γραφή τονίζει ότι είναι ένα θρησκευτικό καθήκον, σαν να απευθύνεται στον ίδιο τον Θεό (συγκρίνετε με Ματθ.25:35-40). Κατά κάποιον τρόπο, ο Θεός ταυτίζεται περισσότερο με τον πεινασμένο και άπορο ξένο, παρά με τον γενναιόδωρο οικοδεσπότη που τον υποδέχεται.

Από την άλλη πλευρά, η Θεϊκή εισβολή στην ανθρώπινη σφαίρα δηλώνει την χάρη και την αγάπη Του προς την ανθρωπότητα. Αυτή η εμφάνιση του Θεού προεικονίζει τον Χριστό, ο Οποίος άφησε την ουράνια κατοικία Του και έγινε υπηρέτης των ανθρώπων για να πλησιάσει την ανθρωπότητα (Φιλιπ.2:7, 8). Η εμφάνιση του Θεού εδώ παρέχει στοιχεία για τη βεβαιότητα της υπόσχεσής Του (Γέν.18:10). Βλέπει τη Σάρρα, η οποία κρύβεται «πίσω απ’αυτόν» (Γέν.18:10) και γνωρίζει τις σκέψεις της (Γέν.18:12). Ξέρει ότι γέλασε, και η λέξη «γέλασες» είναι η τελευταία Του λέξη προς αυτήν πριν εκπληρώσει τελικά τον λόγο Του.

`ΣΚΕΨΗ: Μείνετε περισσότερο στην ιδέα ότι «ο Θεός ταυτίζεται περισσότερο με τον πεινασμένο και άπορο ξένο, παρά με τον γενναιόδωρο οικοδεσπότη που τον υποδέχεται».  Γιατί είναι τόσο σημαντικό να θυμόμαστε αυτήν την έννοια;`