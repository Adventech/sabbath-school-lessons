---
title:  Η Πιστη Του Αβρααμ
date:  08/05/2022
---

`Διαβάστε Γένεση 15:1-21 και Ρωμαίους 4:3,4,9,22. Πώς αποκαλύπτει ο Άβραμ τι σημαίνει να ζεις με πίστη; Ποιο είναι το νόημα της θυσίας που έβαλε ο Θεός τον Άβραμ να εκτελέσει;`

Η πρώτη απάντηση του Θεού στην ανησυχία του Άβραμ για έναν κληρονόμο (Γέν.15:1-3) είναι ότι θα αποκτήσει έναν γιο που θα βγει από τα σπλάχνα του (Γέν.15:4). Η ίδια φράση χρησιμοποιείται από τον προφήτη Νάθαν στην αναφορά για τον μελλοντικό Μεσσία-Βασιλιά (Β’ Σαμ.7:12). Ο Άβραμ καθησυχάστηκε και «πίστεψε στον Κύριο» (Γέν.15:6), επειδή κατάλαβε ότι η εκπλήρωση της υπόσχεσης του Θεού δεν εξαρτιόταν από τη δική του δικαιοσύνη, αλλά από τη δικαιοσύνη του Θεού (Γέν.15:6, Ρωμ.4:5-6).

Αυτή η ιδέα είναι εξαιρετική, ειδικά σε αυτόν τον πολιτισμό. Στη θρησκεία των αρχαίων Αιγυπτίων, για παράδειγμα, η κρίση γινόταν με βάση την καταμέτρηση των έργων δικαιοσύνης ενός ανθρώπου συγκρινόμενα με τη δικαιοσύνη της θεάς Μάατ, η οποία αντιπροσώπευε τη θεία δικαιοσύνη. Εν ολίγοις, η σωτηρία έπρεπε να κερδηθεί.

Ο Θεός στήνει τότε μια τελετή θυσίας για να πραγματοποιήσει ο Άβραμ. Βασικά, η θυσία δείχνει τον θάνατο του Χριστού για τις αμαρτίες μας. Οι άνθρωποι σώζονται με τη χάρη, το δώρο της δικαιοσύνης του Θεού που συμβολίζεται από αυτές τις θυσίες. Όμως η συγκεκριμένη τελετή μεταφέρει συγκεκριμένα μηνύματα για τον Άβραμ. Το ότι κατέβηκαν τα όρνια επάνω στα θυσιαζόμενα ζώα (Γέν.15:9-11) σημαίνει ότι οι απόγονοι του Άβραμ θα υποστούν σκλαβιά για μια περίοδο τετρακοσίων χρόνων (Γέν.15:13) ή τεσσάρων γενεών (Γέν.15:16). Στη συνέχεια, στην τέταρτη γενιά, οι απόγονοι του Άβραμ «θα επιστρέψουν εδώ» (Γέν.15:16). Η τελευταία σκηνή της τελετής της θυσίας είναι δραματική: «μια λαμπάδα φωτιάς, η οποία διαπέρασε ανάμεσα σε τούτα τα διχοτομημένα» (Γέν.15:17). Αυτό το εξαιρετικό θαύμα υποδηλώνει τη δέσμευση του Θεού να εκπληρώσει την υπόσχεση της διαθήκης Του να δώσει γη στους απογόνους του Άβραμ (Γέν.15:18).

Τα όρια της Γης της Επαγγελίας, «από τον ποταμό της Αιγύπτου μέχρι τον ποταμό τον μεγάλο, τον ποταμό Ευφράτη» (Γέν.15:18) μας θυμίζουν τα όρια του Κήπου της Εδέμ (συγκρίνετε με Γεν.2:13-14). Επομένως, αυτή η προφητεία περιλαμβάνει περισσότερα πράγματα από την Έξοδο και τη Γη της Επαγγελίας  για το λαό Ισραήλ. Στον μακρινό ορίζοντα αυτής της προφητείας, όταν οι απόγονοι του Αβραάμ καταλαμβάνουν τη γη Χαναάν, διαφαίνεται η ιδέα της σωτηρίας του λαού του Θεού στον έσχατο καιρό που θα επιστρέψει στον Κήπο της Εδέμ.

`ΣΚΕΨΗ: Πώς μπορούμε να μάθουμε να παραμένουμε συγκεντρωμένοι στον Χριστό και τη δικαιοσύνη Του ως τη μόνη ελπίδα σωτηρίας μας; Τι θα συμβεί αν προσπαθήσουμε να αρχίσουμε να μετράμε τα καλά μας έργα;`