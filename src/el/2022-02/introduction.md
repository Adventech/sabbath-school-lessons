### Εισαγωγη

**Το Βιβλίο της Αρχής**

Το βιβλίο της Γένεσης σχετίζεται με τον Ιησού: Ο Ιησούς ο Δημιουργός μας, ο Ιησούς ο Συντηρητής μας, ο Ιησούς ο Λυτρωτής μας. Χιλιετίες μετά τη συγγραφή της Γένεσης από τον Μωυσή, και πηγαίνοντας πίσω στα ίδια τα λόγια που έγραψε ο πατριάρχης εκείνη την εποχή, ο απόστολος Ιωάννης αποκαλύπτει τον Ιησού στον απολογισμό της Δημιουργίας: «Στην αρχή ήταν ο Λόγος, και ο Λόγος ήταν προς τον Θεό, και Θεός ήταν ο Λόγος. Αυτός ήταν στην αρχή προς τον Θεό. Όλα έγιναν διαμέσου αυτού· και χωρίς αυτόν δεν έγινε ούτε ένα το οποίο έχει γίνει. Μέσα σ’ αυτόν ήταν ζωή, και η ζωή ήταν το φως των ανθρώπων.» Ιωάν.1/α’1-4. 

Τι έγραψε εδώ ο Ιωάννης; Στην αρχή όλα όσα έγιναν, όλα που κάποτε δεν υπήρχαν, δημιουργήθηκαν από τον Ιησού. Σε όλη τη δημιουργία - από τους γαλαξίες που κινούνται με μεγάλη ταχύτητα μέσα στο σύμπαν σε συγκλονιστικούς τροχούς φωτιάς και φωτός μέχρι το λεπτομερές dna που με θαυμαστό τρόπο βρίσκεται υφασμένο στο κύτταρο των κβαντικών κυμάτων - ο Ιησούς δημιούργησε τα πάντα και τα συντηρεί. Το βιβλίο της Γένεσης είναι η πρώτη ιστορία στην Αγία Γραφή τόσο της δημιουργίας όσο και της απολύτρωσής της.  Εδώ, σε αυτό το βιβλίο, βρίσκεται η μοναδική “επίσημη” αναφορά στον κόσμο για την προέλευση μας. 

Η λέξη γένεση σημαίνει αρχή. Η αντίστοιχη εβραϊκή λέξη είναι bere’shit που σημαίνει στην αρχή. Αυτή είναι η πρώτη λέξη του βιβλίου της Γένεσης και άρα η πρώτη λέξη ολόκληρης της Αγίας Γραφής! H Γένεση είναι το θεμέλιο, η βάση πάνω στην οποία στηρίζεται η υπόλοιπη Αγία Γραφή. Επειδή είναι το πρώτο και τόσο θεμελιώδες βιβλίο για τα υπόλοιπα που ακολουθούν, είναι πιθανώς και αυτό στο οποίο παραθέτουν και αναφέρονται περισσότερο τα υπόλοιπα βιβλία. 

Η Γένεση είναι σημαντική γιατί περισσότερο από οποιοδήποτε άλλο έργο, οπουδήποτε, μας βοηθάει να καταλάβουμε ποιοι ακριβώς είμαστε ως ανθρώπινα όντα, μια αλήθεια ιδιαίτερα σημαντική σήμερα, σε μια εποχή όπου οι άνθρωποι δεν θεωρούμαστε τίποτα παρά τυχαία συμβάντα ή τυχαίες δημιουργίες ενός καθαρά υλιστικού σύμπαντος. Ή όπως το έθεσε κάποιος φυσικός, εμείς οι άνθρωποι είμαστε “οργανωμένη λάσπη” (το οποίο μέχρι κάποιο βαθμό είναι αλήθεια, αν και για τον ίδιο οι νόμοι της φυσικής και μόνο την πραγματοποίησαν!) Η Γένεση, ωστόσο, μας αποκαλύπτει την αληθινή μας προέλευση, ότι δηλαδή είμαστε όντα που έχουμε δημιουργηθεί σκόπιμα και τέλεια κατ’ εικόνα Θεού σε έναν τέλειο κόσμο. Η Γένεση, επίσης, εξηγεί την Πτώση· γιατί δηλαδή ο κόσμος μας δεν είναι τέλειος πια και γιατί και εμείς οι άνθρωποι δεν είμαστε πια τέλειοι. Η Γένεση, εν τούτοις, μας παρηγορεί με την υπόσχεση του Θεού για σωτηρία σε έναν κόσμο που από μόνος του δεν μας προσφέρει τίποτε άλλο εκτός από πόνο και θάνατο. 

Με τις συγκλονιστικές της ιστορίες θαυμάτων (Δημιουργία, γεννήσεις, ουράνιο τόξο) και κρίσεων (Κατακλυσμός, Σόδομα και Γόμορρα) που μαρτυρούν την Άγια παρουσία του Θεού, η Γένεση προκαλεί δέος. Επίσης, η Γένεση είναι ένα βιβλίο με συγκινητικές ανθρώπινες ιστορίες αγάπης (Ιακώβ και Ραχήλ), μίσους (Ιακώβ και Ησαύ), γεννήσεων (Ισαάκ, Ιακώβ, οι γιοι του Ιακώβ), θανάτων (Σάρα, Ραχήλ, Ιακώβ, Ιωσήφ), δολοφονιών (Κάιν, Συμεών, και Λευί) και συγχώρεσης (Ησαύ και Ιακώβ, Ιωσήφ και οι αδελφοί του). Είναι, επίσης, ένα βιβλίο διδασκαλίας με ηθικά διδάγματα (Κάιν, Βαβέλ), πίστης (Αβραάμ, Ιακώβ) και ελπίδας και υπόσχεσης λύτρωσης (συντριβή του φιδιού, Γη της Επαγγελίας). 

Στη διάρκεια αυτής της τριμηνίας, όχι μόνο θα διαβάσουμε και θα μελετήσουμε το βιβλίο της Γένεσης, αλλά θα απολαύσουμε τις όμορφες ιστορίες του και θα μάθουμε να βαδίζουμε καλύτερα με τον Κύριο της Δημιουργίας, τον Θεό του Αβραάμ, του Ισαάκ και του Ιακώβ.

Εντωμεταξύ, οι γεωγραφικές μετακινήσεις που αναφέρονται στο βιβλίο της Γένεσης - από την Εδέμ στη Βαβέλ, στη Γη της Επαγγελίας, στην Αίγυπτο, στην προσδοκία της Γης της Επαγγελίας – τροφοδοτούν την ελπίδα μας για την πραγματική Γη της Επαγγελίας, τους νέους ουρανούς και τη νέα γη. Καθώς ακολουθούμε τους διάφορους χαρακτήρες μέσα από τις σελίδες της Γένεσης, θα ανακαλύψουμε ότι – ανεξάρτητα από το χρόνο, τον τόπο, την κουλτούρα και την περίσταση – συχνά οι ιστορίες τους είναι από πολλές απόψεις και δικές μας.