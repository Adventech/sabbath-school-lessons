---
title:  Ο  Ιακωβ  Πηγαινει Στον  Ιωσηφ
date:  19/06/2022
---

`Διαβάστε Γένεση 46. Ποια είναι η σημασία της αποχώρησης του Ιακώβ από τη Χαναάν;  `

Όταν ο Ιακώβ φεύγει από τον τόπο του στη Χαναάν, είναι γεμάτος ελπίδα. Η διαβεβαίωση ότι δεν θα υπάρχει πείνα πλέον και το ότι ο Ιωσήφ είναι ζωντανός, πρέπει να του έδωσαν την ώθηση που χρειαζόταν για να εγκαταλείψει τη Γη της Επαγγελίας.

Η αναχώρηση του Ιακώβ απηχεί την εμπειρία του Αβραάμ, αν και αυτός κατευθυνόταν προς τη Γη της Επαγγελίας. Ο Ιακώβ ακούει την ίδια υπόσχεση που άκουσε ο Αβραάμ από τον Θεό, δηλαδή ότι θα τον κάνει ένα μεγάλο έθνος (Γέν.46:3, Γέν.12:2). Η κλήση του Θεού εδώ επίσης θυμίζει τη διαθήκη Του με τον Αβραάμ. Και στις δύο περιπτώσεις ο Θεός χρησιμοποιεί τις ίδιες καθησυχαστικές λέξεις: «μη φοβάσαι» (Γέν.46:3, Γέν.15:1) οι οποίες φέρουν την υπόσχεση ενός ένδοξου μέλλοντος.

Η περιεκτική λίστα των ονομάτων των παιδιών του Ισραήλ που πήγαν στην Αίγυπτο, συμπεριλαμβανομένων των θυγατέρων του (Γέν.46:7), υπενθυμίζει την υπόσχεση του Θεού στον Αβραάμ για καρποφορία όταν ακόμη ήταν άτεκνος. Ο αριθμός «εβδομήντα» (συμπεριλαμβανομένου του Ιακώβ, του Ιωσήφ και των δύο γιων του) εκφράζει την ιδέα της ολότητας. Είναι ολόκληρο το Ισραήλ που πηγαίνει στην Αίγυπτο. Είναι επίσης σημαντικό ότι ο αριθμός 70 αντιστοιχεί στον αριθμό των εθνών (Γένεση 10), υποδηλώνοντας ότι η κατάληξη όλων των εθνών επίσης διακυβεύεται στο ταξίδι του Ιακώβ.

Αυτή η αλήθεια θα γίνει πιο εμφανής πολλά χρόνια αργότερα, μετά τον Σταυρό και την πληρέστερη αποκάλυψη του σχεδίου της σωτηρίας, το οποίο ήταν για όλη την ανθρωπότητα παντού, και όχι μόνο για τα παιδιά του Αβραάμ.

Με άλλα λόγια, οι ιστορίες σχετικά με αυτήν την οικογένεια, των απογόνων του Αβραάμ, είναι ενδιαφέρουσες και μπορούμε να πάρουμε πολλά πνευματικά μαθήματα. Αυτές οι αφηγήσεις βρίσκονται στον Λόγο του Θεού επειδή αποτελούν μέρος του σχεδίου της σωτηρίας. Αποτελούν μέρος του σχεδίου του Θεού να φέρει τη λύτρωση σε όσο το δυνατόν περισσότερους ανθρώπους σε αυτόν τον έκπτωτο πλανήτη.

`ΣΚΕΨΗ: «Μια που, δεν υπάρχει διαφορά, και του Ιουδαίου και του Έλληνα· για τον λόγο ότι, ο ίδιος Κύριος είναι για όλους, πλούσιος προς όλους εκείνους που τον επικαλούνται. Επειδή, “καθένας που θα επικαλεστεί το όνομα του Κυρίου, θα σωθεί”» (Ρωμ.10:12-13). Τι λέει ο Παύλος εδώ που δείχνει την καθολικότητα του ευαγγελίου; Το πιο σημαντικό, τι μας λένε αυτά τα λόγια σχετικά με το τι πρέπει να κάνουμε εμείς ως εκκλησία για να βοηθήσουμε στη διάδοση του Ευαγγελίου;`