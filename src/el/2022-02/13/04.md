---
title:  Ο Ιακωβ Ευλογει Τους Γιους Του Ιωσηφ
date:  21/06/2022
---

Καθώς ο Ιακώβ πλησιάζει στον θάνατο, θυμάται την προηγούμενη επιστροφή του στη Βαιθήλ (Γέν.35:1-15), όταν έλαβε από τον Θεό την ανανεωμένη υπόσχεση της παντοτινής ιδιοκτησίας (Γέν.48:4) που είχε δοθεί στον Αβραάμ (Γέν.17:8). Η ελπίδα της Γης της Επαγγελίας είναι, επομένως, μια παρηγορητική σκέψη που τρέφει την ελπίδα του καθώς αισθάνεται τον θάνατο να έρχεται. Ο Ιακώβ στρέφεται, λοιπόν, στους δύο γιους του Ιωσήφ που γεννήθηκαν στην Αίγυπτο και τους ευλογεί, αλλά το κάνει στο πλαίσιο της μελλοντικής υπόσχεσης σχετικά με το δικό του σπέρμα.

`Διαβάστε Γένεση 48. Γιατί ο Ιακώβ ευλόγησε τους δύο γιους του Ιωσήφ και όχι τους άλλους εγγονούς του;  `

Οι δύο γιοι του Ιωσήφ, ο Μανασσής και ο Εφραίμ, είναι οι μοναδικοί εγγονοί που ευλόγησε ο Ιακώβ.  Ανυψώνονται έτσι από εγγονοί σε γιοι  (Γέν.48:5). Αν και η ευλογία του Ιακώβ υποδηλώνει την υπεροχή του δεύτερου, του Εφραίμ, έναντι του πρώτου, του Μανασσή, η ευλογία του Ιακώβ αφορά ουσιαστικά τον Ιωσήφ (Γέν.48:15).

Αυτό που βλέπουμε εδώ είναι μια προσωπική μαρτυρία για την πιστότητα του Θεού σε αυτούς στο παρελθόν και την υπόσχεσή Του γι' αυτούς στο μέλλον. Ο Ιακώβ αναφέρεται στον Θεό του Αβραάμ και του Ισαάκ (Γέν.48:15), ο Οποίος τους παρείχε τροφή και προστασία. Είναι ο ίδιος Θεός που τον «λύτρωσε από όλα τα κακά» (εδ.16). Ο Ιακώβ έχει επίσης κατά νου τον Θεό της Βαιθήλ (Γέν. 31:13) με τον Οποίο πάλεψε (Γέν.32:29) και που άλλαξε το όνομά του από Ιακώβ σε Ισραήλ (Γέν.32:26-29).

Αναφερόμενος σε όλες αυτές τις εμπειρίες όπου ο Κύριος μετατρέπει το κακό σε καλό, ο Ιακώβ εκφράζει την ελπίδα του ότι ο Θεός θα φροντίσει για τη των εγγονών του, όπως νοιάστηκε για τη δική του τη ζωή και του Ιωσήφ. Ο Ιακώβ σκέφτεται επίσης το μέλλον, όταν οι απόγονοί του θα επιστρέψουν στη Χαναάν. Αυτή η ελπίδα είναι ξεκάθαρη από την αναφορά του στη Συχέμ (Γέν.48:22) η οποία δεν είναι μόνο ένα κομμάτι γης που είχε αποκτήσει (Γέν.33:19), αλλά είναι επίσης το μέρος όπου θα ταφούν τα οστά του Ιωσήφ (Ναυή 24:32) και όπου θα διανεμηθεί η γη στις φυλές του Ισραήλ (Ναυή 24:1). Ακόμη και μέσα σε όλα όσα έχουν συμβεί, ο Ιακώβ έχει κατά νου τις υποσχέσεις του Θεού, που είπε ότι μέσω αυτής της οικογένειας θα ευλογηθούν όλες οι φυλές της γης (Γέν.12:3).

`ΣΚΕΨΗ: Διαβάστε Πράξεις 3:25-26. Σύμφωνα με τον Πέτρο, πώς εκπληρώθηκε αυτή η υπόσχεση του εδαφίου Γέν. 12:3; Πώς λάβαμε εμείς, οι ίδιοι, αυτήν την ευλογία;`