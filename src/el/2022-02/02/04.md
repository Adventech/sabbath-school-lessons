---
title:  Κρυφτηκαν Απο Τον Θεο
date:  05/04/2022
---

`Διαβάστε Γένεση 3:7-13. Γιατί ο Αδάμ και η Εύα ένιωσαν την ανάγκη να κρυφτούν από τον Θεό; Γιατί ο Θεός έκανε την ερώτηση «πού είσαι;» Πώς προσπάθησαν ο Αδάμ και η Εύα να δικαιολογήσουν τη συμπεριφορά τους; `

Αφού αμάρτησαν, ο Αδάμ και η Εύα ένιωσαν γυμνοί επειδή έχασαν τα ενδύματα της δόξας τους, τα οποία αντανακλούσαν την παρουσία του Θεού (δείτε Ψαλ.8:5, συγκρίνετε με Ψαλ.104:1-2). Η εικόνα του Θεού είχε επηρεαστεί από την αμαρτία. Το ρήμα «φτιάχνω» στη φράση «έφτιαξαν για τον εαυτό τους περιζώματα» (Γέν.3:7), ίσχυε μέχρι εκείνη τη στιγμή μόνο για τον Θεό τον Δημιουργό (Γέν.1:7,16,25). Είναι σαν να αντικατέστησαν τον Δημιουργό στην προσπάθεια τους να καλύψουν την αμαρτία τους, μια πράξη που ο Παύλος καταγγέλλει ως δικαιοσύνη εξ έργων (Γαλ.2:16). Όταν ο Θεός πλησιάζει, κάνει τη ρητορική ερώτηση «Πού είσαι;» (Γέν.3:9), την ίδια ερώτηση που θα κάνει αργότερα στον Κάιν (Γέν.4:9).  Φυσικά, ο Θεός γνώριζε τις απαντήσεις. Οι ερωτήσεις Του έγιναν προς όφελος των ενόχων, για να τους βοηθήσουν να συνειδητοποιήσουν τι έχουν κάνει, και ακόμη ταυτόχρονα, να τους οδηγήσουν στη μετάνοια και τη σωτηρία. Από την πρώτη στιγμή που οι άνθρωποι αμάρτησαν, ο Κύριος εργάστηκε για τη σωτηρία και τη λύτρωσή τους.

Στην πραγματικότητα, όλο αυτό αντανακλά την ιδέα της ερευνητικής κρίσης, η οποία ξεκινά με τον δικαστή που ανακρίνει τον ένοχο (Γέν.3:9) ώστε να τον προετοιμάσει για την ποινή (Γέν.3:14-19). Αλλά το κάνει επίσης για να προτρέψει σε μετάνοια, η οποία τελικά θα οδηγήσει στη σωτηρία (Γέν.3:15). Αυτό είναι ένα μοτίβο που φαίνεται σε όλη την Αγία Γραφή. Αρχικά, όπως συνηθίζεται με τους αμαρτωλούς, ο Αδάμ και η Εύα προσπαθούν και οι δύο να αποφύγουν την κατηγορία, επιδιώκοντας να κατηγορήσουν άλλους. Στην ερώτηση του Θεού, ο Αδάμ απαντά ότι η γυναίκα που Εκείνος του είχε δώσει (Γέν.3:12), αυτή τον οδήγησε να το κάνει. Το λάθος ήταν δικό της (και εννοείται, και του Θεού), όχι δικό του. Η Εύα απαντά ότι το φίδι ήταν που την εξαπάτησε.  Το εβραϊκό ρήμα nasha', «εξαπατώ», (στη Γέν.3:13) σημαίνει να δίνεις στους ανθρώπους ψεύτικες ελπίδες και να τους κάνεις να πιστεύουν ότι κάνουν το σωστό (Α'Βασ.19:10, Ησ.37:10, Ιερ.49:16).

Ο Αδάμ κατηγορεί τη γυναίκα, λέγοντας ότι αυτή του έδωσε τον καρπό (υπάρχει κάποια αλήθεια σε αυτό), και η Εύα κατηγορεί το φίδι, λέγοντας ότι την εξαπάτησε (υπάρχει κάποια αλήθεια και σε αυτό). Τελικά όμως, και οι δύο ήταν ένοχοι.

`ΣΚΕΨΗ: Προσπάθησαν να κατηγορήσουν κάποιον άλλον για αυτό που έκαναν; Γιατί τόσο εύκολα κάνουμε κι εμείς το ίδιο;`