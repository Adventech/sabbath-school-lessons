---
title:  Η Καταληξη Του  Φιδιου
date:  06/04/2022
---

`Τι είπε ο Κύριος στο φίδι, και ποια η ελπίδα που υπονοείται στο εδάφιο Γέν.3:15;`

Ο Θεός ξεκινά την κρίση Του με το φίδι γιατί αυτό είναι που ξεκίνησε όλο το δράμα. Επίσης, το φίδι, είναι το μόνο ον που είναι καταραμένο σε αυτήν την αφήγηση. Εδώ έχουμε ένα είδος «ανατροπής» της Δημιουργίας.  Ενώ η Δημιουργία οδήγησε στη ζωή, την εκτίμηση του καλού και σε ευλογίες, η κρίση οδηγεί στο θάνατο, το κακό και τις κατάρες - αλλά και στην ελπίδα και την υπόσχεση της  σωτηρίας. Συνημμένη στη ζοφερή εικόνα του συντετριμμένου φιδιού που τρώει χώμα (Γέν.3:14) λάμπει η ελπίδα της σωτηρίας της ανθρωπότητας, η οποία εμφανίζεται με τη μορφή προφητείας. Ακόμη και πριν από τις καταδίκες του Αδάμ και της Εύας, οι οποίες θα ακολουθήσουν, ο Κύριος τούς δίνει την ελπίδα της λύτρωσης (Γέν.3:15). Ναι, έχουν αμαρτήσει. Ναι, θα υποφέρουν εξαιτίας της αμαρτίας τους, και ναι θα πεθάνουν εξαιτίας των αμαρτιών. Όμως παρόλα αυτά, υπάρχει η απόλυτη ελπίδα, η ελπίδα της σωτηρίας.

`Συγκρίνετε Γέν.3:15 με Ρωμ.16:20, Εβρ. 2:14 και Αποκ.12:17. Πώς αποκαλύπτονται το σχέδιο της σωτηρίας, καθώς και η Μεγάλη Διαμάχη σε αυτά τα κείμενα;  `

Παρατηρήστε τους παραλληλισμούς μεταξύ της Γένεσης 3:15 και της Αποκάλυψης 12:17: «ο δράκοντας» (το φίδι), «οργίστηκε» (έχθρα) «ενάντια στη γυναίκα» στην Αποκάλυψη (η γυναίκα στην Εδέμ) και στους «υπόλοιπους από το σπέρμα της» (σπέρμα).  Ο Πόλεμος (η Μεγάλη Διαμάχη) που μεταφέρθηκε στην Εδέμ με την Πτώση, θα συνεχιστεί μέχρι το τέλος των αιώνων. Ωστόσο, η υπόσχεση της ήττας του Σατανά είχε ήδη δοθεί στην Εδέμ, ότι δηλαδή το κεφάλι του θα συντριφτεί, κάτι που αποκαλύπτεται πολύ ρητά στην Αποκάλυψη, η οποία απεικονίζει τον τελειωτικό του θάνατο (Αποκ.20:10). Δηλαδή, από την αρχή, δόθηκε στην ανθρωπότητα ελπίδα ότι θα υπάρξει διέξοδος από το τρομερό χάος που προήλθε από τη γνώση του κακού, και αυτήν την ελπίδα μπορούμε ήδη να την έχουμε όλοι.

`ΣΚΕΨΗ: Γιατί είναι τόσο παρηγορητικό το ότι στην ίδια την Εδέμ, όπου ξεκίνησε η αμαρτία και το κακό στη γη, ο Κύριος άρχισε να αποκαλύπτει το σχέδιο της σωτηρίας;`