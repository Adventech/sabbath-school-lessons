---
title:  Ο Απαγορευμενος Καρπος
date:  04/04/2022
---

`Διαβάστε Γέν.2:16-17 και 3:1-6 (δείτε επίσης Ιωάν.8:44).  Συγκρίνετε τις λέξεις της εντολής του Θεού στον Αδάμ με τις λέξεις του φιδιού στη γυναίκα. Ποιες είναι οι διαφορές μεταξύ των δύο αυτών λόγων και ποιο είναι το νόημα αυτών των διαφορών; `

Σημειώστε τους παραλληλισμούς μεταξύ της συνομιλίας του Θεού με τον Αδάμ (Γέν.2:16, 17) και τη συνομιλία της Εύας με το φίδι. Είναι σαν το φίδι να έχει αντικαταστήσει τον Θεό και να γνωρίζει ακόμη καλύτερα από Αυτόν. Στην αρχή, έκανε απλώς μια ερώτηση, υπονοώντας ότι η γυναίκα είχε, ίσως, αντιληφθεί με λανθασμένο τρόπο τα λόγια του Θεού. Αλλά μετά ο Σατανάς αμφισβήτησε ανοιχτά τις προθέσεις του Θεού και μάλιστα Τον διέψευσε.

Η επίθεση του Σατανά αφορά τον θάνατο και τη γνώση του καλού και του κακού. Ενώ ο Θεός δήλωσε ξεκάθαρα και εμφατικά ότι ο θάνατός τους θα ήταν βέβαιος (Γέν.2:17), ο Σατανάς είπε, αντίθετα, ότι δεν θα πέθαιναν, δηλώνοντας έτσι ότι οι άνθρωποι ήταν αθάνατοι (Γέν.3:4). Ενώ ο Θεός απαγόρεψε στον Αδάμ να φάει τον καρπό (Γέν.2:17), ο Σατανάς τούς ενθάρρυνε να φάνε τον καρπό, επειδή τρώγοντάς τον θα γίνονταν σαν θεοί (Γέν.3:5).

Τα δύο επιχειρήματα του Σατανά, η αθανασία και το να είσαι σαν θεός, έπεισαν την Εύα να φάει τον καρπό. Είναι ανησυχητικό ότι μόλις η γυναίκα αποφάσισε να παρακούσει τον Θεό και να φάει από το απαγορευμένο δέντρο, συμπεριφέρθηκε σαν να μην ήταν πια ο Θεός παρών αλλά να είχε αντικατασταθεί από την ίδια. Το κείμενο υπαινίσσεται αυτήν την αλλαγή της προσωπικότητας. Η Εύα χρησιμοποιεί τη γλώσσα του Θεού: Η αξιολόγηση της Εύας για το απαγορευμένο δέντρο, «είδε ότι … ήταν καλό» (Γέν.3:6), μας θυμίζει την αξιολόγηση του Θεού για τη δημιουργία Του, «είδε …ότι ήταν καλό» (Γεν. 1:4, κ.λπ.)

Αυτοί οι δύο πειρασμοί, του να είσαι αθάνατος και να είσαι σαν θεός, βρίσκονται στη ρίζα της ιδέας της αθανασίας στις αρχαίες αιγυπτιακές και ελληνικές θρησκείες. Η επιθυμία της αθανασίας, η οποία πίστευαν ότι ήταν μια θεϊκή ιδιότητα, τους υποχρέωνε να αναζητήσουν και τη θεϊκή υπόσταση, να αποκτήσουν την αθανασία. Αυτός ο τρόπος σκέψης πέρασε και στους εβραιοχριστιανικούς πολιτισμούς και γέννησε την πίστη στην αθανασία της ψυχής, η οποία υπάρχει ακόμη και σήμερα σε πολλές εκκλησίες.

`ΣΚΕΨΗ: Αναλογιστείτε όλα τα πιστεύω σήμερα που διδάσκουν ότι υπάρχει κάτι εκ φύσεως  αθάνατο σε όλους μας. Πώς η κατανόησή μας για την ανθρώπινη φύση και την κατάσταση των νεκρών, μας παρέχει τόσο ισχυρή προστασία έναντι αυτής της επικίνδυνης εξαπάτησης;`