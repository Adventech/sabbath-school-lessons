---
title:  Το  Αναποφευκτο Του Ανθρωπου
date:  07/04/2022
---

`Διαβάστε Γένεση 3:15-24.  Ως αποτέλεσμα της Πτώσης, τι συνέβη στον Αδάμ και την Εύα;  `

Ενώ η κρίση του Θεού στο φίδι προσδιορίζεται ρητά ως κατάρα (Γέν.3:14), δεν προσδιορίζεται το ίδιο για τη γυναίκα και τον άνδρα. Η μόνη φορά που χρησιμοποιείται ξανά η λέξη «κατάρα» είναι όταν αναφέρεται στη «γη» (Γέν.3:17).  Δηλαδή, ο Θεός είχε άλλα σχέδια για τον άντρα και τη γυναίκα, σε αντίθεση με το φίδι. Τους προσφέρθηκε ελπίδα που δεν προσφέρθηκε στο φίδι.

Επειδή η αμαρτία της γυναίκας οφείλεται στη συσχέτισή της με το φίδι, το εδάφιο που περιγράφει την κρίση του Θεού για τη γυναίκα σχετίζεται με την κρίση του φιδιού. Το εδάφιο Γένεση 3:16 δεν ακολουθεί απλώς το εδάφιο 15, αλλά οι παραλληλισμοί μεταξύ των δύο προφητειών υποδεικνύουν επίσης ξεκάθαρα ότι η προφητεία για τη γυναίκα στο εδάφιο 16 πρέπει να διαβαστεί σε σχέση με τη Μεσσιανική προφητεία στο εδάφιο 15. Επομένως, η κρίση του Θεού για τη γυναίκα, συμπεριλαμβανομένης της τεκνοποίησης, πρέπει να γίνει κατανοητή με τη θετική προοπτική της σωτηρίας (συγκρίνετε με  Α’Τιμ. 2:14-15).

Επειδή η αμαρτία του άντρα οφείλεται στο γεγονός ότι άκουσε τη γυναίκα αντί να υπακούσει στον Θεό, το έδαφος από το οποίο πλάστηκε είναι καταραμένο (Γέν.3:17). Ως αποτέλεσμα, ο άνδρας θα πρέπει να εργαστεί σκληρά (Γέν.3:17–19)  και στη συνέχεια θα «επιστρέψει» στη γη από όπου προήλθε (Γέν.3:19), κάτι που δεν θα έπρεπε ποτέ να συμβεί και δεν ήταν ποτέ μέρος του αρχικού σχεδίου του Θεού.

Είναι σημαντικό ότι ενάντια σε αυτήν την απελπιστική προοπτική του θανάτου, ο Αδάμ στρέφεται στη γυναίκα, όπου βλέπει την ελπίδα της ζωής μέσω του τοκετού της (Γέν.3:20). Δηλαδή, ακόμη και εν μέσω της ποινής του θανάτου, βλέπει την ελπίδα της ζωής.

Όπως κάθε στοργικός γονέας, ο Θεός ήθελε μόνο το καλό για αυτούς και όχι το κακό. Αλλά τώρα που γνώριζαν το κακό, ο Θεός θα έκανε ό,τι μπορούσε για να τους σώσει από αυτό. Έτσι, ακόμη και μέσα σε αυτές τις κρίσεις, δεν χάθηκε καμία ελπίδα για αυτούς, παρά την ξεκάθαρα προκλητική ανυπακοή τους στον Θεό - παρότι ζούσαν στον παράδεισο και δεν είχαν κανέναν απολύτως λόγο να αμφιβάλλουν για Εκείνον, για τα λόγια Του ή την αγάπη Του για αυτούς.

`ΣΚΕΨΗ: Αν και τείνουμε να θεωρούμε τη «γνώση» αυτή καθαυτή ως καλή, γιατί είναι κάτι που δεν ισχύει πάντα; Ποια είναι μερικά πράγματα που είναι καλύτερα να μην τα γνωρίζουμε;`