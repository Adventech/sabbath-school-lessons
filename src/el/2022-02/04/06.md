---
title:  'Η  Διαθηκη:  Μερος 2Ο'
date:  21/04/2022
---

`Διαβάστε Γένεση 8:21 - 9:1. Ποια είναι η σημασία της δέσμευσης του Θεού για τη διατήρηση της ζωής; Πώς η ευλογία του Θεού εκπληρώνει αυτή τη δέσμευση;  `

Η δέσμευση του Θεού να διατηρήσει τη ζωή ήταν μια πράξη χάριτος, δεν ήταν αποτέλεσμα ανθρώπινων αρετών. Ο Θεός αποφάσισε να διατηρήσει τη ζωή στη γη παρά το κακό στην καρδιά των ανθρώπων (Γέν.8:21). Στη Γένεση 8:22 διαβάζουμε ότι «όσον καιρό η γη παραμένει», οι εποχές θα έρχονται και θα περνούν και η ζωή θα διατηρηθεί. Με λίγα λόγια, ο Θεός δεν έχει εγκαταλείψει τη δημιουργία Του.

Στην πραγματικότητα, τα παρακάτω εδάφια του κεφαλαίου μιλούν για τις ευλογίες του Θεού και μας μεταφέρουν πίσω στην αρχική Δημιουργία και τις ευλογίες της (Γέν.1:22,28, 2:3). Ο Κύριος, κατά μία έννοια, έδινε στην ανθρωπότητα την ευκαιρία να ξεκινήσει από την αρχή, να κάνει μια καινούρια αρχή.

`Διαβάστε τη Γένεση 9:8-17. Ποια είναι η σημασία του ουράνιου τόξου; Πώς σχετίζεται αυτό το σημείο της διαθήκης (Γέν.9:13) με το άλλο σημείο της διαθήκης, το Σάββατο;  `

Η φράση «στήνω τη διαθήκη μου σε σας» επαναλαμβάνεται (Γέν.9:9,11,17), σηματοδοτώντας το αποκορύφωμα και την εκπλήρωση της αρχικής υπόσχεσης του Θεού (Γέν.6:18). Μετά την προηγούμενη ενότητα, η οποία παραλληλίζεται με την έκτη ημέρα της Δημιουργίας, αυτή η ενότητα παραλληλίζεται με την ενότητα για την έβδομη ημέρα της Δημιουργίας, το Σάββατο. Η επανάληψη, επτά φορές, της λέξης διαθήκη αντηχεί το Σάββατο. Όπως και το Σάββατο, το ουράνιο τόξο είναι το σημάδι της διαθήκης (Γέν.9:13, 14, 16 συγκρίνετε με Έξ. 31:12-17). Επίσης, όπως το Σάββατο, έτσι και το ουράνιο τόξο έχει παγκόσμια εμβέλεια, ισχύει σε όλο τον κόσμο. Όπως το Σάββατο, ως σημάδι της Δημιουργίας, είναι για όλους παντού, έτσι και η υπόσχεση ότι δεν θα έρθει άλλος παγκόσμιος κατακλυσμός, είναι για όλους παντού.

`ΣΚΕΨΗ: Την επόμενη φορά που θα δείτε ένα ουράνιο τόξο, σκεφτείτε όλες τις υποσχέσεις του Θεού σε εμάς. Γιατί μπορούμε να εμπιστευτούμε αυτές τις υποσχέσεις και πώς το ουράνιο τόξο μας δείχνει ότι μπορούμε να τις εμπιστευτούμε;`