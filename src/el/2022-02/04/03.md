---
title:  Το Γεγονος Του Κατακλυσμου
date:  18/04/2022
---

Το εβραϊκό ρήμα «asah» που σημαίνει κάνω και αναφέρεται στις ενέργειες του Νώε, είναι επίσης λέξη κλειδί στην αφήγηση της Δημιουργίας στη Γένεση (Γέν.1:7, 16, 25, 26, 31 Γέν.2:2). Οι πράξεις υπακοής του Νώε στον Θεό είναι σαν τις πράξεις δημιουργίας του Θεού. Το μήνυμα που μπορούμε να λάβουμε από αυτόν τον σύνδεσμο είναι ότι ο Κατακλυσμός δεν αφορά μόνο την τιμωρία της ανθρωπότητας από τον Θεό αλλά και τη σωτηρία της από τον Θεό.

`Διαβάστε Γένεση 7. Γιατί η περιγραφή του Κατακλυσμού μας θυμίζει την αφήγηση της Δημιουργίας; Τι διδάγματα μπορούμε να αντλήσουμε από τους παραλληλισμούς μεταξύ των δύο γεγονότων;  `

Μια προσεκτική ανάγνωση του κειμένου για τον Κατακλυσμό αποκαλύπτει τη χρήση πολλών κοινών λέξεων και εκφράσεων με την ιστορία της Δημιουργίας: ►επτά (Γέν.7:2, 3, 4, 10 συγκρίνετε με Γέν.2:1–3) ►αρσενικό και θηλυκό (Γέν.7:2, 3, 9, 16 συγκρίνετε με Γέν.1:27) ►σύμφωνα με το είδος του (Γέν.7:14 συγκρίνετε με Γέν.1:11, 12, 21, 24, 25) ►κτήνη, πουλιά, ερπετά (βλέπε Γέν.7:8, 14, 21, 23 συγκρίνετε με Γέν.1:24, 25) ►και πνοή ζωής (Γέν.7:15, 22 συγκρίνετε με Γέν.2:7).

Η ιστορία του Κατακλυσμού λοιπόν μοιάζει με την ιστορία της Δημιουργίας. Αυτοί οι απόηχοι των αφηγήσεων της Δημιουργίας αποκαλύπτουν ότι ο Θεός που δημιουργεί είναι ο ίδιος με τον Θεό που καταστρέφει (Δευτ.32:39). Όμως, αυτοί οι απόηχοι μεταφέρουν επίσης κι ένα μήνυμα ελπίδας: ο Κατακλυσμός έχει σχεδιαστεί να είναι μια νέα δημιουργία που οδηγεί σε μια νέα ύπαρξη.

Η κίνηση των υδάτων δείχνει ότι αυτό το γεγονός της αναδημιουργίας, στην πραγματικότητα αντιστρέφει την πράξη της Δημιουργίας στη Γένεση 1. Σε αντίθεση με τη Γένεση 1, όπου περιγράφεται ο διαχωρισμός των νερών «που ήσαν κάτω από το στερέωμα από τα νερά που ήσαν επάνω από το στερέωμα» (Γέν.1:7), ο Κατακλυσμός περιλαμβάνει την επανένωσή τους καθώς εκρήγνυνται πέρα από τα όρια τους (Γέν.7:11).

Αυτή η διαδικασία εκφράζει ένα παράδοξο μήνυμα: Ο Θεός πρέπει να καταστρέψει αυτό που υπήρχε πριν για να επιτρέψει μετά μια νέα δημιουργία. Η δημιουργία της νέας γης απαιτεί την καταστροφή της παλαιάς. Το γεγονός του Κατακλυσμού προεικονίζει την μελλοντική σωτηρία του κόσμου στο τέλος των αιώνων: «Και είδα έναν καινούργιο ουρανό και μια καινούργια γη επειδή, ο πρώτος ουρανός και η πρώτη γη παρήλθε» (Αποκ.21:1 συγκρίνετε με Ησ.65:17).

`ΣΚΕΨΗ: Τι πρέπει να καταστραφεί μέσα μας για να δημιουργηθεί εκ νέου; (Ρωμ.6:1-6).`