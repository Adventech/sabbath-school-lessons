---
title:  Η  Ανοδος Του  Ιωσηφ  Στην  Εξουσια
date:  12/06/2022
---

Για τον Ιωσήφ, τα όνειρα του Φαραώ αποκάλυψαν τι επρόκειτο να κάνει ο Θεός (Γέν.41:28) στη γη της Αιγύπτου. Ο Ιωσήφ, ωστόσο, δεν καλεί τον Φαραώ να πιστέψει στον Θεό του. Αντίθετα, η άμεση απάντηση του Ιωσήφ είναι η δράση. Προτείνει μία προνοητική και με απολαβές ενέργεια. Είναι ενδιαφέρον ότι ο Φαραώ από τον λόγο του Ιωσήφ κρατάει μόνο το κομμάτι της διαχείρισης, για το οποίο φαίνεται να ενδιαφέρεται περισσότερο, παρά για το πνευματικό νόημα του ονείρου και τον Θεό που του το έστειλε.

`Διαβάστε Γένεση 41:37-57.  Ποια είναι η θέση του Θεού στην επιτυχία του Ιωσήφ; `

Ο Φαραώ επιλέγει τον Ιωσήφ να αναλάβει την ευθύνη όχι τόσο επειδή ερμήνευσε σωστά τα όνειρά του και αποκάλυψε το επερχόμενο πρόβλημα στη χώρα, αλλά επειδή έχει μια λύση για αυτό το πρόβλημα.  Ακόμη ένας λόγος που ο Φαραώ επιλέγει τον Ιωσήφ είναι επειδή «ο λόγος του άρεσε στον Φαραώ, και σε όλους τους δούλους του» (Γέν.41:37). Η επιλογή του Φαραώ φαίνεται να ήταν περισσότερο ρεαλιστική παρά θρησκευτική.  Και όμως, ο Φαραώ αναγνωρίζει ότι η παρουσία του Πνεύματος του Θεού (εδ.38) βρίσκεται στον Ιωσήφ, ο οποίος χαρακτηρίζεται ως συνετός και φρόνιμος (εδ.39), μια έκφραση που χαρακτηρίζει τη σοφία την οποία δίνει ο Θεός (Γέν.41:33, συγκρίνετε με Α' Βασ.3:12).

Όλες οι λεπτομέρειες που αναφέρονται στο Βιβλικό κείμενο ταιριάζουν στην ιστορική κατάσταση της Αιγύπτου εκείνη την εποχή. Πολιτικά, το γεγονός ότι ο Φαραώ διορίζει τον Ιωσήφ ως διοικητή δεν είναι ασυνήθιστο στην αρχαία Αίγυπτο, όπου έχουν υπάρξει μαρτυρίες για περιπτώσεις ξένων διοικητών.

Τα επόμενα επτά χρόνια είναι χρόνια αφθονίας τόσο που η παραγωγή σιτηρών είναι ανυπολόγιστη, σημάδι υπερφυσικής πρόνοιας. Η σύγκριση «σαν την άμμο της θάλασσας» (Γέν.41:49) αποκαλύπτει ότι πρόκειται για την ευλογία του Θεού (Γέν.22:17). Ο Ιωσήφ αντικατοπτρίζει προσωπικά αυτή την ευλογία στη δική του καρποφορία, μια σύμπτωση που αποδεικνύει την παρουσία του ίδιου Θεού πίσω από τα δύο φαινόμενα. Ο Ιωσήφ έχει δύο γιους τα ονόματα των οποίων δείχνουν την εμπειρία που έχει όσον αφορά την πρόνοια του Θεού, η οποία έχει μετατρέψει τη μνήμη του πόνου σε χαρά (Μανασσής) και την προηγούμενη θλίψη σε καρποφορία (Εφραίμ). Τι ισχυρό παράδειγμα για το πώς ο Θεός μετέτρεψε κάτι κακό σε κάτι πολύ καλό!

`ΣΚΕΨΗ: Ποιοι είναι οι τρόποι που θα μπορούν οι άλλοι να δουν από το είδος της ζωής που ζούμε την πραγματικότητα του Θεού μας;`