---
title:  Ο Θανατος Της Ραχηλ
date:  02/06/2022
---

`Διαβάστε Γένεση 35:15-29. Ποια άλλα δεινά αντιμετώπισε ο Ιακώβ μέσα στη δυσλειτουργική οικογένεια του;  `

Μόλις ο Ιακώβ φεύγει από τη Βαιθήλ, τρία αλληλένδετα περιστατικά σηματοδοτούν το τελευταίο βήμα του ταξιδιού του προς τη Γη της Επαγγελίας: γεννιέται ο τελευταίος γιος του, πεθαίνει η Ραχήλ, και ο Ρουβήν, ο πρώτος του γιος από τη Λία, κοιμάται με την παλλακίδα του Ιακώβ. Το κείμενο δεν λέει το λόγο που έκανε κάτι τόσο κακό. Μπορεί να ήθελε με κάποιο τρόπο να αμαυρώσει τη γέννηση του τελευταίου γιου του Ιακώβ ταπεινώνοντας τη μνήμη της Ραχήλ. Δεν γνωρίζουμε.

Η γέννηση του τελευταίου γιου του Ιακώβ συνδέεται με τη Βηθλεέμ (Γέν.35:19) που βρίσκεται εντός των ορίων της Γης της Επαγγελίας. Αυτή η γέννηση είναι η πρώτη εκπλήρωση της υπόσχεσης του Θεού για το μέλλον του Ισραήλ.  Η μαία, προφητικά, απευθύνεται στη Ραχήλ με τα ίδια λόγια που χρησιμοποίησε ο Θεός για να καθησυχάσει τον Αβραάμ: «Μη φοβάσαι» (Γέν. 35:17, συγκρίνετε με Γέν. 15:1).

Είναι ενδεικτικό ότι ο Ιακώβ αλλάζει το όνομα που η ετοιμοθάνατη Ραχήλ έδωσε στον γιο της, Βεν-ονί που σημαίνει «γιος της λύπης μου» για να σηματοδοτήσει τον πόνο της, σε Βενιαμίν που σημαίνει «γιος της δεξιάς». Ίσως να ήθελε να υπονοήσει την κατεύθυνση του νότου, για να εκφράσει την ελπίδα του για την Γη της Επαγγελίας και για όλα όσα είπε ο Θεός ότι θα έκανε για τον λαό Του αφού εγκατασταθούν εκεί.

Ωστόσο, κατά τη διάρκεια αυτής της περιόδου, ο Ρουβήν έχει σεξουαλικές σχέσεις με τη Βαλλά, την παλλακίδα του πατέρα του και υπηρέτρια της Ραχήλ (Γέν.35:25, 30:3). Δεν ξέρουμε γιατί έκανε αυτή τη σκανδαλώδη πράξη, αλλά είναι άλλο ένα παράδειγμα ανθρώπινης εξαχρείωσης.

Παραδόξως, ο Ιακώβ δεν αντιδρά στο άκουσμα αυτής της φρικτής πράξης (Γέν.35:22). Ίσως σε αυτό το σημείο της ζωής του, έχει εμπιστοσύνη ότι ο Θεός θα εκπληρώσει τον λόγο Του παρά την αμαρτία και το κακό που μερικές φορές συμβαίνει γύρω του.

Αυτό ακριβώς το μάθημα πίστης υπονοείται στον κατάλογο των 12 γιων του Ιακώβ, οι οποίοι θα είναι οι πρόγονοι του λαού Ισραήλ (Γέν.35:22-26) - όχι οι πιο ελκυστικοί και καλοσυνάτοι άνθρωποι, όπως θα δούμε. Ωστόσο, παρόλα τα προβλήματα, όλες τις δυσλειτουργίες, ακόμη και το απόλυτο κακό όπως η αμαρτία του Ρουβήν με την Βαλλά, το θέλημα του Θεού επρόκειτο να εκπληρωθεί μέσω αυτής της οικογένειας, ανεξάρτητα από το πόσο μπερδεμένη ήταν.

`ΣΚΕΨΗ: Παρά τα ανθρώπινα λάθη, οι τελικοί σκοποί του Θεού θα εκπληρωθούν. Φανταστείτε τι θα γινόταν αν οι άνθρωποι συνεργάζονταν μαζί Του, αν Τον υπάκουαν. Πόσο πιο εύκολα - με λιγότερο πόνο, άγχος και καθυστέρηση - θα μπορούσε να εκπληρωθεί το θέλημα του Θεού;`