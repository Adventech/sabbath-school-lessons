---
title:  Επικρατουσα Ειδωλολατρεια
date:  01/06/2022
---

`Διαβάστε Γέν. 34:30 – 35:15. Τι μπορούμε να διδαχθούμε για την αληθινή λατρεία από αυτό το περιστατικό;  `

Αμέσως μετά το παράπονο του Ιακώβ ότι η ειρήνη του με τους Χαναναίους είχε κλονιστεί (Γέν.34:30) και την αποδοκιμασία του στους δύο γιους του (Γέν.34:30), ο Θεός παροτρύνει τον Ιακώβ να φύγει από τη Συχέμ και να επιστρέψει στη Βαιθήλ για να ανανεώσει τη διαθήκη του. Ο Κύριος του λέει ότι μόλις φτάσει εκεί πρέπει να χτίσει ένα βωμό.

Εντωμεταξύ, το πρώτο πράγμα που καταγράφεται μετά την εντολή του Θεού, είναι ότι ο Ιακώβ λέει στο λαό του να απομακρύνει τα είδωλα των Χαναναίων που τα είχαν πάρει όταν λεηλάτησαν την πόλη Συχέμ, καθώς και τα είδωλα που είχε κλέψει η Ραχήλ από τον πατέρα της (Γέν.31:19, 32). Όλα αυτά, επίσης, είναι ζωτικής σημασίας για την ιδέα της διαθήκης με τον Θεό.

Αυτά τα είδωλα είχαν διατηρηθεί και, πιθανώς, λατρεύονταν παρά τη δέσμευση του Ιακώβ στον Θεό. Δεν ήταν αρκετό για τον Ιακώβ να αφήσει τη Συχέμ προκειμένου να ξεφύγει από την επιρροή των Χαναναίων. Ο Ιακώβ έπρεπε να απαλλαγεί από τα είδωλα μέσα στο στρατόπεδο αλλά και από αυτά μέσα στις καρδιές του λαού του.

Η διαδικασία της μετάνοιας συνίσταται σε κάτι περισσότερο από μια φυσική μετακίνηση από το ένα μέρος στο άλλο ή μια μετακίνηση από τη μια εκκλησία στην άλλη. Το πιο σημαντικό, είναι ότι επιδιώκουμε με τη χάρη του Θεού να εξαλείψουμε την ειδωλολατρία στην καρδιά μας, ανεξάρτητα από το πού ζούμε, επειδή μπορούμε να φτιάξουμε είδωλα σχεδόν από οτιδήποτε.

Όταν ο Ιακώβ υπακούει στον Θεό και προχωρά σύμφωνα με την εντολή Του, ο Θεός τελικά επεμβαίνει και ο τρόμος του Θεού (Γέν.35:5) επηρεάζει όλους τους ανθρώπους γύρω τους και δεν τολμούν να επιτεθούν στον Ιακώβ. Ο Ιακώβ είναι έτοιμος να προσκυνήσει με όλο το λαό που ήταν μαζί του (Γέν.35:6), υποδηλώνει ότι η οικογενειακή ενότητα έχει αποκατασταθεί. Ο Ιακώβ δίνει σε αυτό το μέρος το όνομα Ελ-βαιθήλ, μια υπενθύμιση του ονείρου του με τη σκάλα - ότι η σύνδεση μεταξύ ουρανού και γης, η οποία είχε διακοπεί για αρκετό καιρό, έχει πλέον αποκατασταθεί.

Η έμφαση δίνεται αυτή τη φορά στον Θεό της Βαιθήλ, παρά στον ίδιο τον τόπο. Ο Θεός υπενθυμίζει στον Ιακώβ το όνομά του «Ισραήλ» (Γέν.35:10), με τη διπλή υπόσχεση που συνεπάγεται αυτή η ευλογία. Η ευλογία του Ιακώβ, πρώτον, σημαίνει καρποφορία, τη γενεαλογία του Μεσσία και τη δημιουργία πολλών εθνών (εδ.11), και δεύτερον, παραπέμπει στη Γη της Επαγγελίας (εδ.12).

`ΣΚΕΨΗ: Ποιοι είναι οι ανεπαίσθητοι τρόποι με τους οποίους η ειδωλολατρία μπορεί να βρει το δρόμο της στη καρδιά μας και τι μπορούμε να κάνουμε γι' αυτό;`