---
title:  Τα Αδελφια Συναντιουνται
date:  30/05/2022
---

Από τον τόπο Φανουήλ που σημαίνει «το πρόσωπο του Θεού» (Γέν.32:30), το μέρος όπου είχε αυτήν την εμπειρία με τον Θεό, ο Ιακώβ πάει να συναντήσει τον αδελφό του. Μετά από 20 χρόνια αποχωρισμού, ο Ιακώβ τον βλέπει να έρχεται με 400 άνδρες (Γέν.33:1). Ο Ιακώβ ανησυχεί και, ως εκ τούτου, προετοιμάζει τον εαυτό του και την οικογένειά του για οτιδήποτε μπορεί να συμβεί.

`Διαβάστε Γέν. 33. Ποια σχέση υπάρχει μεταξύ της εμπειρίας του Ιακώβ να δει το πρόσωπο του Θεού στον Φανουήλ και της εμπειρίας του Ιακώβ να δει το πρόσωπο του αδελφού του; Ποια είναι η συνέπεια αυτής της σύνδεσης όσον αφορά τη σχέση μας με τον Θεό και τη σχέση μας με τους “αδερφούς” μας, όποιοι κι αν είναι αυτοί;  `

Ο Ιακώβ υποκλίνεται επτά φορές μπροστά στον αδελφό του (Γέν.33:3) τον οποίο αποκαλεί πολλές φορές «κύριέ μου» (Γέν.33:8, 13, 15) και αναγνωρίζει τον εαυτό του ως «υπηρέτη» του αδερφού του (Γέν.33:5· συγκρίνετε με Γέν.32:4, 18, 20).  Είναι σημαντικό ότι οι επτά υποκλίσεις του Ιακώβ απηχούν τις επτά ευλογίες του πατέρα του (Γέν.27:27-29). Επιπλέον, όταν υποκλίνεται, αντιστρέφει συγκεκριμένα την ευλογία του πατέρα του, «και έθνη να σε προσκυνήσουν» (Γέν.27:29).

Είναι σαν η πρόθεση του Ιακώβ ήταν να πληρώσει το χρέος του στον αδελφό του και να επιστρέψει την ευλογία που του είχε κλέψει (Γέν.33:11). Όταν ο Ησαύ είδε τον αδελφό του, εντελώς απρόσμενα, έτρεξε στον Ιακώβ και αντί να τον σκοτώσει «τον καταφίλησε και έκλαψαν» (Γέν.33:4).

Αργότερα, ο Ιακώβ σχολίασε στον Ησαύ: «Είδα το πρόσωπό σου σαν να έβλεπα το πρόσωπο του Θεού» (Γέν.33:10).  Ο λόγος για την εξαιρετική δήλωση του Ιακώβ ήταν επειδή κατάλαβε ότι ο Ησαύ τον είχε συγχωρήσει. Το εβραϊκό ρήμα ratsah, «ευαρεστούμαι» (εδ.10) είναι ένας θεολογικός όρος που αναφέρεται σε κάθε θυσία που είναι ευάρεστη, αποδεκτή από τον Θεό, η οποία συνεπάγεται τη Θεϊκή συγχώρηση (Λευ.22:27, Αμώς 5:22).

Η εμπειρία του Ιακώβ από τη συγχώρεση του Θεού στον  Φανουήλ, όπου είδε το πρόσωπο του Θεού, επαναλαμβάνεται τώρα στην εμπειρία του από τη συγχώρεση του αδελφού του, την οποία προσδιορίζει σαν να είδε το πρόσωπο του Θεού.  Ο Ιακώβ ζει ένα δεύτερο Φανουήλ. Ο Ιακώβ έλαβε συγχώρεση και από τον Θεό και από τον αδερφό του. Πραγματικά, τώρα πρέπει να κατάλαβε, ακόμη περισσότερο από πριν, την έννοια της χάρης.

`ΣΚΕΨΗ: Τι έχετε μάθει για τη χάρη από το πώς σας έχουν συγχωρήσει άλλοι - εκτός από τον Κύριο;`