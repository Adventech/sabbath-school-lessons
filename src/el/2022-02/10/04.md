---
title:  Η Ταπεινωση Της Δεινας
date:  31/05/2022
---

Τώρα που ο Ιακώβ έχει συμφιλιωθεί με τον αδερφό του, θέλει να εγκατασταθεί ειρηνικά στη γη Χαναάν. Η λέξη shalem, «με ασφάλεια» (Γέν.33:18), από τη λέξη shalom, «ειρήνη», για πρώτη φορά χαρακτηρίζει το ταξίδι του.

Αφού αγόρασε ένα κομμάτι γης από τους κατοίκους (Γέν.33:19), στήνει ένα βωμό, δείχνοντας την πίστη του και τη συνειδητοποίησή του για το πόσο εξαρτημένος είναι πραγματικά από τον Κύριο. Για κάθε μία από τις θυσίες που προσφέρθηκαν, υπήρξε και μια πράξη λατρείας.

Ωστόσο, για πρώτη φορά στη ζωή του, ο Ιακώβ-Ισραήλ εκτίθεται στα προβλήματα της εγκατάστασής του στη γη Χαναάν. Όπως ο Ισαάκ στα Γέραρα με τον Αβιμέλεχ (Γέν.26:1-33), έτσι και ο Ιακώβ προσπαθεί να βρει παραμονή στη γη των Χαναναίων.

`Διαβάστε τη Γέν. 34. Τι συνέβη ώστε να ανατραπούν τα σχέδιά του για μια ειρηνική συνύπαρξη;  `

Η ιστορία αυτού του απαίσιου περιστατικού υπογραμμίζει την ασάφεια των χαρακτήρων και των πράξεων τους. Ο Συχέμ, ταπεινώνει τη Δείνα, όμως εκδηλώνει επίσης ειλικρινή συναισθήματα και αγάπη για εκείνη. Ο Συχέμ θέλει να επανορθώσει. Είναι μάλιστα πρόθυμος να υποβληθεί στην ιεροτελεστία της διαθήκης της περιτομής.

Εντωμεταξύ, ο Συμεών και ο Λευί, που παρουσιάζονται ως υπερασπιστές του Θεού και των εντολών Του, και που αντιστέκονται στους γάμους με τους Χαναναίους (Λευ.19:29), καταφεύγουν στο ψέμα και την εξαπάτηση (Γέν.34:13) και είναι έτοιμοι να σκοτώσουν και να λεηλατήσουν (Γέν.34:25-27). Οι ενέργειές τους δεν ήταν μόνο καταδικαστέες, αλλά μπορούσαν επίσης να προκαλέσουν περισσότερα προβλήματα.

Όσο για τον Ιακώβ, ενδιαφέρεται μόνο για την ειρήνη. Όταν του αναφέρεται ο βιασμός της κόρης του, δεν λέει τίποτα (Γέν.34:5).  Ωστόσο, αφού άκουσε τι έχουν κάνει οι γιοι του, τους επιπλήττει ανοιχτά για το τι θα μπορούσε να ακολουθήσει: «Με βάλατε σε ταραχή, κάνοντάς με μισητό ανάμεσα στους κατοίκους της γης, ανάμεσα στους Χαναναίους και τους Φερεζαίους· και εγώ έχω λίγους ανθρώπους, και εκείνοι θα μαζευτούν εναντίον μου, και θα με πατάξουν, και θα χαθώ εγώ και η οικογένειά μου» (Γέν.34:30).

`ΣΚΕΨΗ: Σε αυτές τις αφηγήσεις, βλέπουμε επανειλημμένα δόλο και εξαπάτηση, καθώς και πράξεις καλοσύνης και χάρης.  Τι μας λέει αυτό για την ανθρώπινη φύση;`