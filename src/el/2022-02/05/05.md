---
title:   Ας Κατεβουμε
date:  27/04/2022
---

`Διαβάστε Γέν. 11:5-7 και Ψαλ. 139:7-12. Γιατί ο Θεός κατέβηκε εδώ στη γη; Ποιο ήταν το γεγονός που παρακίνησε αυτήν την αντίδραση του Θεού;`

Κατά ειρωνικό τρόπο, αν και οι άνθρωποι ανέβαιναν προς τον ουρανό, ο Θεός έπρεπε να κατέβει προς αυτούς. Η κάθοδος του Θεού είναι μια επιβεβαίωση της υπεροχής Του. Ο Θεός θα είναι πάντα πέρα από την ανθρώπινη εμβέλειά μας. Κάθε ανθρώπινη προσπάθεια να υψωθούμε και να Τον συναντήσουμε στον ουρανό είναι άχρηστη και γελοία. Χωρίς αμφιβολία, προκειμένου να μας σώσει, γι’ αυτό κατέβηκε ο Ιησούς σε εμάς – δεν υπήρχε άλλος τρόπος να μας σώσει.

Μια μεγάλη ειρωνεία στην αφήγηση του Πύργου της Βαβέλ φαίνεται στη δήλωση του Θεού: «για να δει την πόλη και τον πύργο» (Γέν.11:5). Ο Θεός δεν χρειαζόταν να κατέβει για να δει (Ψαλ.139:7–12, συγκρίνετε με Ψαλ.2:4) αλλά το έκανε έτσι κι αλλιώς. Η ιδέα τονίζει την ενασχόληση του Θεού με την ανθρωπότητα.

`Διαβάστε Λουκ.1:26-33.  Τι μας διδάσκουν αυτά τα εδάφια για την έλευση του Θεού σε εμάς;  `

Η κάθοδος του Θεού μάς υπενθυμίζει επίσης την αρχή της δικαιοσύνης με πίστη και τη διαδικασία της χάριτος του Θεού. Όποιο έργο κι αν κάνουμε για τον Θεό, πάλι θα πρέπει να κατέβει για να μας συναντήσει.  Δεν είναι αυτό που κάνουμε εμείς για τον Θεό που θα μας φέρει κοντά Του και στη λύτρωση. Αντίθετα, είναι η κίνηση του Θεού προς εμάς που θα μας σώσει. Στην πραγματικότητα, το κείμενο στη Γένεση αναφέρει δύο φορές ότι ο Θεός κατέβηκε στη γη, κάτι που υποδηλώνει το πόσο πολύ νοιαζόταν για αυτό που συνέβαινε στη γη.

Σύμφωνα με το κείμενο, ο Κύριος ήθελε να βάλει τέλος στη βαθιά ριζωμένη ενότητα των ανθρώπων, η οποία - δεδομένης της πτώσης των ανθρώπων - θα μπορούσε να οδηγήσει μόνο σε όλο και περισσότερο κακό. Γι' αυτό επέλεξε να μπερδέψει τη γλώσσα τους δίνοντας τέλος στα ενωμένα σχέδια τους.

«Τα σχέδια των οικοδόμων της Βαβέλ κατέληξαν στην αποτυχία και στον εξευτελισμό. Το μνημείο της περηφάνιας τους κατάντησε το μνημείο της τρέλας τους. Και παρόλα αυτά οι άνθρωποι συνεχίζουν να ακολουθούν την ίδια πορεία στηριζόμενοι στον εαυτό τους και απορρίπτοντας το νόμο του Θεού. Αυτή την αρχή προσπάθησε να επιβάλει ο Σατανάς στον ουρανό. Από αυτή την αρχή διεπόταν ο Κάιν όταν έφερε την προσφορά του στο Θεό.» Ε. Χουάιτ, Π.Π. σελ.98

`ΣΚΕΨΗ: Πώς βλέπουμε στην αφήγηση του Πύργου της Βαβέλ ακόμη ένα παράδειγμα ανθρώπινης βλασφημίας και πώς, τελικά, αυτό αποτυγχάνει; Τί προσωπικά μαθήματα μπορούμε να πάρουμε από αυτή την ιστορία;`