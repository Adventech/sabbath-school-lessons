---
title:  Η Γενεαλογια Στη Γενεση
date:  25/04/2022
---

Οι χρονολογικές πληροφορίες για την ηλικία του Νώε μας κάνουν να συνειδητοποιήσουμε ότι ο Νώε λειτουργεί ως συνδετικός κρίκος μεταξύ του προ-κατακλυσμιαίου και του μετά-κατακλυσμιαίου πολιτισμού. Τα δύο τελευταία εδάφια της προηγούμενης ιστορίας (Γέν.9:28-29) μας μεταφέρουν πίσω στον τελευταίο κρίκο της γενεαλογίας του Αδάμ (Γέν.5:32). Επειδή ο Αδάμ πέθανε όταν ο Λάμεχ, ο πατέρας του Νώε, ήταν 56 ετών, ο Νώε σίγουρα θα είχε ακούσει ιστορίες για τον Αδάμ, τις οποίες μπορούσε να μεταδώσει στους απογόνους του πριν και μετά τον Κατακλυσμό.

`Διαβάστε Γένεση 10. Ποιος είναι ο σκοπός αυτής της γενεαλογίας στη Αγία Γραφή; (δείτε Λουκ.3:23-38.)`

Η Βιβλική γενεαλογία έχει τρεις λειτουργίες. Πρώτον, τονίζει την ιστορική φύση των Βιβλικών γεγονότων, τα οποία σχετίζονται με πραγματικούς ανθρώπους που έζησαν και πέθαναν και των οποίων οι μέρες είναι επακριβώς αριθμημένες. Δεύτερον, καταδεικνύει τη συνέχεια από την αρχαιότητα έως την εποχή του συγγραφέα, δημιουργώντας έναν σαφή σύνδεσμο από το παρελθόν μέχρι το “παρόν”. Τρίτον, μας θυμίζει την ανθρώπινη ευθραυστότητα και την τραγική επίδραση της κατάρας της αμαρτίας και των θανατηφόρων αποτελεσμάτων της σε όλες τις γενιές που ακολούθησαν.

Σημειώστε ότι η ταξινόμηση των Χαμιτών, Σημιτών και Ιαφεθαίων δεν ακολουθεί σαφή κριτήρια. Τα 70 έθνη προμήνυαν τα 70 μέλη της οικογένειας του Ιακώβ (Γέν.46:27) και τους 70 πρεσβύτερους του Ισραήλ στην έρημο (Έξ.24:9). Η ιδέα μιας αντιστοιχίας μεταξύ των 70 εθνών και των 70 πρεσβυτέρων υποδηλώνει την αποστολή του Ισραήλ προς τα έθνη: «Όταν ο Ύψιστος διαμέριζε τα έθνη, όταν διέσπερνε τους γιους του Αδάμ, Έστησε τα όρια των λαών σύμφωνα με τον αριθμό των γιων Ισραήλ» (Δευτ.32:8). Ομοίως, ο Ιησούς στέλνει 70 μαθητές να κηρύξουν τα καλά νέα (Λουκ.10:1).

Αυτές οι πληροφορίες δείχνουν την άμεση σύνδεση μεταξύ του Αδάμ και των πατριαρχών, είναι όλοι ιστορικά πρόσωπα, υπαρκτοί άνθρωποι από τον Αδάμ και έπειτα. Αυτό μας βοηθά επίσης να καταλάβουμε ότι οι πατριάρχες είχαν άμεση πρόσβαση σε μάρτυρες που είχαν προσωπικές αναμνήσεις από αυτά τα αρχαία γεγονότα.

`ΣΚΕΨΗ: Διαβάστε Ματθ.1:1-17. Τι μας διδάσκουν αυτά τα εδάφια για το πόσο ιστορικά πρόσωπα ήταν όλοι αυτοί οι άνθρωποι; Γιατί είναι σημαντικό για την πίστη μας να γνωρίζουμε και να πιστεύουμε ότι ήταν υπαρκτοί άνθρωποι;`