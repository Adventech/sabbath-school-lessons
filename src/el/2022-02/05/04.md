---
title:  Μια Γλωσσα
date:  26/04/2022
---

`Διαβάστε Γέν. 11:1-4. Γιατί ήθελαν τόσο πολύ οι άνθρωποι όλης της γης να επιτύχουν ενότητα;  `

Η φράση «ολόκληρη η γη» αναφέρεται σε έναν μικρό αριθμό ανθρώπων, σε αυτούς που έζησαν αμέσως μετά τον κατακλυσμό. Ο λόγος αυτής της συγκέντρωσης υποδεικνύεται ξεκάθαρα: θέλουν να χτίσουν «έναν πύργο που η κορυφή του να φτάνει μέχρι τον ουρανό» (Γέν.11:4). Η πραγματική τους πρόθεση είναι να πάρουν τη θέση του ίδιου του Θεού, του Δημιουργού. Είναι αξιοσημείωτο το ότι η περιγραφή των προθέσεων και των ενεργειών των ανθρώπων απηχούν τις προθέσεις και τις ενέργειες του Θεού στην αφήγηση της Δημιουργίας: «και ο ένας είπε στον άλλον» (Γέν.11:3-4 συγκρίνετε με Γέν.1:6, 9, 14, κ.λπ.) «ας κάνουμε» (Γέν.11:3-4 συγκρίνετε με Γέν.1:26). Η πρόθεσή τους δηλώνεται ρητά: «ας αποκτήσουμε για μας όνομα» (Γέν.11:4), έκφραση που χρησιμοποιείται αποκλειστικά για τον Θεό (Ησ.63:12, 14).

Εν ολίγοις, οι οικοδόμοι της Βαβέλ είχαν την άστοχη φιλοδοξία να αντικαταστήσουν τον Θεό, τον Δημιουργό. (Και γνωρίζουμε ποιος ήταν ο εμπνευστής πίσω από αυτό Ησ.14:14). Η ανάμνηση του Κατακλυσμού σίγουρα έπαιξε ρόλο στο έργο τους. Παρά την υπόσχεση του Θεού, έκτισαν έναν ψηλό πύργο για να επιβιώσουν σε περίπτωση νέου Κατακλυσμού. Η μνήμη του Κατακλυσμού έχει διατηρηθεί στη Βαβυλωνιακή παράδοση, αν και διαστρεβλωμένη, σε σχέση με την οικοδόμηση της πόλης της Βαβέλ (Βαβυλώνα). Αυτή η ανοδική προσπάθεια να φτάσει κανείς στον ουρανό και να σφετεριστεί τον Θεό, θα χαρακτηρίσει πράγματι το πνεύμα της Βαβυλώνας.

Αυτός είναι ο λόγος για τον οποίο η ιστορία του Πύργου της Βαβέλ είναι ένα τόσο σημαντικό μοτίβο και στο βιβλίο του Δανιήλ. Η αναφορά στη γη Σενναάρ, η οποία εισάγει την ιστορία του Πύργου της Βαβέλ (Γέν.11:2), εμφανίζεται ξανά στην αρχή του βιβλίου του Δανιήλ για να προσδιορίσει το μέρος όπου ο Ναβουχοδονόσορ έφερε τα αντικείμενα του ναού της Ιερουσαλήμ (Δαν.1:2). Μεταξύ πολλών άλλων αποσπασμάτων του βιβλίου, το επεισόδιο της ανέγερσης του χρυσού αγάλματος από τον Ναβουχοδονόσορ, πιθανότατα στο ίδιο μέρος στην ίδια πεδιάδα, είναι το πιο ενδεικτικό αυτής της νοοτροπίας. Στα οράματά του για το τέλος, ο Δανιήλ βλέπει το ίδιο σενάριο των εθνών της γης να συγκεντρώνονται για να επιτύχουν ενότητα ενάντια στον Θεό (Δαν. 2:43, Δαν.11:43-45 συγκρίνετε με Αποκ16:14-16). Η προσπάθεια όμως αυτή θα αποτύχει, όπως απέτυχε και στη Βαβέλ.

`ΣΚΕΨΗ: Ένας διάσημος κοσμικός Γάλλος συγγραφέας του περασμένου αιώνα είπε ότι ο μεγάλος σκοπός της ανθρωπότητας ήταν να προσπαθήσει να γίνει Θεός. Τι είναι αυτό σχετικά με εμάς, ξεκινώντας από την Εύα στην Εδέμ (Γέν.3:5), που ελκύεται σε αυτό το επικίνδυνο ψέμα;`