---
title: 'Στην Πατμο'
date: 06/01/2019
---

`Διαβάστε Αποκ. 1:9. Ποιες ήταν οι περιστάσεις στις οποίες ο Ιωάννης έλαβε τα οράματα της Αποκάλυψης;`

Η Πάτμος είναι ένα βραχώδες νησί στο Αιγαίο. Οι Ρωμαίοι το χρησιμοποιούσαν, καθώς και τα γύρω νησιά, ως τόπο εξορίας πολιτικών καταδίκων. Χριστιανοί συγγραφείς που έζησαν σχετικά κοντά στην εποχή συγγραφής της Αποκάλυψης, αναφέρουν πως οι Ρωμαϊκές αρχές εξόρισαν τον Ιωάννη στην Πάτμο λόγω της πίστης του στο ευαγγέλιο. Ο ηλικιωμένος απόστολος υπέμεινε στην Πάτμο όλες τις δυσκολίες της Ρωμαϊκής φυλάκισης. Πιθανόν να του συμπεριφέρονταν ως εγκληματία, να τον είχαν αλυσοδεμένο, με ελάχιστη τροφή, καταδικασμένο σε καταναγκαστικά έργα, υπό την επιτήρηση αδίστακτων Ρωμαίων φρουρών.

«Η Πάτμος, ένα γυμνό, βραχώδες νησί του Αιγαίου Πελάγους, είχε εκλεγεί από τη ρωμαϊκή κυβέρνηση σαν τόπο εξορίας για τους εγκληματίες, για το δούλο του Θεού όμως ο ζοφερός αυτός τόπος κατοικίας έγινε η πύλη του ουρανού. Εδώ, απομονωμένος από τις πολυτάραχες σκηνές της ζωής και από τις δραστήριες ενέργειες των προηγούμενων ετών, είχε τη συντροφιά του Θεού και του Χριστού και των ουρανίων αγγέλων και από αυτούς έπαιρνε καθοδήγηση για το μέλλον της εκκλησίας μέχρι τέλους.» Ε. Χουάιτ, Π.Α. σ.505.

`Ποιοι άλλοι Βιβλικοί χαρακτήρες υπέμειναν δυσκολίες, λόγω της πίστης τους στον Θεό; Δείτε Δαν. 3:16-23, Πράξ. 7:54-60.`

Οι ακόλουθοι του Χριστού πρέπει να θυμούνται πάντοτε ότι ακόμη κι αν βρεθούν σε παρόμοια κατάσταση όπως του Ιωάννη, δεν θα είναι μόνοι. Ο Ίδιος Ιησούς που ήρθε στον Ιωάννη με λόγια ελπίδας και ενθάρρυνσης εν μέσω δυσκολιών στην Πάτμο, εξακολουθεί και σήμερα να είναι με το λαό Του, να τους στηρίζει και να τους ενθαρρύνει στις δύσκολες καταστάσεις που αντιμετωπίζουν.

`Σκεψη: Πώς μπορούμε να κατανοήσουμε την διαφορά μεταξύ των δεινών για τον Ιησού και των δεινών για άλλους λόγους, συμπεριλαμβανομένου και των λανθασμένων επιλογών μας; Τι γίνεται όσον αφορά την θλίψη για λόγους που δεν μπορούμε να κατανοήσουμε; Πώς μπορούμε να μάθουμε να εμπιστευόμαστε τον Κύριο σε κάθε περίσταση;`