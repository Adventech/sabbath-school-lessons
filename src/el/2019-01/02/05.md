---
title: 'Το Μηνυμα Του Χριστου Για Τοτε Και Τωρα'
date: 09/01/2019
---

`Διαβάστε Αποκ. 1:11,19,20. Ο Ιησούς έδωσε επτά ξεχωριστά μηνύματα για τις εκκλησίες της Ασίας. Στην περιοχή της Ασίας υπήρχαν περισσότερες από επτά εκκλησίες. Τι μας δείχνει αυτό για την συμβολική σημασία των μηνυμάτων στους Χριστιανούς γενικά;`

Τα μηνύματα που ο Ιησούς ανέθεσε στον Ιωάννη να στείλει στις επτά εκκλησίες καταγράφονται στην Αποκάλυψη 2:και 3:. Η σημασία τους βρίσκει εφαρμογή σε τρία επίπεδα:

Ιστορική εφαρμογή: Τα μηνύματα αυτά στάλθηκαν αρχικά στις επτά εκκλησίες που βρίσκονταν σε πλούσιες πόλεις της Ασίας του 1ου αιώνα. Οι Χριστιανοί εκεί αντιμετώπιζαν σοβαρές προκλήσεις. Αρκετές πόλεις λάτρευαν τον αυτοκράτορα ως ένδειξη αφοσίωσης στη Ρώμη. Σταδιακά η λατρεία του αυτοκράτορα έγινε υποχρεωτική. Επίσης, αναμενόταν οι πολίτες να συμμετέχουν σε δημόσιες εκδηλώσεις και ειδωλολατρικές θρησκευτικές τελετές. Επειδή πολλοί Χριστιανοί αρνήθηκαν τη συμμετοχή τους σ’ αυτές, αντιμετώπισαν διωγμούς και μαρτύρια. Εντεταλμένος από τον Χριστό, ο Ιωάννης έγραψε επτά μηνύματα για να τους βοηθήσει σ’ αυτές τις προκλήσεις.  

Προφητική εφαρμογή: Το ότι η Αποκάλυψη είναι ένα προφητικό βιβλίο, αλλά μόνο οι επτά εκκλησίες επιλέχθηκαν να λάβουν αυτά τα μηνύματα, μας βεβαιώνει για τον προφητικό χαρακτήρα των μηνυμάτων. Η πνευματική κατάσταση των επτά εκκλησιών συμπίπτει με την πνευματική κατάσταση της εκκλησίας του Θεού σε διαφορετικές ιστορικές περιόδους. Τα επτά μηνύματα αποσκοπούν στο να δώσουν, από την προοπτική του ουρανού, μία πανοραμική εικόνα της πνευματικής κατάστασης του Χριστιανισμού από τον πρώτο αιώνια μέχρι το τέλος του κόσμου.

Παγκόσμια εφαρμογή: Όπως το βιβλίο της Αποκάλυψης στάλθηκε σε μορφή επιστολής που έπρεπε να αναγνωστεί σε κάθε εκκλησία (Αποκ. 1:11, 22:16), έτσι και τα επτά μηνύματα εμπεριέχουν μαθήματα που μπορούν να εφαρμοστούν στους Χριστιανούς κάθε εποχής. Έτσι, αντιπροσωπεύουν διαφορετικούς τύπους Χριστιανών σε διαφορετικούς τόπους και χρόνους. Για παράδειγμα, ενώ γενικά ο Χριστιανισμός έχει τα χαρακτηριστικά της Λαοδίκειας, ορισμένοι Χριστιανοί μπορεί να ταυτίζονται περισσότερο με τα χαρακτηριστικά μίας άλλης εκκλησίας. Τα καλά νέα είναι ότι όποια κι αν είναι η πνευματική μας κατάσταση, ο Θεός «βρίσκει τους έκπτωτους ανθρώπους εκεί που είναι.» Ε. Χουάιτ, Selected Messages, βιβλίο 1, σ. 22.

`Σκεψη: Ας υποθέσουμε ότι ο Κύριος έγραφε μία επιστολή στην τοπική σας εκκλησία παρόμοια με εκείνη που έστειλε στις επτά εκκλησίες, σχετικά με τις προκλήσεις που αντιμετωπίζει και την πνευματική της κατάσταση. Τι πιστεύετε ότι μπορεί να εμπεριείχε αυτή η επιστολή;`