---
title: 'Κατα Την Κυριακην Ημεραν'
date: 07/01/2019
---

`Διαβάστε Αποκ. 1:10 μαζί με Έξ. 31:13, Ησ. 58:13 και Ματθ. 12:8. Σύμφωνα μ’ αυτά τα εδάφια, ποια μέρα στην Αγία Γραφή ορίζεται ξεκάθαρα ως η ημέρα του Κυρίου; Πόσο σημαντική θα πρέπει να ήταν η ημέρα αυτή για τον Ιωάννη μέσα σ’ όλες αυτές τις δυσκολίες;`

«Ήταν η ημέρα του Σαββάτου όταν ο Κύριος της δόξας παρουσιάσθηκε στον εξόριστο απόστολο. Το Σάββατο ο Ιωάννης το φύλαγε με την ίδια ιερότητα στην Πάτμο όπως όταν κήρυττε στα χωριά και στις πόλεις της Ιουδαίας. Εκζητούσε για λογαριασμό του τις πολύτιμες υποσχέσεις που πλαισίωναν την ημέρα εκείνη.» Ε. Χουάιτ, Π.Α. σ. 515

Στην Αποκ. 1:10 φαίνεται ξεκάθαρα πως ο απόστολος Ιωάννης είδε ένα όραμα την έβδομη ημέρα, το Σάββατο. Αν και ανυπομονούσε για τα μελλοντικά γεγονότα και τη δεύτερη έλευση του Χριστού (συγκρίνετε με Αποκ. 1:7), όταν αναφέρθηκε στην «Κυριακήν ημέραν» (Ησ. 13:6-13, Β’Πέτρ. 3:10) μιλούσε για την ημέρα που είδε το όραμα των μελλοντικών γεγονότων, και αυτή ήταν το Σάββατο, η ημέρα του Κυρίου. 

Σίγουρα, μέσα στις θλίψεις και στις δυσκολίες το όραμα που είχε το Σάββατο θα πρέπει να του έδωσε μία πρόγευση της ζωής που είναι απαλλαγμένη από θλίψεις, την οποία ο ίδιος και οι πιστοί όλων των αιώνων θα γευθούν μετά τη Δευτέρα Παρουσία. Στην πραγματικότητα, σύμφωνα με τον Ιουδαϊκό τρόπο σκέψης το Σάββατο είναι μία πρόγευση του olam haba, του κόσμου δηλαδή που μέλλει να έρθει.

«Το Σάββατο που ο Θεός θέσπισε στην Εδέμ ήταν… πολύτιμο για τον Ιωάννη στο μοναχικό αυτό νησί… Τι Σάββατο ήταν εκείνο στη μοναχική εξορία, πάντα πολύτιμο στη θέα του Χριστού, αλλά τώρα πιο ένδοξο! Ποτέ του δεν έμαθε τόσα πολλά για τον Ιησού. Ποτέ του δεν άκουσε τέτοια ένδοξη αλήθεια.» Ε. Χουάιτ, Σχόλια στο B.C., τομ.7, σ.955.

`Σκεψη: Συγκρίνετε τις δύο εκδοχές της τέταρτης εντολής του Δεκαλόγου στην Έξ. 20:11 και στο Δευτ. 5:15. Τα εδάφια αυτά δείχνουν την έβδομη ημέρα του Σαββάτου ως αναμνηστικό της δημιουργίας και της λύτρωσης, την ημέρα που μας θυμίζει ότι ο Θεός μάς δημιούργησε και μας λύτρωσε. Πώς μπορούμε να βλέπουμε κάθε Σάββατο το ότι ο Θεός είναι ο Δημιουργός και ο Λυτρωτής μας; Ποιο το όφελος εάν ήταν μόνο Δημιουργός μας και όχι και Λυτρωτής μας;`