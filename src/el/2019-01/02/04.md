---
title: 'Το Οραμα Του Ιωαννη Στην Πατμο Για Τον Ιησου'
date: 08/01/2019
---

`Διαβάστε Αποκ. 1:12-18. Συγκρίνετε την περιγραφή του Χριστού με το θεϊκό ον στο Δαν. 10:5,6. Πώς εμφανίζεται ο Ιησούς στο όραμα του Ιωάννη; Τι κάνει;`

Ο Ιωάννης είδε τον Ιησού ντυμένο ως Αρχιερέα να περπατά ανάμεσα στις λυχνίες. Η εικόνα αυτή του Ιησού δείχνει στην υπόσχεση του Θεού προς τον αρχαίο Ισραήλ ότι θα περπατούσε ανάμεσά τους ως ο Θεός τους (Λευιτ. 26:12). Στην Αποκάλυψη οι λυχνίες αντιπροσωπεύουν τις επτά εκκλησίες της Ασίας στις οποίες η Αποκάλυψη αρχικά αποστέλλεται (Αποκ. 1:20), καθώς επίσης και την εκκλησία του Χριστού ανά τους αιώνες. 

Μέσω του Αγίου Πνεύματος, ο Ιησούς εξακολουθεί να προσέχει την εκκλησία Του στη γη. Θα είναι συνεχώς με το λαό Του μέχρι να τους οδηγήσει στην αιώνια κατοικία τους. 

Επιπλέον, η εικόνα του Ιησού ως Αρχιερέα ανάμεσα στις λυχνίες θυμίζει τις τελετουργίες στο ναό της Ιερουσαλήμ. Το καθημερινό έργο του ιερέα ήταν να διατηρεί τις λυχνίες στα Άγια συνεχώς αναμμένες. Έπρεπε να ανανεώνει το λάδι στις λυχνίες που τρεμόπαιζαν, να αλλάζει το φυτίλι και να τις ανάβει ξανά. Έτσι, ο ιερέας γνώριζε την κατάσταση της κάθε λυχνίας ξεχωριστά. Κατά τον ίδιο τρόπο, ο Ιησούς γνωρίζει τις ανάγκες του λαού Του και μεσολαβεί γι’ αυτούς προσωπικά.

`Διαβάστε Αποκ. 2:2,9,13,19, 3:1,8,15. Τι δείχνει η δήλωση «εξεύρω», για το πόσο εξοικειωμένος είναι ο Ιησούς με τις καταστάσεις και τις ανάγκες του λαού του Θεού;`

Ο Ιησούς αναφέρθηκε στον εαυτό Του με τους τίτλους του Θεού, «ο πρώτος και ο έσχατος» (δείτε Ησ. 44:6, 48:12). Ο όρος έσχατος αποτελεί ρίζα της λέξης εσχατολογία (μελέτη των τελευταίων γεγονότων). Από αυτό καταλαβαίνουμε ότι σημείο εστίασης της εσχατολογίας είναι ο Ιησούς Χριστός, ο Οποίος έχει τον τελικό λόγο στα τελευταία γεγονότα. Είναι «ο ζων» που έχει «τα κλειδία του άδου και του θανάτου» (Αποκ. 1:18). Με τον θάνατο και την ανάστασή Του, ο Ιησούς έχει την εξουσία να ανοίξει τις πύλες του θανάτου (Ιώβ 17:16, Ψαλμ. 9:13). Όλοι όσοι Τον εμπιστεύονται θα αναστηθούν για αιώνια ζωή (Α’Κορ. 15:21-23). Οι πιστοί ακόλουθοι του Ιησού δεν χρειάζεται να φοβούνται, επειδή ακόμη και οι νεκροί είναι υπό την φροντίδα Του. Και εάν αυτό ισχύει για τους νεκρούς, πόσο μάλλον για τους ζωντανούς; (Α’Θεσ. 4:16,17).