---
title: 'Το Μηνυμα Στην Εκκλησια Της Εφεσου'
date: 10/01/2019
---

Η Έφεσος ήταν η πρωτεύουσα και η μεγαλύτερη πόλη της επικράτειας της Ρώμης στην Ασία, κέντρο σημαντικών εμπορικών δρομολογίων. Ως το κύριο λιμάνι της Ασίας ήταν σημαντικό πολιτισμικό και θρησκευτικό κέντρο. Η πόλη ήταν γεμάτη δημόσια κτίρια, ναούς, θέατρα, γυμναστήρια, λουτρά και πορνεία. Επίσης, ήταν γνωστή για μαγικές πρακτικές και τέχνες. Η πόλη ήταν φημισμένη για ανηθικότητα και δεισιδαιμονίες. Παρόλα αυτά, στην Έφεσο βρισκόταν η Χριστιανική εκκλησία με την μεγαλύτερη επιρροή στην επικράτεια.

`Διαβάστε Αποκ. 2:1-4. Πώς παρουσιάζεται ο Ιησούς σ’ αυτήν την εκκλησία; Ποιες σπουδαίες αρετές της επαινεί; Ποιες είναι οι ανησυχίες Του;`

Τα πρώτα χρόνια οι Εφέσιοι ήταν γνωστοί για την πίστη και την αγάπη τους (Εφεσ. 1:15). Αν και δέχονταν πιέσεις, τόσο έξω όσο και μέσα από την εκκλησία, οι Χριστιανοί στην Έφεσο παρέμεναν στέρεοι και πιστοί. Ήταν εργατικοί και πιστοί στο έπακρο, ενώ δεν ανέχονταν ψευδαποστόλους ανάμεσά τους. Παρόλα αυτά, η αγάπη τους για τον Χριστό και τους αδελφούς άρχιζε να ελαττώνεται. Αν και παρέμεναν σταθεροί και πιστοί, χωρίς την αγάπη του Χριστού ακόμη και η δική τους λυχνία κινδύνευε να σβήσει.

`Διαβάστε Αποκ. 2:5-7. Ποια τρία μέτρα παροτρύνει ο Ιησούς την εκκλησία να πάρει για την αναζωπύρωση της πρώτης αγάπης και αφοσίωσή τους στον Χριστό και στους αδερφούς; Πώς αυτά τα τρία σημεία συνδέονται;`

Προφητικά, η κατάσταση στην εκκλησία της Εφέσου αντιστοιχεί στη γενική κατάσταση και πνευματική θέση της εκκλησίας από το 31-100μ.Χ. Η αποστολική εκκλησία χαρακτηριζόταν από την αγάπη και την πιστότητα στο ευαγγέλιο. Αλλά μετά το τέλος του πρώτου αιώνα, η εκκλησία άρχισε να χάνει την θέρμη της πρώτης αγάπης και να απομακρύνεται από την απλότητα και την αγνότητα του ευαγγελίου.

`Σκεψη: Φανταστείτε να είστε μέλος μίας συνάθροισης της οποίας η αγάπη φθίνει. Τα μέλη μπορεί να μην κάνουν φανερές αμαρτίες, να κάνουν αυτό που είναι σωστό αλλά να υποφέρουν από τυπικισμό και ψυχρότητα. Πώς οι συμβουλές του Ιησού μπορούν να ελευθερώσουν την εκκλησία από αυτήν την κατάσταση;`