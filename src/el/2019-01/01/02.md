---
title: 'Ο Τιτλος Του Βιβλιου'
date: 30/12/2018
---

`Διαβάστε Αποκ. 1:1,2. Ποια είναι η σημασία του τίτλου του βιβλίου και τι δείχνει για το ποια πραγματικά είναι η θεματολογία του;`

Στο πρώτο εδάφιο διαβάζουμε ότι ο τίτλος του βιβλίου είναι «Αποκάλυψις Ιησού Χριστού.» Είναι η φανέρωση του Ιησού Χριστού - τόσο από τον Ιησού, όσο και για τον Ιησού. Ενώ η αποκάλυψη έγινε από τον Θεό μέσω του Ιησού Χριστού (Αποκ. 22:16), το βιβλίο αυτό μαρτυρεί πως ο Ιησούς επίσης είναι και το επίκεντρο του περιεχομένου του. Είναι η αποκάλυψη του Ίδιου του Ιησού στον λαό Του και η έκφραση της φροντίδας Του γι’ αυτούς. 

Ο Ιησούς είναι το κεντρικό πρόσωπο της Αποκάλυψης. Το βιβλίο ξεκινά μ’ Αυτόν (εδ. 1:5-8) και τελειώνει μ’ Αυτόν (εδ. 22:12-16). «Αφήστε τον Δανιήλ και την Αποκάλυψη να μιλήσουν και να μας πουν τι είναι αλήθεια. Σε κάθε σημείο του θέματος ο Ιησούς εξυψώνεται ως το κέντρο όλων των ελπίδων μας, ‘‘η ρίζα και το γένος του Δαβίδ, ο αστήρ ο λαμπρός και ορθρινός.’’» Ε. Χουάιτ, Testimonies to Ministers and Gospel Workers, σ. 118.

Επίσης, ο Ιησούς της Αποκάλυψης είναι ο Ιησούς των τεσσάρων Ευαγγελίων. Η Αποκάλυψη συνεχίζει την περιγραφή των Ευαγγελίων για τον Ιησού και το έργο της σωτηρίας που επιτελεί για τους ανθρώπους. Το βιβλίο της Αποκάλυψης εστιάζει σε διαφορετικά σημεία της ύπαρξης και της διακονίας Του. Ξεκινά από εκεί που σταματούν τα Ευαγγέλια, από την ανάσταση και την ανάληψη του Ιησού στον ουρανό.

Όπως η προς Εβραίους επιστολή, η Αποκάλυψη δίνει έμφαση στην ιερατική διακονία του Ιησού. Δείχνει ότι μετά την ανάληψή Του ανέλαβε την βασιλική και ιερατική Του διακονία στο ουράνιο Αγιαστήριο. Χωρίς την Αποκάλυψη, ή την Εβραίους, η γνώση μας για την ιερατική διακονία του Χριστού στον ουρανό για τον λαό Του θα ήταν πολύ περιορισμένη. Και τα δύο αυτά βιβλία μάς φανερώνουν με μοναδικό τρόπο την διακονία του Ιησού Χριστού για εμάς.

`Σκεψη: Διαβάστε Ιωάν. 14:1-3. Πώς αυτή η υπόσχεση μας βοηθά να καταλάβουμε το τι κάνει τώρα ο Ιησούς για εμάς στον ουρανό; Τι ελπίδα μπορούμε να αντλήσουμε από αυτήν την υπέροχη υπόσχεση;`