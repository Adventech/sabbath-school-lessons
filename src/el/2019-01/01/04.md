---
title: 'Η Συμβολικη Γλωσσα Της Αποκαλυψης'
date: 01/01/2019
---

`Διαβάστε Αποκ. 13:1, Δαν. 7:1-3 και Ιεζ. 1:1-14. Τι κοινό έχουν όλα αυτά τα οράματα;`

Στην Αποκ. 1:1 αναφέρει: «και εφανέρωσεν αυτά αποστείλας διά του αγγέλου αυτού εις τον δούλον αυτού Ιωάννην.» Εδώ βρίσκουμε μία πολύ σημαντική λέξη στο βιβλίο. Με τον όρο «εφανέρωσε», ο Ιωάννης δηλώνει πως οι σκηνές και τα γεγονότα της Αποκάλυψης «την οποίαν έδωκεν εις αυτόν ο Θεός» με συμβολισμούς, είναι «διά να δείξει εις τους δούλους αυτού όσα πρέπει να γείνωσι ταχέως». Αντίστοιχα, και στο όνειρο με το άγαλμα που είδε ο Ναβουχοδονόσορ, «ο Θεός ο μέγας έκαμε γνωστόν εις τον βασιλέα ό,τι θέλει γείνει μετά ταύτα» (Δαν. 2:45). Έτσι, υπό την καθοδήγηση του Αγίου Πνεύματος, ο Ιωάννης κατέγραψε επακριβώς τις συμβολικές παραστάσεις που είδε στα οράματα (Αποκ. 1:2).

Γι’ αυτό, οι όροι που χρησιμοποιούνται στις προφητείες της Αποκάλυψης, ως επί το πλείστον, δεν πρέπει να ερμηνεύονται κυριολεκτικά. Ο γενικός κανόνας μελέτης της Αγίας Γραφής είναι να ερμηνεύουμε κυριολεκτικά το κείμενο, εκτός εάν το περιεχόμενο του κειμένου παραπέμπει σε συμβολισμούς. Όσον αφορά όμως την Αποκάλυψη θα πρέπει να την ερμηνεύουμε βάση των συμβολισμών, εκτός εάν το κείμενο παραπέμπει σε κυριολεκτική ερμηνεία. Ενώ τα γεγονότα που προφητεύθηκαν είναι πραγματικά, συνήθως αποδίδονται συμβολικά.

Έχοντας κατά νου τον συμβολικό χαρακτήρα της Αποκάλυψης προφυλασσόμαστε από το να παρερμηνεύσουμε το προφητικό μήνυμα. Στην προσπάθειά μας να καθορίσουμε τη σημασία των συμβόλων που χρησιμοποιούνται στο βιβλίο, θα πρέπει να προσέξουμε μην αποδώσουμε στο κείμενο μία ερμηνεία που προκύπτει από ανθρώπινη φαντασία ή σύγχρονη σημασία αυτών των συμβόλων. Αντιθέτως, πρέπει να καταφύγουμε στην Αγία Γραφή και στα σύμβολα που βρίσκουμε σ’ αυτήν προκειμένου να κατανοήσουμε τα σύμβολα της Αποκάλυψης.

Για την ακρίβεια, στην προσπάθεια μας να ξεκλειδώσουμε τη σημασία των συμβόλων της Αποκάλυψης πρέπει να θυμόμαστε ότι τα περισσότερα από αυτά προέρχονται από την Παλαιά Διαθήκη. Χρησιμοποιώντας τη γλώσσα του παρελθόντος για να φανερώσει το μέλλον, ο Θεός ήθελε να μας εντυπώσει πως οι ενέργειές Του για σωτηρία στο μέλλον είναι ίδιες με τις ενέργειές Του κατά το παρελθόν. Ό,τι έκανε για τον λαό Του στο παρελθόν θα το κάνει γι’ αυτούς και στο μέλλον. Για να αποκωδικοποιήσουμε λοιπόν τα σύμβολα και τις εικόνες της Αποκάλυψης, πρέπει να ανατρέξουμε στην Παλαιά Διαθήκη.