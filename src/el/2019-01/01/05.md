---
title: 'Η Θεοτητα'
date: 02/01/2019
---

Η Αποκάλυψη ξεκινάει με έναν χαιρετισμό παρόμοιο με εκείνον που συναντάμε στις επιστολές του Παύλου. Το βιβλίο, υποθετικά, στέλνεται σε μορφή επιστολής στις επτά εκκλησίες της Ασίας την εποχή του Ιωάννη (Αποκ. 1:11). Ωστόσο, η Αποκάλυψη δεν γράφτηκε γι’ αυτούς μόνο αλλά και για όλες τις επόμενες γενιές των Χριστιανών. 

`Διαβάστε Αποκ. 1:4,5 και Ρωμ. 1:7. Ποιον κοινό χαιρετισμό έχουν οι δύο περικοπές, και από ποιον δίνεται;`

Και τα δύο κείμενα έχουν χαιρετισμό επιστολής: «Χάρις είη υμίν και ειρήνη.» Σ’ αυτή τη φράση υπάρχει ο Ελληνικός χαιρετισμός «χάρις» και ο Εβραϊκός shalom, «ειρήνη». Όπως βλέπουμε από αυτά τα εδάφια, η χάρη και η ειρήνη δίνονται από  τα τρία Πρόσωπα της Θεότητας. 

Ο Θεός Πατέρας είναι «ο Ων και ο Ην και ο Ερχόμενος» (Αποκ 1:8, 4:8). Αυτή η φράση παραπέμπει στο όνομα Ιεχωβά, «Εγώ είμαι ο Ων» (Έξ. 3:14) κάνοντας αναφορά στην αιώνια ύπαρξη του Θεού. Το Άγιο Πνεύμα αναφέρεται ως «τα επτά πνεύματα» (συγκρίνετε με Αποκ. 4:5 και 5:6). Το επτά είναι ο αριθμός της πληρότητας. Τα «επτά πνεύματα» δείχνουν πως το Άγιο Πνεύμα δραστηριοποιείται και στις επτά εκκλησίες, ότι είναι πανταχού παρών, καθώς και το έργο Του στο λαό του Θεού ανά τους αιώνες για την εκπλήρωση της αποστολής τους.

Ο Ιησούς Χριστός προσδιορίζεται με τρεις τίτλους: «ο μάρτυς ο πιστός, ο πρωτότοκος εκ των νεκρών, και ο άρχων των βασιλέων της γης» (Αποκ. 1:5). Αυτοί οι τίτλοι αναφέρονται στη θυσία Του, την ανάστασή Του και τη βασιλεία Του στον ουρανό. Στη συνέχεια ο Ιωάννης αναφέρεται στον Ιησού ως «τον αγαπήσαντα ημάς, και λούσαντα ημάς από των αμαρτιών ημών με το αίμα αυτού, και όστις έκαμεν ημάς βασιλείς, και ιερείς εις τον Θεόν και Πατέρα αυτού» (εδ. 1:5,6). Η φράση «τον αγαπήσαντα ημάς» περικλύει το παρελθόν, το παρόν, και το μέλλον. Εκείνος που μας αγάπησε, μας καθάρισε από τις αμαρτίες με το αίμα Του. Το ρήμα είναι σε παρελθοντικό χρόνο και αναφέρεται σε μία ολοκληρωμένη πράξη στο παρελθόν: όταν ο Ιησούς πέθανε στον σταυρό, πρόσφερε την τέλεια και ολοκληρωτική εξιλέωση για τις αμαρτίες μας.

`Σκεψη: Στις Εφεσ. 2:6 και Φιλιπ. 3:20 οι λυτρωμένοι περιγράφεται να έχουν υψωθεί και να κάθονται μαζί με τον Ιησού στον ουρανό. Τι μπορεί να σημαίνει αυτό, και πώς απολαμβάνουμε την ένδοξη θέση που λάβαμε από τον Χριστό ως «βασιλείς και ιερείς» (Αποκ. 1:6), ενώ βρισκόμαστε ακόμη στον αμαρτωλό αυτόν κόσμο; Πώς θα πρέπει αυτό το γεγονός να επηρεάσει τον τρόπο που ζούμε;`