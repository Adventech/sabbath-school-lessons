---
title: 'Ο Σκοπος Του Βιβλιου'
date: 31/12/2018
---

Η Αποκ. 1:1 μας λέει ακόμη πως ο σκοπός του βιβλίου είναι να δείξει τα μελλοντικά γεγονότα, ξεκινώντας από την εποχή που γράφτηκε το βιβλίο. Όποιος έχει διαβάσει το βιβλίο της Αποκάλυψης έχει παρατηρήσει ότι οι προφητείες των γεγονότων – είτε εκπληρωμένων, είτε αυτών που μέλλουν ακόμη να συμβούν – καταλαμβάνουν το μεγαλύτερο μέρος του βιβλίου.

Ο κύριος σκοπός των Βιβλικών προφητειών είναι να μας επιβεβαιώσουν πως, ό,τι και να επιφυλάσσει το μέλλον, ο Θεός έχει τον έλεγχο. Και η Αποκάλυψη αυτό ακριβώς κάνει: μας βεβαιώνει ότι ο Ιησούς Χριστός είναι με το λαό Του καθόλη την ιστορία του κόσμου και τα ανησυχητικά τελευταία γεγονότα. 

Συνεπώς, οι προφητείες της Αποκάλυψης αποσκοπούν στο να μας διδάξουν πώς να ζούμε στο σήμερα αλλά και να μας προετοιμάσουν για το μέλλον.

`Διαβάστε Δευτ. 29:29. Γιατί κάποια πράγματα δεν μας έχουν φανερωθεί; Για ποιο λόγο κάποια άλλα μας φανερώνονται; Δείτε επίσης Αποκ. 22:7.`

Οι εσχατολογικές προφητείες της Αποκάλυψης δεν ειπώθηκαν για να ικανοποιήσουν την περιέργειά μας για το μέλλον. Το βιβλίο μάς φανερώνει τα μελλοντικά γεγονότα που πρέπει να γνωρίζουμε. Μας έχουν αποκαλυφθεί για να κατανοήσουμε τη σοβαρότητά τους προκειμένου να συνειδητοποιήσουμε το πόσο πρέπει να εξαρτόμαστε από τον Θεό και να Τον υπακούμε.

Για αιώνες, ευφάνταστες εικασίες έχουν ειπωθεί για τις διδασκαλίες σχετικά με τα έσχατα γεγονότα. Περιουσίες έχουν δημιουργηθεί από ανθρώπους που προέβλεπαν το τέλος και ζητούσαν από τρομοκρατημένους ανθρώπους να χρηματοδοτήσουν τη διακονία τους γιατί το τέλος ήταν κοντά. Κάθε φορά όμως το τέλος δεν ερχόταν, αφήνοντας έτσι τους ανθρώπους εξαπατημένους και αποθαρρυμένους. Όπως με όλα τα καλά που ο Θεός μάς έχει δώσει, έτσι και με τις προφητείες μπορεί να γίνει κακή χρήση και να παρερμηνευθούν.

`Σκεψη: Διαβάστε Ιωάν. 14:29. Ποια σημαντική αρχή βλέπουμε εδώ για τον σκοπό της προφητείας;`