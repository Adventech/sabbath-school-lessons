### Το ευαγγελιο του Μαρκου

Το ευαγγέλιο του Μάρκου εξιστορεί τη ζωή του Χριστού και το επίγειο έργο Του. Από την αρχή του ευαγγελίου, ο αναγνώστης γνωρίζει ποιος είναι ο Ιησούς. Είναι ο υποσχόμενος Σωτήρας, ο Υιός του Θεού (Μάρκ. 1/α’ 1). Όμως, οι άνθρωποι εκείνης της εποχής δυσκολεύονταν να κατανοήσουν ποιος ήταν και γιατί ήρθε στη γη. Όλοι είχαν δυσκολία να καταλάβουν, εκτός από τους δαιμονισμένους. Τα δαιμόνια φοβόντουσαν τον Ιησού και τα ισχυρά λόγια Του. Γνώριζαν ακριβώς ποιος ήταν!

Ο Ιησούς τα προστάζει να μη διαδώσουν αυτήν την πληροφορία. Γιατί προστάζει στα δαιμόνια να μην πουν σε κανέναν ποιος είναι; Οι μελετητές της Αγίας Γραφής έψαχναν για εκατοντάδες χρόνια την απάντηση σε αυτό το ερώτημα. Γιατί ο Μάρκος θέλει να σιωπήσουμε σχετικά με το ποιος είναι ο Ιησούς;

Σύντομα θα μάθουμε την απάντηση. Καθώς μελετάμε το ευαγγέλιο του Μάρκου, θα δούμε ότι μερικά πράγματα παραμένουν μυστικά και άλλα αποκαλύπτονται. Ωστόσο, στο τέλος του ευαγγελίου, όλα τα μυστικά για τον Ιησού φανερώνονται με έναν εκπληκτικό τρόπο. Τα μυστικά αντικαθίστανται με ένα ισχυρό μήνυμα για τον Ιησού και την ταυτότητά Του.

Μπορούμε να χωρίσουμε το ευαγγέλιο του Μάρκου σε δύο τμήματα. Από το κεφ. 1/α’ έως περίπου το τέλος του 8/η’ υπάρχει ένα σημαντικό ερώτημα. Ποιος είναι ο Ιησούς; Η απάντηση βρίσκεται στη διδασκαλία και τα θαύματά Του. Επανειλημμένως ο Κύριος νικάει τη μάχη ενάντια στο κακό. Δίνει ελπίδα σε αυτούς που υποφέρουν και στους πονεμένους. Διδάσκει σημαντικές Βιβλικές αλήθειες. Όλα αυτά παραπέμπουν στο ότι ο Ιησούς είναι ο Λυτρωτής, Εκείνος που υποσχέθηκε ο Θεός. Είναι ο Λυτρωτής που οι Εβραίοι περίμεναν για πολύ καιρό.

Πρέπει να περιμένουμε έως τη μέση του ευαγγελίου του Μάρκου, για να δούμε κάποιον που δεν κυριεύεται από δαιμόνια να ομολογεί το ποιος είναι ο Ιησούς. Αυτή η ομολογία δίνει απάντηση στο ερώτημα του πρώτου μισού του ευαγγελίου, σχετικά με την ταυτότητα του Ιησού. Ο Πέτρος είναι αυτός που λέει, «Εσύ είσαι ο Χριστός» [ο Εκλεγμένος, ο Λυτρωτής] (Μάρκ. 8/η’ 29).

Το δεύτερο μισό του ευαγγελίου ξεκινά από το Μάρκ. 8/η’ 31. Σε αυτά τα κεφάλαια απαντάται το ερώτημα, Πού πηγαίνει ο Ιησούς; Η απάντηση είναι συγκλονιστική! Ο Ιησούς πηγαίνει στον σταυρό. Τη Βιβλική εποχή ο σταυρός ήταν ένα σύμβολο ντροπής. Κατά τη διάρκεια της ρωμαϊκής αυτοκρατορίας, ήταν ο χειρότερος τρόπος για να πεθάνει ένας άνθρωπος. Κανείς δεν περίμενε πως ο Σωτήρας όλου του κόσμου θα κατέληγε εκεί. Οι μαθητές προσδοκούσαν να νικήσει τη Ρώμη και να κάνει το Ισραήλ ένα ισχυρό έθνος. Δεν μπορούσαν να κατανοήσουν τα λόγια Του όταν τους ανακοίνωσε ότι έπρεπε να πεθάνει.

Καθώς το ευαγγέλιο του Μάρκου συνεχίζει, οι μαθητές κάνουν στον Ιησού όλο και λιγότερες ερωτήσεις σχετικά με αυτό το δυσάρεστο θέμα. Δεν θέλουν να ακούσουν άλλα για αυτό, επειδή περιμένουν πως ο Ιησούς θα διώξει τους Ρωμαίους από το Ισραήλ και θα εγκαινιάσει τη βασιλεία Του σε αυτήν τη γη.

Προτού ο Ιησούς πεθάνει, έρχεται σε αντιπαράθεση με τους πνευματικούς ηγέτες του Ισραήλ που σχεδιάζουν να Τον θανατώσουν. Ακόμη και τότε, οι ακόλουθοί Του εξακολουθούν να ελπίζουν ότι ο Ιησούς θα εγκαθιδρύσει τη βασιλεία Του στη γη. Οι μαθητές ξαφνιάζονται όταν συλλαμβάνεται, έπειτα βίαια καταδικάζεται και τελικά καρφώνεται στον σταυρό. Αυτά τα τρομερά γεγονότα γκρεμίζουν τις ελπίδες των μαθητών.

Μετά τη σύλληψή Του, ο Ιησούς παραμένει ήρεμος. Νωρίτερα στη Γεσθημανή, έδωσε μια μεγάλη μάχη με τον εαυτό Του σχετικά με την απόφασή Του να πεθάνει για τις αμαρτίες μας (Μάρκ. 14/ιδ’ 32-42). Αργότερα στον σταυρό, ο Ιησούς νιώθει πως δεν έχει καμία ελπίδα. Φωνάζει περίλυπος: «Θεέ μου, Θεέ μου, γιατί με εγκατέλειψες;» (Μάρκ. 15/ιε’ 34). Το ευαγγέλιο του Μάρκου μάς δείχνει τη σκοτεινή εμπειρία του Ιησού στον σταυρό. Ο σταυρός μάς δείχνει τι κόστισε στον Θεό η σωτηρία μας: Τη ζωή του Υιού Του. Ωστόσο, το έργο του Ιησού δεν τελειώνει στον σταυρό. Μετά την ανάστασή Του, ο Ιησούς συναντά τους μαθητές στη Γαλιλαία. Καθώς γνωρίζουμε, αυτή η συνάντηση είναι το ξεκίνημα της Χριστιανικής Εκκλησίας.

Το ευαγγέλιο του Μάρκου είναι μία απίστευτη ιστορία για τη ζωή του Ιησού. Η εξιστόρηση γίνεται με μία γρήγορη μορφή συγγραφής. Δεν χρησιμοποιούνται μεγάλες προτάσεις ή εξηγήσεις για όσα συνέβησαν. Ο Μάρκος λέει απλά τα γεγονότα. Αφήνει τα λόγια, το έργο και τα θαύματα να εξιστορήσουν τη ζωή και τον θάνατο του Ιησού από τη Ναζαρέτ.