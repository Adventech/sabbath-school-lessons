---
title:  Ο Αγγελιοφορος
date:   02/07/2024
---

`Διαβάστε Μάρκ. 1:1-8. Ποια πρόσωπα συναντάμε σε αυτά τα εδάφια; Τι λένε και τι κάνουν;`

Αυτά τα εδάφια μας μιλούν για τρία πρόσωπα: τον Ιησού Χριστό (Μάρκ. 1:1), τον Θεό Πατέρα (Μάρκ. 1:2) και τον Ιωάννη τον Βαπτιστή. Ο Ιωάννης ήταν αγγελιοφόρος και κήρυκας.

Στο Μάρκ. 1:2, 3, διαβάζουμε μία περικοπή της Π.Δ. που πηγάζει από τρία διαφορετικά εδάφια: Έξ. 23:20, Ησ. 40:3 και Μαλ. 3:1. Ο Μάρκος συνδέει αυτά τα τρία εδάφια για να μας δείξει τι θα συμβεί στη ζωή του Χριστού.

`Διαβάστε Έξ. 23:20, Ησ. 40:3 και Μαλ. 3:1. Τι κοινό έχουν αυτά τα εδάφια;`

Στην Έξ. 23:20 διαβάζουμε για τον άγγελο που θα στείλει ο Θεός για να οδηγήσει τον Ισραήλ στη Γη της Επαγγελίας. Στον Ησ. 40:3 γίνεται αναφορά στην παρουσία του Θεού στην έρημο και στον δρόμο που ετοιμάζεται γι’ Αυτόν. Στο Μαλ. 3:1 διαβάζουμε για τον αγγελιοφόρο που έρχεται πριν από τον Κύριο, για να προετοιμάσει τον δρόμο για τον ερχομό Του. Και τα τρία εδάφια μιλούν για έναν δρόμο.

Στον Ησ. 40:3 βλέπουμε το μελλοντικό έργο του Ιωάννη του Βαπτιστή. Στο ευαγγέλιο του Μάρκου ο Κύριος Ιησούς είναι καθ’ οδόν. Αυτός ο δρόμος θα τον οδηγήσει στον σταυρό, όπου θα πεθάνει για εμάς. Όμως, υπάρχουν πολλά που πρέπει να γίνουν προτού σταυρωθεί. Στο Μάρκ. 1:το ταξίδι του Ιησού έχει μόλις ξεκινήσει. Ο Μάρκος θα μας εξιστορήσει τα πάντα γύρω από αυτό.

Στο Μάρκ. 1:2,3, ο Ιωάννης ο Βαπτιστής καλεί τους ανθρώπους να σταματήσουν να αμαρτάνουν και να επιστρέψουν στον Θεό (Μάρκ. 1:4). Είναι ντυμένος όπως ο Ηλίας, ο προφήτης του Θεού (Β’ Βασ. 1:8), και κηρύττει για Εκείνον που έρχεται και είναι ισχυρότερος από αυτόν (Μάρκ. 1:7, 8). Αυτό το πρόσωπο είναι ο Ιησούς. Ο Ιωάννης λέει για τον Ιησού, «δεν είμαι άξιος, σκύβοντας, να λύσω το λουρί από τα υποδήματά Του» (Μάρκ. 1:7). Αυτό το εδάφιο μάς δείχνει ότι ο Ιωάννης κατανοεί πως ο Ιησούς είναι κάτι περισσότερο από άνθρωπος. Ο Ιησούς είναι Θεός.