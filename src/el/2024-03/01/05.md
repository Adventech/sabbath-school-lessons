---
title:  Η Βαπτιση Του Ιησου
date:   03/07/2024
---

`Διαβάστε Μάρκ. 1:9-13. Ποιος είναι παρών στη βάπτιση του Ιησού; Τι συμβαίνει όταν ο Ιησούς βαπτίζεται;`

Ο Ιωάννης βαπτίζει τον Ιησού στον Ιορδάνη ποταμό. Όταν ο Ιησούς βγαίνει από το νερό, βλέπει τους ουρανούς να σχίζονται και το Άγιο Πνεύμα να κάθεται επάνω Του με μορφή περιστεριού. Τότε, ο Θεός από τον ουρανό λέει στον Ιησού: «Εσύ είσαι ο Υιός Μου ο αγαπητός, στον Οποίο ευαρεστήθηκα» (Μάρκ. 1:11).

Όλα αυτά μας βοηθούν να κατανοήσουμε ότι η βάπτιση του Ιησού είναι ξεχωριστή. Ο Πατέρας, ο Υιός, και το Άγιο Πνεύμα είναι παρόντες και μαζί επιβεβαιώνουν το ξεκίνημα της διακονίας του Ιησού. Πολλά από αυτά τα γεγονότα θα τα ξαναδούμε στο Μάρκ. 15, όταν ο Ιησούς είναι στον σταυρό.

Έπειτα, το Άγιο Πνεύμα οδηγεί τον Ιησού στην έρημο. Ο Μάρκος χρησιμοποιεί το ρήμα «εκβάλλω», ένα ρήμα που ο ευαγγελιστής χρησιμοποιεί συχνά για την αποβολή δαιμονίων. Η ιστορία στο Μάρκ. 1:9-13 μας δείχνει τη δύναμη του Αγίου Πνεύματος στη ζωή του Ιησού. Ο Μάρκος παρουσιάζει τον Ιησού τόσο ως Θεό όσο και ως άνθρωπο. Πώς το κάνει αυτό; Ας το εξετάσουμε. Ο Μάρκος ισχυρίζεται ότι ο Ιησούς είναι ο Χριστός, ο Εκλεκτός, ο Σωτήρας (εδ. 1). Ως Θεός, ο Ιησούς είναι ο Κύριος. Ο Ιωάννης ο Βαπτιστής είναι ο αγγελιοφόρος που αναγγέλλει τον ερχομό του Ιησού (εδ. 2, 3). Ο Ιησούς είναι ισχυρότερος από τον Ιωάννη (εδ. 7). Ο Ιησούς είναι ο Αγαπητός Υιός του Θεού. Όπως είδαμε νωρίτερα, το Άγιο Πνεύμα κατεβαίνει από τον ουρανό και πληρώνει τον Ιησού (εδ. 10, 11). Ως άνθρωπος, ο Ιησούς βαπτίζεται. Παρατηρείστε πως ο Ιωάννης βαπτίζει τον Ιησού και όχι ο Ιησούς τον Ιωάννη (εδ. 9). Έπειτα, το Άγιο Πνεύμα στέλνει τον Ιησού στην έρημο (εδ. 12) όπου παραμένει εκεί 40 ημέρες. Ο Ιησούς περιβάλλεται από κινδύνους. Ο Σατανάς προσπαθεί να Τον οδηγήσει στην αμαρτία (εδ. 13) ενώ παράλληλα η έρημος είναι γεμάτη άγρια ζώα (εδ. 13). Στο τέλος, άγγελοι έρχονται να Τον βοηθήσουν (εδ. 13).

Γιατί ο Μάρκος παρουσιάζει τον Ιησού τόσο ως Θεό όσο και ως άνθρωπο; Επειδή θέλει να καταλάβουμε ότι ο Ιησούς είναι ο Κύριος και Σωτήρας μας. Είναι Θεός. Ταυτόχρονα, ο Ιησούς είναι και άνθρωπος. Είναι ο Αδελφός μας και το Παράδειγμά μας. Πώς μπορούμε να κατανοήσουμε αυτήν τη Βιβλική αλήθεια; Δεν μπορούμε. Το μόνο που μπορούμε να κάνουμε είναι μόνο να την αποδεχτούμε με πίστη. Πρέπει να την πιστέψουμε, διότι μας δείχνει την αγάπη του Θεού για την ανθρωπότητα.

`ΣΚΕΨΗ: Ο Ιησούς είναι Θεός. Ταυτόχρονα, έγινε άνθρωπος για να μας σώσει. Τι μας διδάσκει αυτή η υπέροχη Βιβλική αλήθεια για τη θαυμάσια αγάπη του Θεού προς εμάς;`