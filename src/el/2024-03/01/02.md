---
title:  Ο Ανθρωπος Που Απετυχε
date:   30/06/2024
---

`Διαβάστε Πράξ. 12:12. Πώς το βιβλίο των Πράξεων παρουσιάζει τον Μάρκο;`

Οι περισσότεροι πιστεύουν ότι ο Ιωάννης Μάρκος έγραψε το κατά Μάρκον ευαγγέλιο. Ο Ιωάννης Μάρκος ήταν νέος όταν συνέβη το περιστατικό στις Πράξ. 12, γύρω στο 44-46 μ.Χ. Στο εδάφιο 12 του ιδίου κεφαλαίου βλέπουμε ότι ήταν γιος μιας πλούσιας γυναίκας, της Μαρίας, η οποία στήριζε οικονομικά την εκκλησία και διέθετε το σπίτι της για τη συνάθροιση της συμπροσευχής. Όταν ο Ηρώδης φυλάκισε τον Πέτρο, τα μέλη της εκκλησίας συγκεντρώθηκαν στο σπίτι της Μαρίας για να προσευχηθούν. Ο Πέτρος δραπέτευσε και αργότερα ο Ηρώδης υπέστη έναν οδυνηρό θάνατο. Ο Ιωάννης Μάρκος δεν είχε κάποιο σημαντικό ρόλο σε αυτήν την ιστορία. Ωστόσο, η αναφορά στο άτομό του, μας προετοιμάζει για τη μετέπειτα σχέση του με τον Βαρνάβα και τον Σαύλο.

`Διαβάστε Πράξ. 13:1-5, 13. Πώς ο Ιωάννης Μάρκος ξεκίνησε να συνεργάζεται με τον Σαύλο και τον Βαρνάβα; Τι συνέβη αργότερα, κατά τη διάρκεια της συνεργασίας τους;`

Στις Πράξ. 13:διαβάζουμε για το πρώτο ταξίδι που έκαναν μαζί ο Σαύλος με τον Βαρνάβα, περίπου το 46 μ.Χ.. Ο Λουκάς, ο συγγραφέας του βιβλίου των Πράξεων, δεν αναφέρει τον Ιωάννη Μάρκο μέχρι το εδάφιο 5. Στο σημείο αυτό βλέπουμε ότι τότε ήταν ένας απλός βοηθός ή υπηρέτης. Η επόμενη αναφορά για τον Μάρκο γίνεται στο εδάφιο 13, όπου, κατά την συνοπτική αφήγηση των γεγονότων, ο Λουκάς δηλώνει ότι ο Ιωάννης Μάρκος επέστρεψε στην Ιερουσαλήμ.

Δεν αναφέρεται τι προκάλεσε αυτήν την αναχώρηση. Μπορούμε μόνο να φανταστούμε τον λόγο. Η Έλεν Χουάιτ γράφει: «Ο Μάρκος κυριεύτηκε από φόβο και αποθάρρυνση και άρχισε να ταλαντεύεται για ένα διάστημα ως προς τον αρχικό σκοπό που είχε να καθιερωθεί ολοκληρωτικά στο έργο του Κυρίου. Ασυνήθιστος στις ταλαιπωρίες, αποκαρδιώθηκε από τους κινδύνους και τις στερήσεις της οδοιπορίας. Είχε εργαστεί με επιτυχία κάτω από ευνοϊκές συνθήκες.» Π.Α. σελ. 147. Με λίγα λόγια, ο Ιωάννης Μάρκος δυσκολεύτηκε και γι’ αυτό ήθελε να φύγει.

`ΣΚΕΨΗ: Μήπως και εσείς ορισμένες φορές αισθάνεστε όπως ο Ιωάννης Μάρκος, όταν οι συνθήκες της ζωής δυσκολεύουν; Ίσως ο φόβος να σας απομάκρυνε ή να σας οδήγησε σε κάποια αποτυχία στη Χριστιανική σας πορεία. Τι μάθατε από αυτήν την εμπειρία;`