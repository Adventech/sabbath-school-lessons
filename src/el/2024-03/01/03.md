---
title:  Ακομη Μια Ευκαιρια
date:   01/07/2024
---

`Διαβάστε Πράξ. 15:36-39. Γιατί ο Παύλος απέρριψε τον Ιωάννη Μάρκο; Γιατί ο Βαρνάβας τού έδωσε ακόμη μια ευκαιρία; `

Στις Πράξ. 15:38 αναφέρεται ο λόγος που ο Παύλος απέρριψε τον Ιωάννη Μάρκο. Ο Ιωάννης Μάρκος εγκατέλειψε τον Παύλο και τον Βαρνάβα και σταμάτησε να εργάζεται για τον Θεό.

Η αντίδραση του Παύλου είναι κατανοητή. Η ιεραποστολική ζωή την εποχή εκείνη ήταν ιδιαίτερα σκληρή και απαιτητική (Β’ Κορ. 11:23-28). Ο Παύλος βασιζόταν στη βοήθεια των συνεργατών του. Μαζί μάχονταν ενάντια στις δυνάμεις του κακού. Ο Παύλος πίστευε ότι όποιος οπισθοχωρούσε από αυτήν τη μάχη, δεν μπορούσε να είναι μέλος της ομάδας του.

Ο Βαρνάβας διαφώνησε. Είδε κάτι στον Μάρκο και δεν ήθελε να τον αφήσει. Ο Παύλος και ο Βαρνάβας διαπληκτίστηκαν για τον Ιωάννη Μάρκο και τελικά χωρίστηκαν εξαιτίας του. Ο Παύλος αποφάσισε να ταξιδέψει με τον Σίλα και ο Βαρνάβας με τον Μάρκο.

Το βιβλίο των Πράξεων δεν εξηγεί γιατί ο Βαρνάβας επέλεξε τον Μάρκο. Για την ακρίβεια, στις Πράξ. 15:βλέπουμε για τελευταία φορά τον Βαρνάβα και τον Μάρκο. Ωστόσο, υπάρχουν και άλλα σημεία στην Αγία Γραφή που αναφέρονται στον Μάρκο.

`Διαβάστε Κολ. 4:10, Β’ Τιμ. 4:11, Φιλήμονα εδ. 24 και Α’ Πέτρ. 5:13. Τι μας λένε αυτά τα εδάφια για τον Μάρκο;`

Όπως φαίνεται, ο Μάρκος είχε μία απίστευτη μεταστροφή. Σε αυτά τα εδάφια, ο Παύλος αναφέρει πόσο πολύτιμος ήταν ο Μάρκος γι’ αυτόν και το έργο, θεωρεί τον Μάρκο συνεργάτη του και επιθυμεί ο Τιμόθεος να τον φέρει μαζί του. Στην Α’ Πέτρου αναφέρεται επίσης η στενή φιλία του Πέτρου με τον Μάρκο. Ο Παύλος και ο Πέτρος έγραψαν τα βιβλία τους στις αρχές του 60 μ.Χ., δηλαδή 15-20 χρόνια αφότου ο Παύλος απέρριψε τον Μάρκο (Πράξ. 15). Ο Μάρκος απέτυχε και εγκατέλειψε το έργο. Έπειτα, όμως, επέστρεψε, επειδή ο ξάδελφος του, ο Βαρνάβας, πίστεψε σε αυτόν.

`ΣΚΕΨΗ: Σκεφτείτε κάποια στιγμή αποτυχίας, δική σας ή κάποιου φίλου σας, όπου σας δόθηκε μια δεύτερη ευκαιρία. Πώς αυτή η εμπειρία άλλαξε εσάς και εκείνον που σας βοήθησε; Πώς βελτιώθηκε το έργο σας για τον Θεό;`