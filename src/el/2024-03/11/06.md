---
title:  Ποιος Εισαι;
date:   12/09/2024
---

`Διαβάστε Μάρκ. 14:60-72. Συγκρίνετε τις ενέργειες του Ιησού με του Πέτρου. Πώς διαφέρουν μεταξύ τους; Τι μπορούμε να μάθουμε από τις επιλογές και τη συμπεριφορά τους;`

Στο Μάρκ. 14:53-59, διαβάζουμε για τη δίκη του Ιησού στο Συνέδριο, το θρησκευτικό δικαστήριο των Ιουδαίων εκείνης της εποχής. Επανειλημμένως, οι ηγέτες προσπαθούν να Τον κατηγορήσουν χωρίς καμία επιτυχία. Ο Μάρκος μάς λέει ότι οι ψευδομάρτυρες δεν συμφωνούσαν μεταξύ τους και οι κατηγορίες τους εναντίον Του ήταν αβάσιμες.

Τελικά, ο αρχιερέας σηκώνεται για να Του μιλήσει. Στην αρχή ο Ιησούς δεν απαντά. Στη συνέχεια, όμως, ο αρχιερέας Τον πιέζει να ομολογήσει, ορκίζοντάς Τον στον Θεό (Μάτθ. 26:63), εάν είναι ο Μεσσίας, ο Υιός του Θεού. Ο Ιησούς λέει πως Αυτός είναι και αναφέρει τα εδάφια από το Δαν. 7:13, 14, τα οποία μιλούν για τον Υιό του ανθρώπου που κάθεται στα δεξιά του θρόνου του Θεού και έρχεται πάνω στα σύννεφα του ουρανού. Ο αρχιερέας αρνείται να δεχτεί τα λόγια που είπε ο Ιησούς για τον Εαυτό Του. Σχίζει τα ρούχα του και διακηρύσσει τον Ιησού ένοχο. Το Συνέδριο συμφωνεί. Οι Ιουδαίοι ηγέτες φτύνουν τον Ιησού. Έπειτα, καλύπτουν το πρόσωπό Του, Τον γρονθοκοπούν και Του ζητούν να προφητεύσει ποιος Τον χτύπησε.

Εντωμεταξύ, ο Πέτρος στέκεται έξω και περιμένει. (Αυτή είναι η έκτη και τελευταία ιστορία-σάντουιτς. Διαβάστε το 3ο μάθημα που αναφέρεται σε αυτού του είδους τις ιστορίες.) Ο Ιησούς λέει την αλήθεια. Ο Πέτρος λέει ψέματα. Τρεις φορές κάποιοι από τον όχλο ρωτούν τον Πέτρο εάν γνωρίζει τον Ιησού. Κάθε φορά εκείνος λέει ψέματα ισχυριζόμενος ότι δεν Τον ξέρει. Ο Πέτρος ορκίζεται και χρησιμοποιεί απρεπή λόγια για να τους πείσει ότι δεν είναι μαθητής Του.

Ακριβώς μετά, ο πετεινός λαλεί για δεύτερη φορά. Ο Πέτρος θυμάται τα λόγια του Ιησού πως εκείνη τη νύχτα θα Τον απαρνιόταν τρεις φορές και αρχίζει να κλαίει. Στο τέλος της δίκης, κάποιοι καλύπτουν το πρόσωπο του Ιησού. Όπως είδαμε μόλις τώρα, άντρες Τον χτυπούν και Τον διατάζουν να πει ποιος Τον χτύπησε. Τον περιγελούν, επειδή πιστεύουν ότι δεν μπορεί να δει. Εκείνη τη στιγμή, ο Πέτρος Τον αρνείται για τρίτη φορά. Κατά έναν περίεργο τρόπο, όταν ο Πέτρος απορρίπτει τον Ιησού τρεις φορές, δείχνει ότι Ιησούς είναι πράγματι Θεός. Όλα έγιναν όπως ακριβώς ο Κύριος είχε πει.

`ΣΚΕΨΗ: Ποια ελπιδοφόρα λόγια θα λέγατε σε κάποιον που θέλει να ακολουθήσει τον Ιησού, αλλά κατά καιρούς δυσκολεύεται;`