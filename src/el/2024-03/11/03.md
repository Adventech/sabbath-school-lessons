---
title:  Ο Αναμνηστικος Δειπνος
date:   09/09/2024
---

`Διαβάστε Μάρκ. 14:22-31 και Έξ. 24:8. Πόσο σημαντική είναι αυτή η ιστορία για τους Χριστιανούς και την πίστη τους;`

Στο Μάρκ. 14:22, διαβάζουμε για την πρώτη ημέρα της Γιορτής των Αζύμων. Την ιδιαίτερη αυτή ημέρα θυσιάζεται το αρνί του Πάσχα (Έξ. 12). Το πασχαλινό γεύμα γίνεται την Πέμπτη το βράδυ.

Στο ανώγειο, ο Ιησούς πραγματοποιεί το Δείπνο του Κυρίου που είναι συνδεδεμένο με το Ιουδαϊκό Πάσχα και την Έξοδο από την Αίγυπτο. Όταν ο Ισραήλ έφυγε από την Αίγυπτο, έγινε ο εκλεκτός λαός του Θεού στο όρος Σινά. Εκεί, ο Θεός έκανε μια ξεχωριστή διαθήκη μαζί τους. Στην Έξ. 14:8, ο Μωυσής ραντίζει τον λαό με τα αίμα των θυσιών, λέγοντάς τους: «Δέστε το αίμα της διαθήκης, την οποία ο Κύριος έκανε σε σας, σύμφωνα με όλα αυτά τα λόγια» (Έξ. 24:8). Στον Αναμνηστικό Δείπνο, ο Ιησούς δεν χρησιμοποιεί το αρνί από το γεύμα του Πάσχα. Γιατί; Επειδή ο Ιησούς είναι ο Αμνός του Θεού (Ιωάν. 1:19). Το ψωμί συμβολίζει το σώμα του Χριστού. Η νέα διαθήκη (Ιερ. 31:31-34) σφραγίζεται με το αίμα Του, που συμβολίζεται από το ποτήρι (Μάρκ. 14:23). Ο Μάρκος λέει: «Τούτο είναι το αίμα Μου, αυτό της καινούργιας διαθήκης, που χύνεται για χάρη πολλών» (Μάρκ. 14:24).

Έπειτα, ο Ιησούς ανακοινώνει ότι όλοι οι μαθητές θα Τον εγκαταλείψουν και αναφέρεται στο Ζαχ. 13:7, όπου λέει ότι, όταν η ρομφαία χτυπήσει τον ποιμένα, τα πρόβατά του θα διασκορπιστούν. Ο ποιμένας είναι ο Χριστός. Τα πρόβατα είναι οι μαθητές Του. Η προφητεία του Ιησού απογοητεύει τους μαθητές, όμως, ο Κύριος τούς δίνει ελπίδα. Τους υπόσχεται ότι θα αναστηθεί και θα πάει στη Γαλιλαία πριν από αυτούς. Αργότερα, ένας άγγελος, με τη μορφή νεαρού άντρα, περιμένει μέσα στον άδειο τάφο του Ιησού και διακηρύττει στις γυναίκες που ήρθαν να αλείψουν το σώμα Του με μύρο την υπόσχεση από το Μάρκ. 16:7. Αυτή η υπόσχεση είναι σημαντική.

Στον Αναμνηστικό Δείπνο, οι μαθητές δυσκολεύονται να δεχτούν τα λόγια του Ιησού. Ο Πέτρος δηλώνει ότι, ακόμη κι αν όλοι Τον αφήσουν, εκείνος θα παραμείνει πιστός. Ο Ιησούς τού απαντά ότι τρεις φορές θα Τον αρνηθεί, πριν ο πετεινός λαλήσει δύο φορές.

`ΣΚΕΨΗ: Αθετήσατε ποτέ μια υπόσχεση που δώσατε στον Θεό; Τι μάθατε από αυτή την εμπειρία;`