---
title:  Γεθσημανη
date:   10/09/2024
---

`Διαβάστε Μάρκ. 14:32-42. Ποια ήταν η προσευχή του Ιησού στον κήπο της Γεθσημανής; Ποια ήταν η απάντηση του Θεού;`

Ο Ιησούς και οι μαθητές Του περνούν από την κοιλάδα των Κέδρων και φτάνουν στο Όρος των Ελαιών που είναι ένας ψηλός λόφος. Το όνομα «Γεθσημανή» σημαίνει ελαιοτριβείο. Στο ελαιοτριβείο οι ελιές συνθλίβονται και έτσι βγαίνει το λάδι. Αυτό το όνομα δηλώνει ότι εκεί γύρω υπήρχε ένας τέτοιος χώρος. Σήμερα, κανείς δεν γνωρίζει που μπορεί να ήταν αυτό το ελαιοτριβείο, επειδή οι Ρωμαίοι έκοψαν όλα τα ελαιόδεντρα του Όρους των Ελαιών, όταν εισέβαλλαν στην Ιερουσαλήμ το 70 μ.Χ..

Ο Ιησούς αφήνει τους περισσότερους από τους μαθητές Του στην είσοδο του κήπου. Έπειτα, συνεχίζει με τον Πέτρο, τον Ιάκωβο και τον Ιωάννη. Μετά από λίγο αφήνει και αυτούς και συνεχίζει μόνος Του. Ο Μάρκος μάς δείχνει τη βαθιά μοναξιά που νιώθει ο Ιησούς καθώς προετοιμάζεται να υποφέρει για τις αμαρτίες μας.

Προσεύχεται στον Θεό να Τον απαλλάξει από αυτήν τη δοκιμασία, αλλά μόνο αν είναι στο θέλημα του Πατέρα (Μάρκ. 14:36). Ο Ιησούς προφέρει την αραμαϊκή λέξη «Αββά», που σημαίνει «Πατέρα». Ο όρος «Αββά» δεν σημαίνει _Πατερούλη_, όπως πολλοί διδάσκουν. Στην διάλεκτο του Ιησού, όταν ένα παιδάκι ήθελε να φωνάξει τον μπαμπά του, τον αποκαλούσε abi. Όμως, ο όρος «Αββά» χρησιμοποιείται για μια στενή οικογενειακή σχέση που δείχνει την επιθυμία του Θεού να Τον έχουμε στην καρδιά μας.

Παρότι ο Ιησούς προσεύχεται στον Θεό να απομακρύνει από Αυτόν τη δοκιμασία, ωστόσο, παραδίδει τον Εαυτό Του με υπακοή στο σχέδιο του Πατέρα (Ματθ. 6:10). Όπως θα δούμε σε λίγο, η απάντηση του Θεού είναι αρνητική. Ο Θεός δεν απομακρύνει αυτή την τρομερή εμπειρία που ο Υιός Του πρέπει να υποστεί. Γιατί; Επειδή ο Ιησούς πρέπει να υποφέρει για να μας σώσει. Δεν μπορούμε σωθούμε με άλλον τρόπο.

Όταν υπάρχουν δυσκολίες, είναι ευλογία να έχουμε φίλους που μας στηρίζουν. Στην Φιλιπ. 4:13, ο απ. Παύλος λέει: «Όλα τα μπορώ, διαμέσου του Χριστού που με ενδυναμώνει». Έπειτα συνεχίζει: «Όμως, καλά κάνατε, γίνατε συγκοινωνοί στη θλίψη μου» (εδ. 14). Στη Γεθσημανή ο Ιησούς χρειαζόταν βοήθεια. Τρεις φορές πήγε στους φίλους Του για βοήθεια και παρηγοριά. Και τις τρεις φορές οι μαθητές κοιμόντουσαν. Τελικά, τους ξυπνά για να οδηγηθεί στη δίκη Του. Ο Ιησούς είναι έτοιμος. Οι μαθητές δεν είναι.