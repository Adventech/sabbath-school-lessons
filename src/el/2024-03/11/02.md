---
title:  Μια Ιστορια Που Ολοι Θα Θυμουνται Για Παντα
date:   08/09/2024
---

`Διαβάστε Μάρκ. 14:1-11. Ποιες δύο ιστορίες διαβάζουμε εδώ; Πώς συνδέονται μεταξύ τους;`

Στο Μάρκ. 14:1 διαβάζουμε ότι η γιορτή του Πάσχα θα ήταν σε δύο ημέρες. Η συνάντηση των Ιουδαίων ηγετών πιθανόν να έγινε την Τρίτη ή την Τετάρτη βράδυ της ίδιας εβδομάδας. Σχεδιάζουν να θανατώσουν τον Ιησού. Χρειάζονται έναν τρόπο για να εφαρμόσουν το σχέδιο τους. Η βοήθεια έρχεται από κάποιον που δεν περίμεναν – τον Ιούδα.

Στο Μάρκ. 14:1-11 το σχέδιο της δολοφονίας του Ιησού συνδέεται με την ιστορία μιας γυναίκας που εκχέει ένα πανάκριβο μύρο στο κεφάλι Του. Σε αυτές τις δύο ιστορίες, βλέπουμε την αγάπη αυτής της γυναίκας για τον Ιησού και έναν μαθητή που Τον προδίδει στους εχθρούς Του. Το όνομα της γυναίκας δεν αναφέρεται. Τον Ιούδα τον ξέρουμε και είναι ένας από τους δώδεκα μαθητές. Η γυναίκα ξοδεύει πολλά χρήματα γι’ αυτήν την προσφορά της και ο Μάρκος μάς λέει ποιο είναι το κόστος αυτού του δώρου. Ο Ιούδας προθυμοποιείται να προδώσει τον Ιησού στους εχθρούς Του έναντι κάποιας χρηματικής αμοιβής.

Ο Μάρκος δεν εξηγεί γιατί η γυναίκα εκχέει το ακριβό μύρο στο κεφάλι του Ιησού. Οι καλεσμένοι εκπλήσσονται και αναστατώνονται. Πιστεύουν ότι σκόρπισε τα χρήματά της. Το άρωμα κοστίζει όσο οι μισθοί ενός έτους. Όμως, ο Ιησούς επικροτεί το δώρο της και βεβαιώνει πως η πράξη της θα γίνει γνωστή όπου κηρυχθεί το ευαγγέλιο. Η ιστορία αυτής της γυναίκας συμπεριλαμβάνεται και στα ευαγγέλια του Ματθαίου, του Λουκά και του Ιωάννη.

Και αυτό που έκανε ο Ιούδας εναντίον του Ιησού είναι κάτι που όλοι θυμούνται, αλλά όχι για καλό. Ο Μάρκος υπαινίσσεται ότι ο Ιούδας παρέδωσε τον Ιησού επειδή ήταν εγωιστής και φιλάργυρος. Στο ευαγγέλιο του Ιωάννη ξεκάθαρα αναφέρεται πως ο Ιούδας ήταν κλέφτης (Ιώαν. 12:4).

Ο Μάρκος χρησιμοποιεί τον όρο «καλό» με διαφορετικούς τρόπους για να κατανοήσουμε τα δύο γεγονότα σε αυτές τις ιστορίες. Στο Μάρκ. 14:6, ο Ιησούς τονίζει ότι η πράξη αυτής της γυναίκας είναι καλή. Έπειτα, λέει στους μαθητές Του ότι μπορούν να ευεργετήσουν τους φτωχούς οποιαδήποτε στιγμή θελήσουν (Μάρκ. 14:7), αλλά ο Ίδιος δεν θα είναι για πάντα μαζί τους να Τον τιμούν. Στο Μάρκ. 14:9, ο Ιησούς αναφέρει πως το δώρο αγάπης της γυναίκας θα είναι μέρος της διακήρυξης του ευαγγελίου. Στο Μάρκ. 14:11, ο Ιούδας επιζητά την «κατάλληλη» στιγμή για να παραδώσει τον Ιησού. Το σχέδιο των ανθρώπων να σκοτώσουν τον Χριστό θα αποτελεί, επίσης, μέρος της διακήρυξης του ευαγγελίου, επειδή συμβάλλει στην εκπλήρωση του θελήματος του Θεού να δώσει τον Υιό Του για τη σωτηρία της ανθρωπότητας.