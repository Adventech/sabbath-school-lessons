---
title:  Εγκαταλειποντας Τον Ιησου
date:   11/09/2024
---

`Διαβάστε Μάρκ. 14:43-52. Τι μας λένε αυτά τα εδάφια για το πόσο σημαντικό είναι για εμάς το σχέδιο της σωτηρίας του Θεού;`

Μας εκπλήσσει το ότι ένας από τους στενότερους φίλους του Ιησού τον παραδίδει στους εχθρούς Του. Ο Μάρκος δεν μας δίνει αρκετές πληροφορίες για τον λόγο που ο Ιούδας στράφηκε εναντίον του Ιησού. Όμως, η Έ. Χουάιτ γράφει: «Ο Ιούδας ήταν από φυσικού του πολύ φιλάργυρος· αλλά δεν υπήρξε ανέκαθεν διεφθαρμένος στο σημείο που να κάνει μια τέτοια πράξη. Είχε υποθάλψει το πονηρό πνεύμα της φιλαργυρίας, μέχρι που αυτό έγινε η κινητήρια δύναμη της ζωής του. Η αγάπη για τον Μαμωνά υποσκέλισε την αγάπη του για τον Χριστό. Με το να γίνει σκλάβος σε αυτό το ένα βίτσιο παρέδωσε τον εαυτό του στον Σατανά που τον οδήγησε στο βάραθρο της αμαρτίας.» Ζ.Χ., σελ. 686.

Η αμαρτία του Ιούδα παίρνει μεγαλύτερες διαστάσεις, επειδή προσπαθεί να την κρύψει μέσω της φιλίας. Λέει στο πλήθος να συλλάβουν Εκείνον που θα φιλήσει.

Ο Ιησούς συλλαμβάνεται. Εκείνη τη στιγμή, κάποιος τραβάει το σπαθί του. Στο Ιωάν. 18:10, 11 λέει ότι ο Πέτρος κόβει το αυτί του δούλου του αρχιερέα. Ο Ιησούς μιλάει στον όχλο. Τους επιπλήττει που έκαναν κρυφά αυτό που φοβήθηκαν να κάνουν δημόσια όταν κήρυττε στον ναό. Όμως, τους λέει ότι αυτό έγινε για να εκπληρωθούν οι προφητείες. Έτσι, βλέπουμε ο σκοπός του Θεού να εκπληρώνεται μέσα από το πονηρό σχέδιο των ανθρώπων να θανατώσουν τον Ιησού.

Όλοι οι μαθητές Του φεύγουν, συμπεριλαμβανομένου και του Πέτρου. Όμως, ο Πέτρος επιστρέφει και ακολουθεί τον Ιησού. Πολύ σύντομα, θα βρεθεί σε δύσκολη θέση. Διαβάζουμε επίσης στο Μάρκ. 14:51, 52 για έναν νεαρό άντρα που ακολουθούσε τον Ιησού. Στα υπόλοιπα ευαγγέλια δεν γίνεται κάποια αναφορά σε αυτό το άτομο. Ορισμένοι πιστεύουν ότι αυτός ο νέος ήταν ο Μάρκος, αλλά δεν έχουμε αποδείξεις γι’ αυτό. Αυτό που προκαλεί έκπληξη είναι ότι αυτός ο νέος φεύγει γυμνός. Δεν αφήνει τα πάντα για να ακολουθήσει τον Ιησού, αλλά αφήνει τα πάντα για να ξεφύγει από τον Ιησού.

`ΣΚΕΨΗ: Σκεφτείτε αυτά που έγραψε η Έ. Χουάιτ για τον Ιούδα. Ήταν «δούλος» μιας αμαρτίας. Αυτή η μία αμαρτία τον ώθησε να παραδώσει τον Ιησού στους εχθρούς Του. Τι μας λέει αυτή η ιστορία σχετικά με το γιατί πρέπει να μισούμε την αμαρτία και να πολεμούμε ενάντια σε αυτήν με τη δύναμη του Ιησού;`