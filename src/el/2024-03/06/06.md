---
title:  «Να Προσεχετε Το Κακο Προζυμι»
date:   08/08/2024
---

`Διαβάστε στο Μάρκ. 8:11-13 τη συζήτηση ανάμεσα στον Ιησού και τους Φαρισαίους. Τι ήταν αυτό που αναστάτωσε τον Ιησού;`

Γιατί ο Ιησούς δεν έκανε ένα θαύμα για να δείξει στους Φαρισαίους ότι είναι ο Θεός; Για να καταλάβουμε το γιατί, πρέπει να θυμηθούμε τι είπε ο Ιησούς στο τέλος του Μάρκ. 3. Εκεί, μιλάει για την αμαρτία κατά του Αγίου Πνεύματος. Εάν οι άνθρωποι αρνούνται να πιστέψουν αυτό που βλέπουν, τότε ένα ακόμη θαύμα δεν θα τους πείσει. Τα θαύματα δεν είναι αρκετά για να πείσουν εκείνους που αρνούνται να πιστέψουν.

`Διαβάστε Μάρκ. 8:14-21. Τι ξέχασαν οι μαθητές; Ποιο μάθημα ήθελε να τους διδάξει ο Ιησούς;`

Ο Ιησούς προειδοποιεί τους μαθητές Του για το «προζύμι» των Φαρισαίων και του βασιλιά Ηρώδη. Το προζύμι προστίθεται στη ζύμη του ψωμιού για να το φουσκώσει. Ποιο είναι το «προζύμι» για το οποίο μιλάει ο Ιησούς; Οι διδασκαλίες τους (συγκρίνετε με Ματθ. 16:12).

Όμως, οι μαθητές δεν κατανοούν τα λόγια του Ιησού. Νομίζουν ότι αναφέρεται στην κυριολεκτική αγορά του ψωμιού. Τότε, Εκείνος τους κάνει κάποιες ερωτήσεις για να τους βοηθήσει να καταλάβουν. Είναι απογοητευμένος που οι μαθητές Του δεν αντιλαμβάνονται το έργο που ήρθε να επιτελέσει. Τα λόγια Του μας παραπέμπουν σε αυτά που είπε στο Μάρκ. 4:10-12 για όσους δεν καταλαβαίνουν. Ο Ιησούς χρησιμοποιεί σκληρές εκφράσεις για να βοηθήσει τους μαθητές να κατανοήσουν τα λάθη τους.

Στο Μάρκ. 8:19, 20 ο Ιησούς ρωτάει τους μαθητές για τον αριθμό των κοφινιών με τα ψωμιά που περίσσεψαν, μετά που έφαγαν οι 5.000 και οι 4.000 άνθρωποι (Μάρκ. 8:1-10). Και οι δύο ιστορίες έπρεπε να είχαν διδάξει τους μαθητές ότι με λίγα ή πολλά, το έργο του Θεού δεν περιορίζεται. Στο Μάρκ. 8:21 ο Ιησούς κάνει μια τελευταία ρητορική ερώτηση: «Πώς δεν καταλαβαίνετε;». Άλλωστε, δείτε τι είχαν δει και βιώσει ήδη με τον Ιησού.

`ΣΚΕΨΗ: Σκεφτείτε όλες τις αποδείξεις που μας δίνει ο Ιησούς για να πιστέψουμε σε Αυτόν και στην αγάπη Του. Αν και είναι αρκετά όσα μας παρέχει, γιατί κάποιοι από εμάς συνεχίζουμε να αμφιβάλλουμε;`