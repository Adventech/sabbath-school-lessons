---
title:  Τα Ψιχουλα Για Τα Σκυλια
date:   06/08/2024
---

`Διαβάστε Μάρκ. 7:24-30. Ποια σημαντικά μαθήματα αντλούμε από αυτήν την ιστορία;`

Και σε αυτήν την ιστορία προκύπτουν διάφορα δύσκολα ερωτήματα. Πρώτον, γιατί ο Ιησούς συγκρίνει αυτήν τη γυναίκα με ένα σκυλί; Στο εδ. 27, ο Κύριος λέει ότι τα παιδιά πρέπει να φάνε πρώτα. Επομένως, εάν αυτά είναι «πρώτα», υπάρχει μια άλλη ομάδα που έρχεται «δεύτερη». Ο Ιησούς χρησιμοποιεί με έναν ιδιαίτερο τρόπο τον όρο «σκυλάκια», με τον οποίο δεν παραπέμπει στα κουταβάκια, αλλά στα οικόσιτα σκυλιά. Τα αδέσποτα δεν επιτρέπονται να μπουν μέσα. Η αναφορά Του στα οικόσιτα «σκυλάκια», δίνει ελπίδα στη γυναίκα.

«Και εκείνη απάντησε και Του λέει: Ναι, Κύριε· αλλά και τα σκυλάκια κάτω από το τραπέζι τρώνε από τα ψίχουλα των παιδιών» (εδ. 28).

Πώς η γυναίκα σκέφτηκε αυτή την απάντηση; Σίγουρα η αγάπη για την κόρη της γέμισε την καρδιά της με θάρρος. Τα λόγια του Ιησού για τα σκυλάκια τής έδωσαν ελπίδα, επειδή ένιωσε όπως ένα κατοικίδιο μέσα στο σπίτι. Το σκυλί ήταν κάτω από το τραπέζι, στα πόδια του οικοδεσπότη. Ομοίως, η γυναίκα έπεσε στα πόδια του Ιησού. Εκεί, Του ζήτησε να βοηθήσει την κόρη της. Το σκυλί μπορούσε να φάει ό,τι έπεφτε στο πάτωμα. Έτσι και η γυναίκα ζήτησε ό,τι ζητούσαν και τα σκυλιά.

Η απάντησή της φανερώνει την πίστη της. Ήθελε ο Ιησούς να θεραπεύσει την κόρη της. Γνώριζε ότι αυτό το θαύμα ήταν εύκολο για τον Ιησού. Γι’ αυτό, και το παρομοιάζει με ένα ψίχουλο. Η γυναίκα πίστευε πως ο Ιησούς ήταν πολύ ισχυρός και το πρόβλημά της μικρό, όσο ένα ψίχουλο σε σχέση με τη δύναμη Του.

«Με τη συμπεριφορά Του έδειξε ότι αυτή που είχε θεωρηθεί σαν απόβλητη από το Ισραήλ, δεν ήταν πια μια ξένη, αλλά ένα παιδί της οικογένειας του Θεού. Σαν παιδί, είχε και αυτή το προνόμιο να συμμετέχει στα δώρα του Πατέρα.» Έ. Χουάιτ, Ζ.Χ., σελ. 375.

`ΣΚΕΨΗ: Γιατί είναι λάθος να μισούμε όσους είναι διαφορετικοί από εμάς; Γιατί αυτό το μίσος έρχεται σε αντίθεση με τη διδασκαλία του Ιησού; Πώς μπορούμε να καθαρίσουμε την καρδιά μας από τα κακά συναισθήματα;`