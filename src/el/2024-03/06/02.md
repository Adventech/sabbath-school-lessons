---
title:  Οι Ανθρωπινες Παραδοσεις Εναντια Στις Εντολες Του Θεου
date:   04/08/2024
---

`Διαβάστε Μάρκ. 7:1-13. Ποιες σημαντικές Βιβλικές αλήθειες αντλούμε από αυτά τα εδάφια;`

Φανταστείτε κάποια παιδιά να μελετούν αυτά τα εδάφια στη Σχολή Σαββάτου. Όταν επιστρέψουν στο σπίτι, ανακοινώνουν στη μητέρα τους ότι δεν χρειάζεται πια να πλένουν τα χέρια τους πριν το φαγητό, επειδή το είπε ο Ιησούς. Όμως, αυτή η ιστορία δεν αφορά τα μικρόβια ή την υγεία.

Την εποχή του Ιησού, πολλοί Ιουδαίοι έδιναν έμφαση στις τελετές καθαρισμού. Στο παρελθόν, οι θρησκευτικοί ηγέτες δημιούργησαν έναν κανόνα για το πλύσιμο των χεριών. Ήταν υποχρεωτικό για όλους να πλένουν τα χέρια τους για να έχουν καθαρή καρδιά. Την εποχή του Μωυσή, μόνο οι ιερείς ή οι θρησκευτικοί ηγέτες εφάρμοζαν αυτόν τον νόμο (Έξ. 30:17-21). Την εποχή του Ιησού, όμως, ο νόμος ήταν υποχρεωτικός για όλους. Έτσι, όταν οι μαθητές Του τον παραβίασαν, οι Ιουδαίοι ηγέτες διαμαρτυρήθηκαν στον Ιησού.

Ο Ιησούς τούς απαντά χρησιμοποιώντας τα σκληρά λόγια του Ησαΐα (Ησ. 29:13). Σε αυτό το εδάφιο, ο Ησαΐας επιπλήττει τους Ιουδαίους που λένε ότι τιμούν τον Θεό, αλλά δεν τηρούν τον νόμο Του, και μάλιστα αντικαθιστούν τις εντολές Του με ανθρώπινα διατάγματα.

Στην απάντησή Του, ο Ιησούς συμπεριλαμβάνει και την πέμπτη εντολή που λέει: «Να τιμάς τον πατέρα σου και τη μητέρα σου» (Έξ. 20:12). Οφείλουμε να φροντίζουμε τους γονείς μας στα γεράματά τους. Ο Ιησούς συγκρίνει αυτή τη διδασκαλία με τη θρησκευτική παράδοση που έδινε το δικαίωμα σε κάποιον να προσφέρει ένα δώρο στον Θεό (ο ελληνικός όρος δώρο προέρχεται από την εβραϊκή λέξη corban), το οποίο θα μπορούσε να χρησιμοποιήσει για ιδία χρήση. Έτσι, απαλλασσόταν από την υποχρέωση να βοηθήσει τους γονείς του που ήταν ηλικιωμένοι και ανήμποροι. Μπορείτε να φανταστείτε τη συζήτηση ενός νέου άντρα, που τηρούσε αυτούς τους κανόνες, με τους ηλικιωμένους γονείς του; «Λυπάμαι πατέρα. Θα ήθελα πολύ να σε βοηθήσω, όμως έδωσα τα χρήματα στον ναό.»

Ο Ιησούς αντιτίθεται σε αυτού του είδους την υποκρισία. Έβαζαν τις ανθρώπινες παραδόσεις πάνω από τον Λόγο του Θεού και αυτό ήταν αμαρτία.

Ο Ιησούς δεν βλέπει την τελετή του καθαρισμού των χεριών ως μέρος του σχεδίου του Θεού. Η απάντησή Του μας δείχνει ότι υποστηρίζει τον νόμο του Θεού και όχι τις παραδόσεις. (Μάρκ. 1:44, 7:10-13, 10:3-8, 12:26, 29-31).