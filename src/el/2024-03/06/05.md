---
title:  Η Θεραπεια Του Δυσλαλου Κωφου
date:   07/08/2024
---

`Διαβάστε Μάρκ. 7:31-37. Ποιον έφεραν στον Ιησού και τι έκανε γι’ αυτόν;`

Ο Ιησούς επέστρεψε στη Γαλιλαία ακολουθώντας τη μακρινή διαδρομή από την Τύρο και Σιδώνα. Από τα βόρεια της Τύρου κατευθύνθηκε στη Σιδώνα. Στη συνέχεια, πέρασε από το βορειανατολικό τμήμα της λίμνης της Γαλιλαίας, ώσπου έφτασε κοντά στη θάλασσα. Αυτή η διαδρομή Του έδωσε τον χρόνο που ήθελε για να διδάξει τους μαθητές Του.

Στο κείμενο δεν γίνεται κάποια αναφορά στην ταυτότητα εκείνου που οδήγησε τον άντρα στον Ιησού. Γνωρίζουμε μόνο την κατάσταση του ασθενή, ήταν κωφός και δύσλαλος.

Ο Ιησούς γνώριζε τις ανάγκες του. Έτσι, τον πήρε παράμερα για να τον θεραπεύσει. Ως σύγχρονοι μελετητές, ίσως να σκεφτούμε ότι αυτό που έκανε ο Ιησούς στη συνέχεια για να θεραπεύσει τον άντρα ήταν παράξενο. Τοποθέτησε τα δάχτυλά Του στα αυτιά του. Έπειτα, έφτυσε και άγγιξε τη γλώσσα του. Μετά, κοιτάζοντας τον ουρανό αναστέναξε. Βλέπουμε ότι ο Ιησούς άγγιξε τα μέρη του ανθρώπου που χρειάζονταν θεραπεία. Όμως, τι κοίταξε στον ουρανό; «Έπειτα, κοιτάζοντας στον ουρανό, αναστέναξε με τη σκέψη ότι πολλά αυτιά δεν θα δώσουν ακρόαση στην αλήθεια και πολλές γλώσσες θα αρνηθούν να Τον ομολογήσουν για Λυτρωτή.» Ε. Χουάιτ, Ζ.Χ., σελ. 378.

Ο Ιησούς θεράπευσε τον άντρα. Πλέον, εκείνος μπορούσε να ακούσει και να μιλήσει χωρίς κανένα πρόβλημα. Ο αναστεναγμός του Ιησού δείχνει τα όρια που ο Θεός έθεσε στον Εαυτό Του όσον αφορά την ελευθερία επιλογής του ανθρώπου. Ποτέ δεν θα επιβληθεί σε κανέναν. Όλοι είμαστε ελεύθεροι να επιλέξουμε ποιον θα υπηρετήσουμε: Τον Ιησού, τον Βασιλιά της ζωής, ή τον Σατανά, τον βασιλιά του κακού. Ο Ιησούς μπορεί, εάν θέλει, να μας εξαναγκάσει να Τον υπακούσουμε. Ωστόσο, δεν το κάνει.

Αυτή η ιστορία δείχνει τι μπορεί να κάνει ο Θεός σε εκείνους που πρόθυμα πηγαίνουν σε Αυτόν. Ίσως, όταν μοιράζεστε την πίστη σας, νιώθετε τη γλώσσα σας δεμένη και δεν ξέρετε τι να πείτε. Αυτό το θαύμα δίνει ελπίδα ότι ο Κύριος Ιησούς μπορεί να ανοίξει τα αυτιά μας, να γίνουμε ευαίσθητοι στις ανάγκες των άλλων και να πούμε έναν λόγο που θα τους ενθαρρύνει.

`ΣΚΕΨΗ: Ο Θεός μάς έχει δώσει το δώρο της επικοινωνίας. Πώς το χρησιμοποιούμε για να Τον τιμήσουμε;`