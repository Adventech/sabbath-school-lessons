---
title:  Ενας Σωτηρας Που Κανεις Δεν Περιμενε
date:   01/08/2024
---

`Διαβάστε Μάρκ. 6:34-52. Ποιο ήταν το πρόβλημα που είχε ο Ιησούς και οι μαθητές Του; Πώς το έλυσαν; `

Όταν οι μαθητές επέστρεψαν από το ταξίδι τους, πήγαν με τον Ιησού να ξεκουραστούν σε ένα ήσυχο μέρος πίσω από τη θάλασσα της Γαλιλαίας. Όμως, ένα πλήθος 5.000 ατόμων έφτασε στο σημείο πριν από εκείνους. Ο Ιησούς παρομοίασε το πλήθος με ένα κοπάδι πρόβατα χωρίς ποιμένα. Έτσι, όλη μέρα τούς κήρυττε.

Το βράδυ οι μαθητές λένε στον Ιησού να διαλύσει το πλήθος για να πάνε να βρουν τροφή. Ο Ιησούς, όμως, ζητάει από τους μαθητές να δώσουν εκείνοι τροφή στους ανθρώπους. Διαβάστε τη συνομιλία ανάμεσα στον Ιησού και τους μαθητές Του στο Μάρκ. 6:35-38. Βλέπουμε ότι οι μαθητές προσπαθούν να λύσουν το πρόβλημα χωρίς τη βοήθεια του Θεού, όμως, ο Ιησούς με ένα θαύμα δίνει τη λύση. Χρησιμοποιεί πέντε ψωμιά και δύο ψάρια για να χορτάσει το πλήθος.

Αυτή η ιστορία μάς βοηθά να κατανοήσουμε τις λανθασμένες αντιλήψεις που είχαν οι Ιουδαίοι για τον Σωτήρα. Οι Ιουδαίοι περίμεναν ότι ο Σωτήρας θα τους ελευθέρωνε από τους Ρωμαίους. Εάν οι Ρωμαίοι μάθαιναν ότι 5.000 άντρες είχαν συγκεντρωθεί στην έρημο, ίσως να πίστευαν ότι ο Ιησούς προσπαθούσε να δημιουργήσει έναν στρατό για να πολεμήσει ενάντια στον ρωμαϊκό ζυγό (Ιωάν. 6:14, 15, Πράξ. 21:38).

Ο Ιησούς δεν ενεργεί ως Σωτήρας, με τον τρόπο που οι άλλοι περίμεναν να ενεργήσει. Δεν οδηγεί το πλήθος σε μάχη κατά των Ρωμαίων. Αφού έφαγαν, τους λέει να επιστρέψουν στο σπίτι τους. Έπειτα, Εκείνος πηγαίνει στο βουνό για να προσευχηθεί.

Οι Ιουδαίοι προσδοκούσαν έναν Σωτήρα που θα απελευθέρωνε το Ισραήλ από την Ρώμη, αλλά ο Ιησούς ήρθε για να ελευθερώσει τον λαό Του από την αμαρτία. Γι’ αυτό περπατά επάνω στο νερό, δείχνοντας στους μαθητές Του ότι Αυτός είναι ο Κύριος που έχει τον έλεγχο όλης της φύσης. Όμως, ο Ιησούς δεν ήρθε την πρώτη φορά για να πάρει τον έλεγχο της γης. Ήρθε για να προσφέρει τη ζωή Του ως «λύτρο για πολλούς» (Μάρκ. 10:45).

`ΣΚΕΨΗ: Οι Ιουδαίοι είχαν μια λανθασμένη αντίληψη για την πρώτη έλευση του Ιησού. Πόσο σημαντική είναι η σωστή κατανόηση των προφητειών της Αγίας Γραφής;`