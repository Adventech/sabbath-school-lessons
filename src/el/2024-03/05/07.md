---
title:  Περαιτέρω Μελέτη
date:   02/08/2024
---

Διαβάστε Έ. Χουάιτ, Ζ.Χ., σελ. 306-320.

«Σε όσους βρίσκονται κάτω από την καθοδήγηση του Θεού θα αποκαλυφθεί μια ζωή που δεν συμφωνεί με τον κόσμο, με τις συνήθειες και με τα έργα του. Ο καθένας χρειάζεται να αποκτήσει με προσωπική πείρα τη γνώση του θελήματος του Θεού. Οφείλουμε ατομικά να Τον ακούσουμε να μας μιλάει στην καρδιά. Όταν κάθε άλλη φωνή σιγήσει και μέσα στην ηρεμία εμφανιζόμαστε στην παρουσία Του, η σιωπή της ψυχής καθιστά ευκρινέστερη τη φωνή του Θεού. Αυτός μας συμβουλεύει: «Ησυχάσατε, και γνωρίσατε ότι Εγώ είμαι ο Θεός» (Ψαλμ. 46:10). Μόνο σε αυτό μπορεί κανείς να βρει την αληθινή ανάπαυση. Και αυτή είναι μια θετική προετοιμασία για όσους εργάζονται για τον Θεό. Ανάμεσα στα αεικίνητα πλήθη και στην πίεση του εντατικού ρυθμού της ζωής, η ψυχή που αναζωογονείται κατ’ αυτόν τον τρόπο θα περιβληθεί από μια ατμόσφαιρα φωτός και ειρήνης. Η ζωή θα αποπνέει ευωδιά και θα αποκαλύπτει μια θεϊκή δύναμη που θα αγγίζει τις καρδιές των ανθρώπων.» Ζ.Χ., σελ. 337.

«Οι ανικανοποίητες καρδιές τους διερωτώνταν, αφού ο Ιησούς μπορούσε να κάνει τόσα πολλά θαύματα όπως αυτά που είδαν, γιατί δεν μπορούσε να δώσει υγεία, δύναμη και πλούτη σε όλο το λαό Του, να τους ελευθερώσει από τους δυνάστες τους και να τους εξυψώσει σε δύναμη και τιμές; Το γεγονός ότι ενώ ισχυρίζονταν πως είναι ο Απεσταλμένος του Θεού αρνείτο να γίνει βασιλιάς του Ισραήλ, ήταν ένα μυστήριο που δεν μπορούσαν να εξηγήσουν. Η άρνησή Του αυτή παρερμηνεύτηκε. Πολλοί συμπέραναν ότι δεν τολμούσε να πραγματοποιήσει τους ισχυρισμούς Του, επειδή ο Ίδιος αμφέβαλλε για τον θεϊκό χαρακτήρα της αποστολής Του. Με αυτό άνοιξαν τη θύρα της καρδιάς τους στην απιστία και ο σπόρος που ο Σατανάς έσπειρε έφερε καρπούς κατά το είδος του: την παρεξήγηση και την αποστασία.» Ζ.Χ., σελ. 355.

**Ερωτήσεις για συζήτηση**

`Αν κάποιος σας ρωτούσε, «Από τι σε ελευθέρωσε ο Χριστός;», τι θα του απαντούσατε;`

`Γιατί, κατά καιρούς, ο Θεός επιτρέπει καλούς ανθρώπους να φυλακιστούν, ακόμη και να θανατωθούν, όπως ο Ιωάννης ο Βαπτιστής; Ποια ελπίδα μάς δίνει ο Κύριος όταν είναι δύσκολο να κατανοήσουμε τις καταστάσεις γύρω μας;`