---
title:  Απορριψη Και Αποδοχη
date:   31/07/2024
---

`Διαβάστε Μάρκ. 6:1-6. Γιατί οι συμπολίτες του Ιησού από τη Ναζαρέτ Τον απέρριψαν;`

Συνήθως, όταν ένας κάτοικος μιας μικρής πόλης γίνεται δημοφιλής, οι συμπολίτες του ενθουσιάζονται. Δεν συνέβη όμως το ίδιο και με τους κατοίκους της Ναζαρέτ. Αντιθέτως, ξαφνιάστηκαν και αναστατώθηκαν με την επιτυχία του Ιησού. Δυσκολεύτηκαν να δεχτούν την αλλαγή Του από ξυλουργό σε δάσκαλο και θεραπευτή. Ο Ιησούς έκανε τα περισσότερα θαύματα στην Καπερναούμ και όχι στη Ναζαρέτ (Λουκ. 4:23). Έτσι, κάποιοι από τους κατοίκους της Ναζαρέτ ίσως να ζήλεψαν ή και να θύμωσαν γι’ αυτό. Το πιο βασικό, όμως, είναι ότι ο Ιησούς είχε μια διαφωνία με την οικογένειά Του (Μάρκ. 3:31-35), όπως είδαμε στο 3ο μάθημα.

`Διαβάστε Μάρκ. 6:7-30. Πώς η αποστολή των 12 μαθητών έρχεται σε αντιπαραβολή με τον αποκεφαλισμό του Ιωάννη του Βαπτιστή;`

Εδώ βλέπουμε την τρίτη ιστορία – σάντουιτς (δείτε το μάθημα 3). Οι δώδεκα μαθητές κηρύττουν το μήνυμα του Ιησού παντού, ενώ ο Ιωάννης είναι στη φυλακή και δεν μπορεί πια να κηρύξει. Ο Ιησούς τούς λέει να μην πάρουν μαζί τους πολλά εφόδια. Τους συμβουλεύει να εξαρτώνται από άλλους για υποστήριξη. Αυτή η συμβουλή προτρέπει τους μαθητές να εξαρτώνται από εκείνους που υπηρετούν. Έτσι, γίνονται φίλοι με όσους έχουν ανάγκη να ακούσουν το μήνυμά τους.

Ο Ιωάννης ο Βαπτιστής δεν είναι φίλος με τον βασιλιά Ηρώδη ή την οικογένειά του. Ο Μάρκος αναφέρεται στον φριχτό θάνατο του Ιωάννη. Η κόρη της Ηρωδιάδος που χόρεψε για τον Ηρώδη, ζήτησε το κεφάλι του Ιωάννη επάνω σε ένα πιάτο. Ο Ιωάννης εκτελέστηκε την ίδια στιγμή που οι δώδεκα μαθητές του Ιησού κήρυτταν το ευαγγέλιο. Ο Ιωάννης θανατώθηκε, θάφτηκε, και ορισμένοι αναφέρουν ότι αναστήθηκε (Μάρκ. 6:14-16, 29), όπως θα γινόταν και με τον Ιησού (Μάρκ. 15, 16).

`ΣΚΕΨΗ: Σας έχει απορρίψει κάποιος όπως απορρίφθηκε ο Ιησούς; Υποφέρατε για κάτι που ποτέ δεν καταλάβατε τον λόγο; Τι μάθατε από αυτήν την εμπειρία που μπορεί να σας βοηθήσει στο μέλλον όταν κάτι άσχημο σας συμβεί ξανά;`