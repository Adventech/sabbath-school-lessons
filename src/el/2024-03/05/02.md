---
title:  Σταματωντας Τη Θυελλα
date:   28/07/2024
---

`Διαβάστε Μάρκ. 4:35-41. Τι συμβαίνει εδώ; Ποια μαθήματα μας διδάσκει αυτή η ιστορία για τον Ιησού;`

Στην αρχή του Μάρκ. 4, ο Ιησούς μπαίνει σε μια βάρκα για να κηρύξει στους ανθρώπους που βρίσκονται στην ακτή. Στα εδ. 10-12, πιθανόν ο Ιησούς να βγήκε από τη βάρκα για να μιλήσει και πάλι με τους μαθητές Του ιδιαιτέρως. Ο Ιησούς κήρυττε όλη την ημέρα και γι’ αυτό ήταν πολύ κουρασμένος. Στο τέλος της ημέρας, οι μαθητές παίρνουν τον Ιησού πίσω στη βάρκα και Εκείνος κοιμάται. Έπειτα ξεσπά μια θύελλα και η βάρκα κινδυνεύει από τα μεγάλα κύματα. Κοντεύει να βουλιάξει όταν οι μαθητές ξυπνούν τον Ιησού. Τότε Εκείνος προστάζει τον άνεμο και τα κύματα να σταματήσουν. Ολόκληρη η λίμνη ησυχάζει. Ο φόβος που νιώθουν οι μαθητές, μπροστά σε αυτό το θαύμα του Θεού, είναι κατανοητός.

`Διαβάστε Ψαλ. 104:1-9. Πώς η εικόνα του Γιαχβέ, σε αυτά τα εδάφια, συγκρίνεται με τον Ιησού που σταματά τη θύελλα;`

Η ιστορία στο Μάρκ. 4:35-41 είναι ένα παράδειγμα της Θεοφάνειας. Θεοφάνεια είναι η στιγμή που ο Θεός ή οι άγγελοί Του εμφανίζονται σε ανθρώπους. Αυτές οι περιπτώσεις έχουν συνήθως πέντε κοινά χαρακτηριστικά: (1) Ο Θεός εκδηλώνει με ένα ξεχωριστό τρόπο τη δύναμή Του. (2) Οι άνθρωποι φοβούνται. (3) Ο Κύριος ή οι άγγελοί Του προστάζουν τους ανθρώπους να μη φοβούνται. (4) Ο Θεός ή οι άγγελοί Του δίνουν στους ανθρώπους ένα ιδιαίτερο μήνυμα. (5) Οι άνθρωποι ανταποκρίνονται στο μήνυμα. Η ιστορία στο Μάρκ. 4:35-41 έχει τέσσερα από τα πέντε χαρακτηριστικά της Θεοφάνειας: (1) Ο Ιησούς σταματά τη θύελλα. Αυτό το θαύμα μάς δείχνει ότι είναι Ισχυρός. (2) Οι μαθητές φοβούνται. (3) Ο Ιησούς τούς ρωτά γιατί φοβήθηκαν. Με αυτή την ερώτηση, που αποτελεί το τρίτο χαρακτηριστικό, ο Κύριος προστάζει να μη φοβούνται. (5) Οι μαθητές του Ιησού αναρωτιούνται για τον Ιησού και Τον ρωτούν ποιος πραγματικά είναι. Αυτή η ερώτηση είναι το πέμπτο χαρακτηριστικό της Θεοφάνειας που δείχνει την ανταπόκριση των ανθρώπων στο μήνυμα. Το μόνο που λείπει είναι το σημείο (4), το ξεχωριστό μήνυμα ή τα λόγια του Θεού. Γιατί λείπει αυτό το μέρος; Θυμηθείτε, ο Ιησούς κρατά μυστικό το ποιος είναι. Ο Μάρκος θα μας αποκαλύψει την ταυτότητά Του, αλλά πρέπει να περιμένουμε. Όταν οι μαθητές ρωτούν, «Ποιος, λοιπόν, είναι Αυτός, που και ο άνεμος και η θάλασσα Τον υπακούν;» (εδ. 41), οι αναγνώστες πρέπει να δώσουν τη σωστή απάντηση. Ο Ιησούς είναι ο Υιός του Θεού, είναι ο Κύριος.

`ΣΚΕΨΗ: Ο Θεός είναι ισχυρός. Πώς μπορούμε να μάθουμε να εμπιστευόμαστε τη δύναμή Του σε όλες τις φάσεις της ζωής μας;`