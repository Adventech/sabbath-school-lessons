---
title:  Ενα Νεκρο Κοριτσι Ζωντανευει
date:   30/07/2024
---

`Διαβάστε Μάρκ. 5:21-24. Τι μαθαίνουμε για τον Ιάειρο σε αυτά τα εδάφια;`

Ο Ιάειρος ήταν ένας αρχισυνάγωγος. Οι περισσότεροι θρησκευτικοί ηγέτες δεν ήταν φίλοι με τον Ιησού (Μάρκ. 1:22, 3:2, 6, Λουκ. 13:14), όμως χρειαζόντουσαν βοήθεια. Έπεσε στα πόδια του Ιησού γιατί η κόρη του πέθαινε. Ο Ιάειρος ζήτησε τη βοήθειά Του και ο Ιησούς ακολούθησε τον ανήσυχο πατέρα στο σπίτι του.

`Διαβάστε Μάρκ. 5:25-34. Τι συμβαίνει στον δρόμο για το σπίτι του Ιάειρου;`

Ξαφνικά, ενώ ο Ιησούς πηγαίνει στο σπίτι του Ιάειρου, εμφανίζεται μία γυναίκα. Η γυναίκα αιμορραγούσε για 12 χρόνια. Αυτή είναι η δεύτερη ιστορία – σάντουιτς στο Μάρκο (Μάρκ. 3:20-35). Θυμηθείτε ότι σε μια τέτοιου είδους αφήγηση, ο συγγραφέας αρχίζει να αφηγείται μια ιστορία και τη διακόπτει για να αναφερθεί σε μια άλλη. Τελειώνει την πρώτη ιστορία αφότου ολοκληρώσει πρώτα τη δεύτερη. Και στις δύο περιπτώσεις, τόσο ο Ιάειρος όσο και η αιμορραγούσα, πηγαίνουν στον Ιησού για βοήθεια.

Η γυναίκα πλησιάζει από πίσω τον Ιησού και αγγίζει το ρούχο Του. Αμέσως θεραπεύεται. Τότε, ο Ιησούς σταματά και ρωτάει: «Ποιος άγγιξε τα ιμάτιά Μου;». Η γυναίκα που πριν ήταν άρρωστη τώρα είναι καλά, αλλά φοβάται ότι ο Ιησούς θα θυμώσει μαζί της επειδή Τον άγγιξε. Ο Ιησούς, όμως, τη ρωτάει, γιατί θέλει να της χαρίσει, πέρα από σωματική, και πνευματική θεραπεία.

Μετά που ο Ιησούς θεραπεύει τη γυναίκα, ο Μάρκος συνεχίζει την ιστορία του Ιάειρου (Μάρκ. 5:35-43). Ο Ιησούς δεν επιτρέπει σε κανέναν να Τον ακολουθήσει, εκτός από τους γονείς, τον Πέτρο, τον Ιάκωβο και τον Ιωάννη. Τους λέει ότι το κορίτσι δεν πέθανε, αλλά κοιμάται. Οι άνθρωποι που πήγαν για να θρηνήσουν το παιδί Τον κοροϊδεύουν. Ο Ιησούς ζητάει όλοι αυτοί να φύγουν από το σπίτι. Έπειτα, πηγαίνει στο δωμάτιο της νεκρής, παίρνει το χέρι της, και της λέει, «Ταλιθά, κούμι», που σημαίνει: «Κοριτσάκι, σε σένα λέω, σήκω επάνω». Ο όρος «ταλιθά» σημαίνει αμνός. Οι γονείς αποκαλούσαν τα παιδιά τους «ταλιθά» για να δείξουν την αγάπη τους. Έπειτα, ο Ιησούς προστάζει τους γονείς να μην πουν σε κανέναν ότι θεράπευσε την κόρη τους. Όμως, όπως θα δούμε, το ποιος είναι ο Ιησούς, δεν μπορεί να μείνει κρυφό.