---
title:  Ο Ανθρωπος Με Τα 5.000 Δαιμονια
date:   29/07/2024
---

`Διαβάστε Μάρκ. 5:1-20. Τι μας διδάσκει αυτή η ιστορία για τη μεγάλη διαμάχη ανάμεσα στο καλό και το κακό; Τι μας λέει για τον Ιησού και το πόσο ισχυρός είναι;`

Στο Μάρκ. 5:1-20 διαβάζουμε την ιστορία για τον δαιμονιζόμενο που ήταν κυριευμένος από 5.000 δαιμόνια. Κάτι τέτοιο είναι λυπηρό. Ο άνθρωπος ζούσε μόνος στα βουνά ανάμεσα στους τάφους. Μέρα και νύχτα ούρλιαζε τραυματίζοντας τον εαυτό του με αιχμηρές πέτρες. «Και κανένας δεν μπορούσε να τον δαμάσει» (εδ. 4). Ώσπου, ο δαιμονιζόμενος συνάντησε τον Ιησού.

Ο Μάρκος μάς λέει τι έκανε ο άνθρωπος: «Βλέποντας, όμως, από μακριά τον Ιησού, έτρεξε, και Τον προσκύνησε» (εδ. 5). Η φράση «Τον προσκύνησε» σημαίνει ότι Τον λάτρευσε. Αυτή η ενέργεια μάς δείχνει ότι αυτός ο άντρας ήξερε ότι ο Ιησούς ήταν Κάποιος που μπορούσε να τον βοηθήσει. Όταν, όμως, προσπάθησε να μιλήσει, τα δαιμόνια μέσα του πήραν τον έλεγχο και φώναξαν στον Ιησού. Ο Ιησούς άκουσε την κραυγή βοήθειας μέσα από τις φωνές των δαιμονίων. Τα δαιμόνια ζήτησαν την άδεια να πάνε στην αγέλη των γουρουνιών. Υπήρχαν περίπου 2.000 γουρούνια. Ο Ιησούς το επέτρεψε και ως εκ τούτου όλη η αγέλη όρμησε προς τον γκρεμό και τα γουρούνια πνίγηκαν στη θάλασσα. Η απώλεια αυτή κόστισε πολλά χρήματα στους ιδιοκτήτες τους.

Το εκπληκτικό είναι ότι τα δαιμόνια γνώριζαν ακριβώς ποιος ήταν ο Ιησούς. Ήξεραν επίσης ότι ήταν ανίσχυρα μπροστά Του, γι’ αυτό και ζήτησαν δύο φορές (εδ. 10, 12) να μπουν στα γουρούνια. Γνώριζαν ότι ο Ιησούς ήταν ισχυρότερος, παρά την ξεκάθαρη αριθμητική υπεροχή τους.

Σε αυτήν την ιστορία, υπήρχαν πολλά πράγματα που καθιστούσαν ακάθαρτο έναν άνθρωπο, σύμφωνα με τους νόμους που συναντάμε στην Π.Δ.. Οι τάφοι και τα νεκρά σώματα ήταν ακάθαρτα (Αρ. 19:11, 16). Η αιμορραγία καθιστούσε κάποιον ακάθαρτο (Λευ. 15) και τα γουρούνια ήταν ζώα ακάθαρτα (Λευ. 11:7).

Επιπλέον, σε αυτήν την ιστορία βλέπουμε τη διαμάχη ανάμεσα στο καλό και το κακό. Ο Ιησούς εκβάλλει τα δαιμόνια. Τα δαιμόνια σκοτώνουν τα γουρούνια. Οι κάτοικοι της πόλης Τού ζητούν να φύγει. Ο Ιησούς στέλνει τον θεραπευμένο πίσω στην πόλη για να γίνει μάρτυράς Του. Έτσι, ο άντρας επιστρέφει και λέει σε όλους τι έκανε για εκείνον ο Ιησούς. Κατά κάποιον τρόπο, αυτός ο άντρας είναι το τελευταίο άτομο που θα περίμενε κανείς να γίνει υπηρέτης του Θεού. Όμως, είχε μια καταπληκτική ιστορία να διηγηθεί.