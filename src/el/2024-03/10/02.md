---
title:  Τα Δυο Λεπτα
date:   01/09/2024
---

`Διαβάστε Μάρκ. 12:41-44. Πόσα χρήματα έδωσε η χήρα; Τι είπε ο Ιησούς για τη μικρή προσφορά της;`

Ο ναός της Ιερουσαλήμ ήταν ένα πολύ όμορφο κτίσμα. Εκεί, πολλοί άνθρωποι έφερναν τις προσφορές τους. Υπήρχαν 13 κουτιά στην Αυλή των γυναικών κοντά στον ναό. Η Αυλή των γυναικών ήταν ένα σημείο κοντά στον ναό όπου οι γυναίκες επιτρέπονταν να μπουν. Εκεί καθόταν ο Ιησούς, όταν είδε μια γυναίκα να πλησιάζει το κουτί των προσφορών. Έβαλε μέσα δύο λεπτά. Τα λεπτά ήταν μικρά νομίσματα που δεν είχαν μεγάλη αξία. Εκείνη την εποχή, ένας εργάτης έπαιρνε ένα δηνάριο την ημέρα. Η προσφορά της χήρας ήταν πολύ μικρή μιας και ήταν πέντε φορές μικρότερη από ένα δηνάριο. Όμως, αυτή η προσφορά συγκίνησε τον Ιησού. Πολλοί πλούσιοι έβαζαν μεγάλα χρηματικά ποσά σε αυτά τα κουτιά. Ο Ιησούς δεν επαινεί τις προσφορές τους. Αντιθέτως, επαινεί την προσφορά της χήρας. Λέει ότι η γυναίκα πρόσφερε περισσότερο από κάθε άλλον, επειδή έδωσε όλα όσα είχε, σε αντίθεση με τους άλλους που έδωσαν από το περίσσευμά τους. Έτσι, η προσφορά της ήταν πραγματικά γενναία, παρότι το ποσό ήταν πολύ μικρό.

Αυτή η ιστορία μάς διδάσκει ένα σημαντικό μάθημα για τη διαχείριση όσων μας χορηγεί ο Θεός. Δεν προσφέρουμε επειδή οι υπεύθυνοι είναι καλοί. Την εποχή του Ιησού η ηγεσία του ναού ήταν κακή. Θυμηθείτε τον Άννα και τον Καϊάφα. Ήταν από τους χειρότερους ηγέτες στην ιστορία του Ισραήλ. Ο Ιησούς το γνώριζε αυτό. Ωστόσο, ποτέ δεν απέτρεψε τον λαό να δίνει τις προσφορές του εξαιτίας αυτών των πονηρών ανθρώπων.

Πράγματι, οι ηγέτες είναι υπεύθυνοι για τη διαχείριση των χρημάτων που προορίζονται για τη δόξα του Θεού. Ακόμη κι αν δεν είναι σωστοί διαχειριστές, πρέπει να συνεχίσουμε να στηρίζουμε το έργο του Θεού στη γη με τις προσφορές μας. Ο Θεός θα ευλογήσει την προσφορά μας, όπως ευλόγησε τη χήρα.

Τι θα συμβεί εάν δεν προσφέρουμε τα χρήματά μας στην εκκλησία, εξαιτίας της κακής ηγεσίας; Τότε, αποδεικνύουμε πως κριτήριο της προσφοράς μας είναι η συμπεριφορά τους και όχι η ευγνωμοσύνη μας στον Θεό. Κάθε φορά που πειραζόμαστε να μην δώσουμε τα δέκατα και τις προσφορές μας στην εκκλησία, εξαιτίας κάποιων ανθρώπων, πρέπει να θυμόμαστε πως το σχέδιο του Θεού είναι να επιστρέψουμε τα δέκατα και τις προσφορές στην εκκλησία.