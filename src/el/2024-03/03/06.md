---
title:  Ιστορια – Σαντουιτς (Μερος Δευτερο)
date:   18/07/2024
---

`Διαβάστε Μάρκ. 3:20, 21. Τι ώθησε τους συγγενείς του Ιησού να πιστέψουν ότι ήταν «εκτός εαυτού»;`

Η οικογένεια του Ιησού πίστευε ότι ήταν εκτός εαυτού επειδή ήταν τόσο απασχολημένος που δεν σταματούσε ούτε για να φάει. Γι’ αυτό βγήκαν για να Τον ελέγξουν. Η ιστορία ολοκληρώνεται και ξεκινά η επόμενη με τους γραμματείς να κατηγορούν τον Ιησού για συνεργασία με τον Διάβολο.

Κατά έναν περίεργο τρόπο, η πρώτη και η δεύτερη ιστορία συνδέονται. Η ίδια η οικογένεια του Ιησού πιστεύει τα χειρότερα γι’ Αυτόν, όπως και οι γραμματείς. Η οικογένεια του Ιησού λέει ότι είναι τρελός, ενώ οι γραμματείς ισχυρίζονται ότι συνεργάζεται με τον Διάβολο.

`Διαβάστε Μάρκ. 3:31-35. Τι θέλουν οι συγγενείς του Ιησού και πώς απαντά Εκείνος;`

Κάποιος μπορεί να σκεφτεί ότι αυτή η ιστορία είναι παράξενη. Άλλωστε, εάν η μητέρα ή άλλοι συγγενείς, έρθουν να σας επισκεφτούν, θα τους δείτε, έτσι δεν είναι; Ποιο ήταν λοιπόν το πρόβλημα; Το πρόβλημα ήταν ότι η οικογένειά Του δεν αντιλαμβανόταν το σχέδιο του Θεού για τη ζωή Του. Ο Ιησούς το ήξερε αυτό. Σε αυτά τα εδάφια, ο Ιησούς μάς δίνει ένα καινούργιο νόημα για τον όρο «οικογένεια». Όσοι υπακούν τον Θεό είναι αδελφός, αδελφή και μητέρα του Ιησού. Ο Ιησούς είναι ο Υιός του Θεού. Οι άνθρωποι που σέβονται και υπακούν τον Θεό γίνονται οικογένειά Του.

Οι δύο ιστορίες μάς δείχνουν μια παράξενη και σημαντική Βιβλική αλήθεια. Στην πρώτη, ο Ιησούς λέει ότι μια οικογένεια που είναι διαιρεμένη δεν μπορεί να επιβιώσει. Όταν διαβάζουμε για πρώτη φορά τις δύο ιστορίες, ίσως να σκεφτούμε ότι η οικογένεια του Ιησού έχει ταχθεί εναντίον Του. Ο Ιησούς, όμως, μας εξηγεί τι λένε αυτά τα εδάφια όταν μας δίνει το καινούργιο νόημα του όρου «οικογένεια». Οι αληθινοί συγγενείς Του είναι εκείνοι που ακολουθούν τον Θεό και Τον υπακούν (Λουκ. 12:53, 14:26).

Πολλές φορές στην ιστορία οι Χριστιανοί δεν συμφωνούσαν με τους συγγενείς τους. Αυτή η εμπειρία ήταν οδυνηρή. Στο Μάρκ. 3:31-35 βλέπουμε πως ο Ιησούς είχε το ίδιο πρόβλημα. Ξέρει πως είναι να μην σε καταλαβαίνει η οικογένειά σου. Γι’ αυτό, μπορεί να δείξει συμπόνια και έλεος σε ανθρώπους που αισθάνονται μόνοι.