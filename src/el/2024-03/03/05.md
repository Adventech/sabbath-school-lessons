---
title:  Ιστορια – Σαντουιτς (Μερος Πρωτο)
date:   17/07/2024
---

`Διαβάστε Μάρκ. 3:20-35. Ποια σχέση βλέπετε ανάμεσα στις δύο ιστορίες;`

Στο Μάρκ. 3:20-35 έχουμε την πρώτη «ιστορία-σάντουιτς». Μία τέτοιου είδους ιστορία περιλαμβάνει τον τύπο αφήγησης όπου ο συγγραφέας ξεκινά να εξιστορεί ένα γεγονός και το διακόπτει για να αναφερθεί σε ένα άλλο. Τελειώνει την πρώτη ιστορία αφότου έχει ολοκληρώσει τη δεύτερη.

Η πρώτη ιστορία μιλάει για τους συγγενείς του Ιησού που αποφασίζουν να Τον απομακρύνουν, επειδή οι άνθρωποι λένε ότι είναι τρελός (Μάρκ. 3:21). Η δεύτερη ιστορία αναφέρεται στους γραμματείς από την Ιερουσαλήμ. (Σήμερα θα εξετάσουμε τη δεύτερη ιστορία από το Μάρκ. 3:22-35.)

Στο εδ. 22, οι γραμματείς ισχυρίζονται ότι ο Ιησούς είναι δαιμονισμένος. Τον κατηγορούν ότι συνεργάζεται με τον πονηρό για να εκβάλλει δαιμόνια. Ο Ιησούς απαντά στην προσβολή τους με ένα ερώτημα. «Πώς είναι δυνατόν ο σατανάς να βγάζει έξω τον σατανά;» (Μάρκ. 3:23). Ο Σατανάς ποτέ δεν ενεργεί εναντίον του. Μπορεί να έχει επιτυχία αν διαιρεθεί το βασίλειό του; Όχι φυσικά! Επίσης, ο Ιησούς λέει ότι δεν μπορεί κάποιος να κλέψει έναν δυνατό άντρα, εάν πρώτα δεν τον δέσει. Σε αυτό το τελευταίο παράδειγμα, ο Ιησούς είναι όπως ο κλέφτης που εισβάλει στο σπίτι του Σατανά. Δένει τον Σατανά και ελευθερώνει τους φυλακισμένους.

`Διαβάστε Μάρκ. 3:28-30. Ποια είναι η μόνη αμαρτία που ο Θεός δεν μπορεί να συγχωρέσει; Γιατί;`

Η μόνη αμαρτία που ο Θεός δεν μπορεί να συγχωρέσει είναι η βλασφημία κατά του Αγίου Πνεύματος. Αυτή η αμαρτία γίνεται όταν κάποιος λέει ότι το έργο του Αγίου Πνεύματος είναι στην ουσία έργο που κάνει ο Σατανάς. Διαβάστε το Μάρκ. 3:30. Η δήλωση του Ιησού στα εδ. 28 και 29 σχετίζεται με την κατηγορία των γραμματέων ότι είχε πονηρό πνεύμα, τη στιγμή που ο Ίδιος ήταν πλήρης με Άγιο Πνεύμα. Εάν λέμε ότι το έργο του Αγίου Πνεύματος προέρχεται από τον Διάβολο, τότε στην πραγματικότητα δεν ακούμε το Άγιο Πνεύμα. Όσοι αγαπάν τον Θεό δεν θέλουν να ακολουθήσουν τον Σατανά ή τις συμβουλές του.

`ΣΚΕΨΗ: Αισθάνεστε ότι κάποιες φορές έχετε διαπράξει την αμαρτία που ο Θεός δεν μπορεί να συγχωρέσει; Πώς αυτό το συναίσθημα δείχνει ότι δεν έχετε διαπράξει αυτή την φριχτή αμαρτία;`