---
title:  Ο Κυριος Του Σαββατου
date:   16/07/2024
---

Στο Μάρκ. 2:23, 24, οι Ιουδαίοι ηγέτες κατηγορούν τους μαθητές του Ιησού ότι παραβιάζουν το Σάββατο. Οι Ιουδαίοι είχαν πολλούς κανόνες σχετικά με την τήρηση του Σαββάτου. Είχαν φτιάξει έναν κατάλογο με 39 πράγματα που ο λαός δεν έπρεπε να κάνει τη συγκεκριμένη ημέρα. Ένα από αυτά συμπεριλάμβανε αυτό που έκαναν οι μαθητές του Ιησού.

`Διαβάστε Μάρκ. 2:23-28. Πώς απαντά ο Ιησούς στους Ιουδαίους ηγέτες;`

Ο Ιησούς απαντά με την ιστορία του Δαβίδ. Ο Δαβίδ μπήκε στον οίκο του Θεού και έφαγε τους άρτους της προθέσεως, που μόνο οι ιερείς επιτρέπονταν να φάνε. Ο Ιησούς λέει ότι, εφόσον ο Θεός επέτρεψε στον Δαβίδ να φάει από αυτούς τους άρτους, τότε και οι μαθητές Του δικαίως έκοψαν και έφαγαν τους καρπούς.

Επίσης, προσθέτει ότι ο Θεός έκανε το Σάββατο για να είναι μια ευλογία για τους ανθρώπους. Ο Ιησούς είναι ο Κύριος του Σαββάτου.

`Διαβάστε Μάρκ. 3:1-6. Πώς μέσα από αυτήν την ιστορία κατανοούμε τη διδασκαλία του Ιησού ότι ο Θεός προόρισε το Σάββατο να είναι μια ευλογία για τους ανθρώπους;`

Ο Ιησούς και πάλι αντιμετωπίζει προβλήματα με τους Ιουδαίους ηγέτες για το Σάββατο. (Αξιοσημείωτο είναι ότι οι διαφωνίες τους δεν έχουν να κάνουν με την ημέρα του Σαββάτου, αλλά με το πώς αυτό πρέπει να τηρείται.) Είναι έτοιμοι να Τον κατηγορήσουν για παραβίαση Σαββάτου, εάν τολμήσει να θεραπεύσει. Ο Ιησούς τούς θέτει ένα ερώτημα. Η απάντηση δείχνει πόσο σημαντικό είναι να κάνεις το καλό και να σώζεις ζωές. Αυτές οι δραστηριότητες είναι οι πλέον κατάλληλες για το Σάββατο.

Έπειτα, ο Ιησούς θεραπεύει τον παράλυτο. Οι Ιουδαίοι ηγέτες εξοργίζονται. Αποφασίζουν να Τον θανατώσουν. Οι ίδιοι άνθρωποι που Τον κατηγόρησαν για την παραβίαση του Σαββάτου ήταν ένοχοι για την ίδια παραβίαση όταν σχεδίασαν να Τον θανατώσουν.

`ΣΚΕΨΗ: Τι μας διδάσκουν οι παραβολές που διαβάσαμε για την αγιότητα του Σαββάτου; Πόσο δύσκολο είναι για εμάς σήμερα να τηρήσουμε το Σάββατο; Ποιες προκλήσεις αντιμετωπίζουμε στη σύγχρονη εποχή με την τήρηση του Σαββάτου;`