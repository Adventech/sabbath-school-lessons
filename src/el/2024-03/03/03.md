---
title:  Ο Ιησους Καλει Τον Λευι
date:   15/07/2024
---

`Διαβάστε Μάρκ. 2:13-22. Ποιος είναι ο Λευί; Γιατί πιστεύετε ότι κάποιοι Ιουδαίοι ηγέτες αναστατώθηκαν όταν ο Ιησούς ζήτησε από τον Λευί να Τον ακολουθήσει; `

Την εποχή του Ιησού, οι τελώνες εργάζονταν για τη ρωμαϊκή κυβέρνηση. Οι Ιουδαίοι δεν συμπαθούσαν τους τελώνες, επειδή συχνά δεν ήταν δίκαιοι. Συνέλλεγαν περισσότερα χρήματα από όσα έπρεπε. Πολλοί Ιουδαίοι τελώνες πλούτιζαν εις βάρος των συμπατριωτών τους. Σε ένα ιουδαϊκό βιβλίο είναι γραμμένο: «Εάν σε ένα σπίτι μπουν τελώνες, τα πάντα στο σπίτι είναι βρώμικα».

Έτσι, δεν πρέπει να μας εκπλήσσει η δυσαρέσκειά τους όταν ο Ιησούς ζήτησε από τον Λευί, έναν τελώνη, να Τον ακολουθήσει. Επίσης, οι ηγέτες θέλουν να μάθουν τον λόγο που ο Ιησούς τρώει με τους τελώνες και τους αμαρτωλούς.

Πώς απαντά ο Ιησούς στα ερωτήματά τους; Ο Ιησούς τούς λέει ότι οι ασθενείς είναι εκείνοι που χρειάζονται γιατρό και όχι οι υγιείς. Ο Ιησούς είναι ένας πνευματικός Γιατρός. Είναι ο Μόνος που μπορεί να θεραπεύσει την άρρωστη από την αμαρτία καρδιά. Ένας γιατρός, λοιπόν, πρέπει να πάει σε εκείνους που είναι άρρωστοι και χρειάζονται τη βοήθειά του, σωστά;

Στο Μάρκ. 2:18-22 ξεκινά μια καινούργια ιστορία. Σε αυτήν την ιστορία οι Ιουδαίοι ηγέτες κάνουν ερωτήσεις στον Ιησού σχετικά με τη νηστεία. Νηστεία είναι το διάστημα στο οποίο δεν καταναλώνεται καμία τροφή. Οι Ιουδαίοι ηγέτες θέλουν να ξέρουν γιατί οι μαθητές του Ιησού δεν νηστεύουν ενώ οι δικοί τους και του Ιωάννη του Βαπτιστή νηστεύουν. Ο Ιησούς τούς απαντά με μια παραβολή, συγκρίνοντας τη δική Του παρουσία και των μαθητών Του με ένα γαμήλιο γλέντι. Ο Ιησούς λέει ότι οι καλεσμένοι δε νηστεύουν στον γάμο αλλά τρώνε! Τονίζει, όμως, ότι θα έρθει η στιγμή που ο νυμφίος θα φύγει, αναφερόμενος στην σταύρωσή Του. Τότε θα είναι καιρός για να νηστέψουν.

Ο Ιησούς συνεχίζει με δύο παραβολές, συγκρίνοντας τις διδασκαλίες Του με τις διδασκαλίες των Ιουδαίων ηγετών: παρομοιάζει τη διδασκαλία Του με «νέο ύφασμα» και με «νέο κρασί». Τους λέει πως ένα παλιό ρούχο δεν μπαλώνεται με καινούργιο ύφασμα ούτε το νέο κρασί μπαίνει σε ασκιά παλιά. Το παλιό ρούχο και τα παλιά ασκιά αντιπροσωπεύουν τις διδασκαλίες των Ιουδαίων ηγετών. Η συμπεριφορά τους είχε διαφθαρεί. Ακόμη και η αληθινή θρησκεία μπορεί να καταλήξει σε κάτι κακό εάν οι άνθρωποι δεν είναι προσεχτικοί.