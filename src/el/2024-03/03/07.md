---
title:  Περαιτέρω Μελέτη
date:   19/07/2024
---

Διαβάστε Έ. Χουάιτ, Ζ.Χ., σελ. 241-250, 251-259.

«Όταν Τον ρώτησαν: “Συγχωρείται τάχα να θεραπεύη τις εν Σαββάτω;” ο Ιησούς απάντησε: “Τις άνθρωπος από σας θέλει είσθαι, όστις έχων πρόβατον έν, εάν τούτο πέση εν τω Σαββάτω εις λάκκον, δεν θέλει πιάσει και σηκώσει αυτό; Πόσον λοιπόν διαφέρει άνθρωπος προβάτου! Ώστε συγχωρείται εν τω Σαββάτω να αγαθοποιή τις.” (Ματθ. 12:10-12)…

«Οι κατάσκοποι δεν τολμούσαν να απαντήσουν στον Ιησού μπροστά στο πλήθος, γιατί φοβόντουσαν μη βρεθούν σε δύσκολη θέση. Ήξεραν ότι είχε πει την αλήθεια. Για να μην παραβούν τις παραδόσεις, θα άφηναν έναν άνθρωπο να υποφέρει, ενώ ένα ζώο θα το βοηθούσαν ώστε να μην υποστεί ζημιά ο ιδιοκτήτης του παραμελώντας το. Έτσι έδειχναν μεγαλύτερη φροντίδα για τα άλογα ζώα, παρά για τον άνθρωπο που είναι πλασμένος κατά την εικόνα του Θεού. Αυτό παριστάνει τον τρόπο ενέργειας όλων των ψευτοθρησκευτικών συστημάτων που, ξεκινώντας από την επιθυμία να εξυψώσουν τον άνθρωπο πάνω από τον Θεό, καταλήγουν να Τον υποβιβάσουν χαμηλότερα και από τα ζώα. Κάθε θρησκεία που αντιμάχεται την υπεροχή του Θεού, στερεί τον άνθρωπο από τη δόξα την οποία είχε στη δημιουργία και η οποία θα του αποδοθεί και πάλι με τη χάρη του Χριστού. Κάθε ψευδής θρησκεία διδάσκει στους ακόλουθούς της να αδιαφορούν για τις ανάγκες, τις θλίψεις και τα δικαιώματα του ανθρώπου. Το ευαγγέλιο αποδίδει μεγάλη σημασία στην αξία του ανθρώπου που έχει εξαγοραστεί με το αίμα του Χριστού και διδάσκει τρυφερή φροντίδα για τις ανθρώπινες ανάγκες και συμφορές. Ο Κύριος λέγει: “Θέλω κρατήσει άνθρωπον πολυτιμότερον υπέρ χρυσίον καθαρόν· και μάλιστα άνθρωπον, υπέρ το χρυσίον του Οφείρ.” (Ησ. 13:12).» Ε. Χουάιτ, Ζ.Χ. σ. 256,257

**Ερωτήσεις για συζήτηση**

`Πώς μπορείτε εσείς και η τοπική σας εκκλησία να βοηθήσετε ανθρώπους που υποφέρουν;`

`Οι γραμματείς μισούσαν τον Ιησού. Το μίσος δεν τους άφηνε να δουν Ποιος ήταν στην πραγματικότητα. Τα θαύματά Του δεν άγγιζαν την καρδιά τους. Έτσι, Τον απέρριψαν. Τι μπορούμε να κάνουμε ώστε να βεβαιωθούμε ότι κάτι τέτοιο δεν θα συμβεί σε εμάς;`

`Πώς μπορεί η τοπική σας εκκλησία να γίνει «οικογένεια» γι’ ανθρώπους που τους έχουν απορρίψει οι συγγενείς τους λόγω της πίστης τους;`