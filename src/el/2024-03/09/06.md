---
title:  Η Μεγαλυτερη Εντολη
date:   29/08/2024
---

`Διαβάστε Μαρκ. 12:28-34. Ποια σημαντική ερώτηση κάνει ο φιλικός γραμματέας στον Ιησού και τι απάντηση παίρνει;`

Στο ευαγγέλιο του Μάρκου, οι περισσότεροι από τους πνευματικούς ηγέτες του Ισραήλ διαφωνούν με τον Ιησού. Μας εκπλήσσει, λοιπόν, που ένας από αυτούς ακούει προσεχτικά τις απαντήσεις Του και χαίρεται με αυτές. Αυτός ο άνθρωπος έχει θάρρος που μιλάει με τον Ιησού μπροστά στους άλλους γραμματείς που Τον απεχθάνονται. Σίγουρα, θα ήταν εύκολο να παραμείνει σιωπηλός, για να μην καταλάβει κανείς ότι συμφωνεί με τον Ιησού. Όμως, ο άντρας αυτός δεν σιωπά.

Ο γραμματέας ρωτά τον Ιησού ποια εντολή είναι η πιο σημαντική. Η απάντηση του Ιησού είναι απλή και ειλικρινής: Αναφέρει τα εδάφια από το Δευτ. 6:4, 5. Η πρώτη από όλες τις εντολές είναι να αγαπάς τον Θεό με όλη σου την καρδιά, όλη την ψυχή και με όλη τη δύναμή σου. Επίσης, του λέει τη δεύτερη αμέσως πιο σημαντική εντολή: Να αγαπάς τον πλησίον σου όπως τον εαυτό σου (Λευιτ. 19:18).

Ορισμένοι αναρωτιούνται πώς γίνεται ο Θεός να μας προστάζει να Τον αγαπάμε. Αναλογιζόμενοι την εποχή στην οποία ο Μωυσής έγραψε τα παραπάνω, μπορούμε να κατανοήσουμε καλύτερα τις εντολές στο Λευιτικό και το Δευτερονόμιο. Την εποχή της Π.Δ., οι άνθρωποι έκαναν συμβόλαια ή έκλειναν συμφωνίες μεταξύ τους. Η φράση «να αγαπάς» εκείνη την εποχή σήμαινε ότι οι συμβαλλόμενοι υποχρεούνταν να κάνουν όλα όσα συμφώνησαν. Άρα, η φράση αυτή σημαίνει ότι δείχνουμε την αφοσίωσή μας στον Θεό με τις πράξεις και τη συμπεριφορά μας.

Ο γραμματέας ήταν ειλικρινής. Κατανόησε τη διδασκαλία του Ιησού και το παραδέχτηκε. Μπορούμε να φανταστούμε το βλέμμα αποδοκιμασίας στο πρόσωπο των Ιουδαίων ηγετών, όταν ένας από αυτούς συμφώνησε με τον Ιησού. Κανείς τους δεν είχε την θέληση ή το θάρρος να κάνει κάτι τέτοιο. Ο Ιησούς είπε στον γραμματέα πως δεν είναι μακριά από τη βασιλεία του Θεού. Όμως, πρώτα ο άντρας έπρεπε να κατανοήσει ποιος ήταν ο Ιησούς και έπειτα να Τον ακολουθήσει.

`ΣΚΕΨΗ: Πώς μαθαίνουμε να αγαπάμε τον Θεό και τους συνανθρώπους μας όπως τον εαυτό μας; Πώς ο σταυρός βοηθάει και στα δύο;`