---
title:  Περαιτέρω Μελέτη
date:   30/08/2024
---

Διαβάστε Έ. Χουάιτ, Ζ.Χ., σελ. 548-579.

«Η πράξη του Χριστού να καταραστεί τη συκιά, που ο Ίδιος είχε με τη δύναμή Του δημιουργήσει, παρεμβάλλεται σαν προειδοποίηση σε όλες τις εκκλησίες και σε όλους τους Χριστιανούς. Κανείς δεν μπορεί να εφαρμόζει τον νόμο του Θεού αν δεν εξυπηρετεί τους άλλους. Αλλά υπάρχουν πολλοί που δεν μιμούνται στη ζωή τους τη σπλαχνική και ανιδιοτελή ζωή του Χριστού. Μερικοί που σκέπτονται ότι είναι εξαίρετοι Χριστιανοί δεν καταλαβαίνουν τι αποτελεί την υπηρεσία του Θεού. Μελετούν και προγραμματίζουν προκειμένου να ευχαριστήσουν τον εαυτό τους. Ενεργούν μόνο για λογαριασμό τους. Ο χρόνος έχει αξία γι’ αυτούς τότε μόνο όταν μπορούν να αποταμιεύουν για τον εαυτό τους. Σε όλα τα ζητήματα της ζωής αυτός είναι ο αντικειμενικός σκοπός τους. Δεν εξυπηρετούν τους άλλους, αλλά τον εαυτό τους. Ο Θεός τούς έπλασε για να ζήσουν σε έναν κόσμο όπου πρέπει να προσφέρουν ανιδιοτελή υπηρεσία. Τους προόρισε να βοηθούν τους συνανθρώπους τους με κάθε δυνατό μέσο. Αλλά το εγώ πρυτανεύει σε τέτοιο σημείο ώστε δεν μπορούν να δουν τίποτε άλλο. Δεν έρχονται σε επαφή με την ανθρωπότητα. Εκείνοι που έτσι ζουν για τον εαυτό τους, μοιάζουν σαν τη συκιά που ήταν τόσο φανταχτερή ενώ ήταν άκαρπη. Φυλάγουν τους τύπους της λατρείας, αλλά χωρίς μετάνοια ή πίστη. Ισχυρίζονται ότι τιμούν τον νόμο του Θεού, αλλά υστερούν στην εφαρμογή του. Λέγουν, αλλά δεν πράττουν. Με την καταδίκη που πρόφερε για τη συκιά ο Χριστός, δείχνει πόσο μισητή είναι στα μάτια Του η μάταιη αυτή επίδειξη. Διακηρύττει ότι ο φανερά αμαρτωλός είναι λιγότερο ένοχος από εκείνον που υποκρίνεται ότι υπηρετεί τον Θεό, αλλά ο οποίος δεν καρποφορεί προς δόξα Του.» Έ. Χουάιτ, Ζ.Χ., σελ. 551, 552.

**Ερωτήσεις για συζήτηση**

`Σκεφτείτε πώς έγινε ο καθαρισμός του ναού και ποια είναι η σημασία αυτής της ενέργειας. Τι σημαίνει αυτός ο καθαρισμός για την εκκλησία; Πώς θα καθαρίσει ο Χριστός την εκκλησία Του σήμερα;`

`Επανειλημμένως ο Ιησούς λέει ότι ο Θεός θα τηρήσει τις υποσχέσεις Του στην Αγία Γραφή. Πόσο σημαντική είναι η Αγία Γραφή για την πίστη μας; Γιατί πρέπει να απορρίπτουμε καθέναν που διδάσκει ότι ο Λόγος του Θεού δεν είναι σημαντικός για την πίστη, για το ποιος είναι ο Θεός και το πώς ενεργεί;`

`Ως Χριστιανοί, τι οφείλουμε στους ηγέτες και στην κυβέρνηση του κράτους μας; Τι οφείλουμε στον Θεό; Πώς η διδασκαλία του Ιησού στο Μάρκ. 12:13-17 μάς βοηθά να απαντήσουμε σε αυτήν την ερώτηση;`

`Μελετήστε εδάφια για την ανάσταση των νεκρών. Γιατί αυτή η διδασκαλία είναι τόσο σημαντική για την πίστη μας ως Χριστιανοί;`