---
title:  «Ποιος Σου Εδωσε Αυτη Την Εξουσια;»
date:   27/08/2024
---

`Διαβάστε Μάρκ. 11:27-33. Τι ρωτούν οι Ιουδαίοι ηγέτες τον Ιησού και πώς απαντά Εκείνος; `

Την επόμενη ημέρα από τον καθαρισμό του ναού, οι Ιουδαίοι ηγέτες συναντούν τον Ιησού έξω από τον ναό. Τον ρωτούν γιατί έδιωξε τους ζωέμπορους. Στην πραγματικότητα, δεν ήθελαν να μάθουν την αλήθεια, αλλά να Τον παγιδέψουν. Εάν ο Ιησούς ισχυριζόταν πως ο Θεός Τού έδωσε την εξουσία, θα απαντούσαν πως ένας μαραγκός δεν θα μπορούσε να έχει τέτοια εξουσία. Εάν έλεγε πως οι λόγοι Του ήταν προσωπικοί, θα Τον απέρριπταν ως ανόητο.

Ο Ιησούς αντιλαμβάνεται το κίνητρό τους. Τους λέει ότι θα απαντήσει στην ερώτησή τους μόνο εάν πρώτα εκείνοι απαντήσουν στη δική Του. Τους ρωτάει, λοιπόν, εάν το βάπτισμα του Ιωάννη ήταν από τον Θεό ή από τους ανθρώπους. Αμέσως, διαπίστωσαν την παγίδα. Εάν ομολογούσαν ότι το βάπτισμα του Ιωάννη ήταν από τον Θεό, ο Ιησούς θα τους ρωτούσε γιατί δεν τον δέχτηκαν. Από την άλλη, δεν μπορούσαν να παραδεχτούν ότι ο Ιωάννης δεν ήταν από τον Θεό, επειδή αυτό θα προκαλούσε την εξαγρίωση του λαού. Προτίμησαν, λοιπόν, να πουν ψέματα, πως δεν γνωρίζουν. Και έτσι ούτε ο Ιησούς απάντησε στην ερώτησή τους.

`Διαβάστε Μάρκ. 12:1-12. Τι είπε ο Ιησούς στους ηγέτες αφού αρνήθηκε να απαντήσει στο ερώτημά τους; Ποια είναι η σημασία αυτής της παραβολής;`

Ο Ιησούς λέει την παραβολή του αμπελώνα, η οποία μοιάζει με την παραβολή του αμπελώνα στο Ησ. 5. Στην εκδοχή του Ησαΐα, ο Θεός κατηγορεί τον Ισραήλ για έλλειψη αγάπης και υπακοής προς Αυτόν. Όσοι άκουσαν την παραβολή του Ιησού αντιλήφθηκαν τη συσχέτιση με την παραβολή του Ησαΐα.

Στην παραβολή του Ιησού, οι εργάτες αρνούνται να δώσουν από τους καρπούς του αμπελώνα στον ιδιοκτήτη. Μάλιστα, χτυπούν και σκοτώνουν τους απεσταλμένους του. Εντέλει, ο ιδιοκτήτης στέλνει τον αγαπητό του γιο. Περιμένει να τον σεβαστούν, άλλα δεν το κάνουν. Οι εργάτες σκέφτονται πως εάν σκοτώσουν τον γιο, ο αμπελώνας θα γίνει δικός τους. Αυτή η σκέψη είναι παράλογη. Έτσι, λαμβάνουν την τιμωρία που τους αξίζει.

Ο Ιησούς χρησιμοποιεί αυτήν την παραβολή για να προειδοποιήσει τους Ιουδαίους ηγέτες πως, εάν Τον θανατώσουν, ο Θεός θα τους τιμωρήσει.