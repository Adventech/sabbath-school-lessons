---
title:  Το Καταραμενο Δεντρο Και Ο Καθαρισμος Του Ναου
date:   26/08/2024
---

`Διαβάστε Μάρκ. 11:12-26. Τι συμβαίνει εδώ; Ποιο μάθημα αντλούμε από τη ξεραμένη συκιά;`

Το πρωί, στον δρόμο από τη Βηθανία προς την Ιερουσαλήμ, ο Ιησούς πείνασε. Η Βηθανία απείχε περίπου 3,2 χλμ. από την Ιερουσαλήμ. Ο Ιησούς είδε μια συκιά με πλούσιο φύλλωμα και έψαξε να βρει καρπό. Δεν είχε σκοπό να κλέψει. Στην Π.Δ. αν κάποιος ήταν πεινασμένος επιτρεπόταν να πάρει κάτι από το περιβόλι του γείτονα ή να κόψει τον καρπό ενός δέντρου (Λευιτ. 19:9, 23:22, Δευτ. 23:25). Όμως, ο Ιησούς δεν βρήκε σύκα. Είπε λοιπόν στο δέντρο: «Κανένας πλέον, στον αιώνα, να μη φάει καρπό από σένα» (Μάρκ. 11:14). Πιθανόν, οι ενέργειες και τα λόγια του Ιησού εδώ, μας φαίνονται παράξενα. Αυτό, όμως, που συμβαίνει στη συνέχεια είναι ακόμη πιο εκπληκτικό.

Το υπόλοιπο της ιστορίας πιθανόν διαδραματίζεται στην Αυλή των Εθνικών. Ήταν ένας χώρος συνδεδεμένος με τον ναό, όπου οι εθνικοί μπορούσαν να μπουν. Εκεί, γίνονταν οι αγοροπωλησίες των ζώων που προορίζονταν για τις θυσίες. Ο αρχιερέας των Ιουδαίων Καϊάφας, νομιμοποίησε την αγοροπωλησία των ζώων σε αυτό το σημείο του ναού. Ο Ιησούς διώχνει τους πωλητές, για να μπορέσουν με ηρεμία οι πιστοί να προσευχηθούν. Αυτή η πράξη Του εκνευρίζει τους αρχιερείς. Ο Ιησούς τούς λέει πως ο ναός είναι οίκος προσευχής για όλους τους ανθρώπους, συμπεριλαμβανομένων και των εθνικών. (Ησ. 56:7). Δηλώνει ότι οι ηγέτες μετέτρεψαν τον ναό σε «σπήλαιο ληστών» (Ιερ. 7:11). Έπειτα, ο Ιησούς και οι μαθητές Του αναχωρούν (Μάρκ. 11:19).

Το επόμενο πρωί, ο Ιησούς και οι μαθητές Του επιστρέφουν στην πόλη (Μάρκ. 11:20-26). Καθώς φτάνουν, οι μαθητές έκπληκτοι βλέπουν ότι η συκιά ξεράθηκε από τη ρίζα. Ο Ιησούς χρησιμοποιεί το παράδειγμα της συκιάς για να τους διδάξει ένα σημαντικό μάθημα για την προσευχή και τη συγχώρεση.

Σε αυτήν την ιστορία, η συκιά και ο ναός παραλληλίζονται. Βλέπετε ότι ο Ιησούς καταράστηκε τη συκιά αλλά καθάρισε τον ναό; Αυτές οι δύο ιστορίες αποτελούν την τέταρτη ιστορία-σάντουιτς (δείτε στο μάθημα 3) στο ευαγγέλιο του Μάρκου. Τώρα οι ηγέτες των Ιουδαίων σχεδιάζουν να θανατώσουν τον Ιησού. Με τη σταύρωσή Του, οι θυσίες των ζώων στον ναό θα καταργηθούν.

`ΣΚΕΨΗ: Ποια πράγματα στη ζωή σας χρειάζεται να καθαρίσει ο Ιησούς; Πώς γίνεται αυτός ο καθαρισμός;`