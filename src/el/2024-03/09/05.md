---
title:  Τι Οφειλουμε Στον Θεο Και Στους Ανθρωπους;
date:   28/08/2024
---

`Διαβάστε Μάρκ. 12:13-27. Τι συμβαίνει σε αυτήν την ιστορία; Ποιες Βιβλικές αλήθειες διδάσκει εδώ ο Ιησούς;`

Οι Ιουδαίοι ηγέτες θέλουν και πάλι να εξαπατήσουν τον Ιησού. Επιζητούν έναν λόγο για να Τον κατηγορήσουν στις Ρωμαϊκές αρχές ή στον λαό. Έτσι, προσπαθούν να ξεκινήσουν έναν διαπληκτισμό μαζί Του. Τον ρωτούν, λοιπόν, για την καταβολή φόρων. Εκείνη την εποχή η μη απόδοση φόρων αποτελούσε έγκλημα κατά της ρωμαϊκής κυβέρνησης.

Ο Ιησούς τούς είπε να δίνουν στον Καίσαρα όσα του ανήκουν και στον Θεό όσα ανήκουν σε Αυτόν. Αυτή η απάντηση βγάζει τον Ιησού από τη δύσκολη θέση. Επίσης, από την απάντησή Του βλέπουμε και τη δική μας υποχρέωση να πληρώνουμε τους φόρους και να σεβόμαστε την εκάστοτε κυβέρνηση.

«Δήλωσε ότι όσο ζούσαν κάτω από την προστασία της ρωμαϊκής δύναμης, έπρεπε να αποδίδουν στη δύναμη εκείνη την υποστήριξη που απαιτούσε, ενόσω αυτό δεν ερχόταν σε αντίθεση με κάποιο ανώτερο καθήκον. Αλλά ενώ υποτάσσονταν ήσυχα στους νόμους της χώρας, την προτεραιότητα της υποταγής όφειλαν πάντοτε να τη δίνουν στον Θεό.» Έ. Χουάιτ, Ζ.Χ., σελ. 571.

Στη συνέχεια ακολούθησε μία ερώτηση σχετικά με την ανάσταση των νεκρών. Οι Σαδδουκαίοι ήταν η ιερατική ομάδα που δέχονταν μόνο την Πεντάτευχο και δεν πίστευαν στην ανάσταση των νεκρών. Η ιστορία που λένε στον Ιησού, για τα επτά αδέλφια και τη γυναίκα, πιθανότατα ήταν υποθετική. Σύμφωνα με τον μωσαϊκό νόμο, όταν ένας άντρας πέθαινε χωρίς να έχει αποκτήσει παιδιά, ήταν υποχρέωση του αδελφού του να παντρευτεί τη χήρα, για να μείνει η περιουσία στην οικογένεια. Τα παιδιά που θα προέκυπταν από αυτήν την ένωση ανήκαν στον εκλιπόντα αδελφό (Δευτ. 25:5-10).

Προσπαθώντας να ακυρώσουν το δόγμα της ανάστασης, οι Σαδδουκαίοι θέτουν ένα ηθικό δίλημμα σχετικά με τον γάμο στον ουρανό. Η απάντηση του Ιησού αποτελείται από δύο μέρη, βασιζόμενος στις Γραφές και στη δύναμη του Θεού. Πρώτον, τους μιλάει για την δύναμη που έχει ο Θεός να αναστήσει νεκρούς και αναφέρει πως στον ουρανό οι άνθρωποι δεν θα παντρεύονται. Έπειτα, υπερασπίζεται το δόγμα της ανάστασης, χρησιμοποιώντας εδάφια από την Έξ. 3:1-22. Σε αυτά, ο Κύριος λέει ότι είναι ο Θεός του Αβραάμ, του Ισαάκ και του Ιακώβ. Αυτό το εδάφιο αναφέρεται στην ανάστασή τους, μιας και δεν γίνεται να παραμείνουν νεκροί εάν ο Θεός είναι ο Θεός του Αβραάμ, του Ισαάκ και του Ιακώβ.