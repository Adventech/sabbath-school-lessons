---
title:  Η Θριαμβευτικη Εισοδος
date:   25/08/2024
---

`Διαβάστε Μάρκ. 11:1-11 και Ζαχ. 9:9, 10. Σε ποιο γεγονός αναφέρονται αυτά τα εδάφια;`

Στο πρώτο μισό αυτής της ιστορίας βλέπουμε πως ο Ιησούς στέλνει δύο μαθητές Του στο διπλανό χωριό για να Του φέρουν το γαϊδουράκι που θα Τον μετέφερε στην Ιερουσαλήμ. Γιατί ο Μάρκος αφιερώνει τόσο χρόνο για να περιγράψει την ιστορία με το γαϊδουράκι;

Η απάντηση έχει δύο σκέλη. Πρώτον, μας δείχνει ότι ο Ιησούς είναι ένας ισχυρός Προφήτης. Δεύτερον, ο ερχομός του Ιησού στην Ιερουσαλήμ είναι μέρος του σχεδίου του Θεού. Μπορούμε να διαβάσουμε γι’ αυτό το σχέδιο στο Ζαχ. 9:9, 10. Τα εδάφια αυτά αναφέρονται στον Βασιλιά που έρχεται στην Ιερουσαλήμ επάνω σε ένα γαϊδουράκι. Αυτή η περικοπή μάς θυμίζει την περίπτωση που ο Σολομώντας μπήκε στην Ιερουσαλήμ (Α’ Βασ. 1:32-48). Εκείνον τον καιρό, ο Αδωνίας, ο αδελφός του Σολομώντα, προσπάθησε με δόλο να πάρει τον θρόνο, ο Δαβίδ, όμως, διέταξε αμέσως ο Σολομώντας να γίνει βασιλιάς.

«Πεντακόσια χρόνια πριν από τη γέννηση του Χριστού, με αυτόν τον τρόπο ο προφήτης Ζαχαρίας προείπε την έλευση του Βασιλιά του Ισραήλ. Αυτή η προφητεία έμελλε τώρα να εκπληρωθεί. Εκείνος που τόσο καιρό αρνήθηκε τις βασιλικές τιμές έρχεται τώρα στη Ιερουσαλήμ σαν αναμενόμενος κληρονόμος του θρόνου του Δαβίδ.» Έ. Χουάιτ, Ζ.Χ., σελ. 537.

Η Ιερουσαλήμ είναι χτισμένη σε λόφους ύψους 740 μέτρων. Την εποχή του Ιησού, ζούσαν στην πόλη περίπου 40.000 έως 50.000 κάτοικοι. Όμως, την άνοιξη έρχονταν περισσότεροι για τη γιορτή του Πάσχα. Η πόλη εκτείνονταν σε μόλις 250 στρέμματα γης. Ο λόφος στον οποίο βρισκόταν ο ναός ήταν 37 στρέμματα. Έτσι, ο όμορφος ναός ήταν το πιο σημαντικό σημείο της πόλης.

Ο Ιησούς μπήκε στην Ιερουσαλήμ από τα ανατολικά. Κατηφόρισε από το Όρος των Ελαιών και έπειτα πέρασε στη Χρυσή Πύλη και κατευθύνθηκε προς τον ναό. Όλοι οι κάτοικοι ήταν ενθουσιασμένοι με τον ερχομό Του. Ένα πλήθος Τον ακολούθησε και αναφώνησε «Ωσαννά!». Η πρωταρχική σημασία αυτού του όρου ήταν «σώσε τώρα». Αργότερα, οι άνθρωποι τού έδωσαν την έννοια «δόξα στον Θεό».

Η περίοδος της μυστικότητας είχε τελειώσει. Τώρα ο Ιησούς μπαίνει στην Ιερουσαλήμ με τρόπο που δείχνει σε όλους ότι είναι ο Βασιλιάς τους. Εισέρχεται στον ναό, αλλά, επειδή η ώρα έχει περάσει, φεύγει με τους δώδεκα μαθητές Του και πηγαίνει στη Βηθανία. Η συναρπαστική εκείνη ημέρα τελειώνει με την αναχώρησή Του από την πόλη. Όμως, την επόμενη ημέρα τα πράγματα θα είναι διαφορετικά.