---
title:  «Θεε Μου, Θεε Μου, Γιατι Με Εγκατελειψες;»
date:   18/09/2024
---

`Διαβάστε Μάρκ. 15:33-41. Ποια είναι τα μοναδικά λόγια του Ιησού στον σταυρό που καταγράφονται στο ευαγγέλιο του Μάρκου; Τι σημαίνει ο θάνατός Του για εμάς; `

Στο ευαγγέλιο του Μάρκου βλέπουμε πως στον σταυρό επικρατεί τόσο φυσικό όσο και πνευματικό σκοτάδι. Ο Μάρκος αναφέρει, «Και όταν ήρθε η έκτη ώρα, έγινε σκοτάδι επάνω σε ολόκληρη τη γη, μέχρι την ένατη ώρα» (Μαρκ. 15:33). Επάνω στον σταυρό ο Ιησούς προσεύχεται. Κραυγάζει στον Θεό και Τον ρωτά γιατί Τον εγκατέλειψε. Τα λόγια του Ιησού είναι ένα εδάφιο από τον Ψαλ. 22:1. Στο Μάρκ. 15:24, 29 βλέπουμε κι άλλα εδάφια από αυτόν τον ψαλμό, τα οποία μας δείχνουν την εκπλήρωση των Γραφών για τον θάνατο του Ιησού. Το σχέδιο του Θεού για τον Ιησού εκπληρώνεται, ακόμα και όταν οι κακοί Τον σταυρώνουν.

Ο Μάρκος αναφέρει τα λόγια του Ιησού στον σταυρό στα αραμαϊκά. Έπειτα, μας δίνει την ελληνική μετάφραση που είναι «Θεέ μου, Θεέ μου». Ο όρος «Ελωί» προέρχεται από την εβραϊκή λέξη 'e lahi. Κάποιοι που βρίσκονταν εκεί δεν κατάλαβαν τι εννοούσε. Αυτοί οι άνθρωποι νόμιζαν ότι ο Ιησούς φώναζε τον Ηλία, του οποίου το όνομα σημαίνει «ο Θεός μου είναι ο Γιαχβέ». Στα αραμαϊκά ο «Ηλίας» είναι 'eliyyah.

Ο θάνατος του Ιησού στον σταυρό μάς υπενθυμίζει τη βάπτισή Του, στο Μάρκ. 1:9-11. Με τη βάπτισή Του σηματοδοτείται η έναρξη του επίγειου έργου Του. Στο Δαν. 9:24-27, διαβάζουμε γι’ αυτήν τη χρονική περίοδο. Με τον θάνατο του Ιησού για τις αμαρτίες μας (Μαρκ. 10:45) τελειώνει το επίγειο έργο Του. Ο θάνατός Του στον σταυρό παραπέμπει, επίσης, σε ένα άλλο σημείο της προφητείας του Δανιήλ. Το καταπέτασμα του ναού σχίζεται (Μάρκ. 15:38), σηματοδοτώντας το τέλος των θυσιών για τις αμαρτίες μιας και ο Ιησούς πρόσφερε τον Εαυτό Του για εμάς. Έτσι, ξεκινάει μια νέα περίοδος στο σχέδιο του Θεού για τη σωτηρία των ανθρώπων.

`ΣΚΕΨΗ: Οι προσπάθειες των ασεβών να βλάψουν και να θανατώσουν τον Ιησού δεν εμπόδισαν το σχέδιο του Θεού για τη σωτηρία μας. Πώς αυτό μας βοηθάει να εμπιστευόμαστε πάντα τον Θεό και το σχέδιό Του, ακόμη και όταν γύρω μας συμβαίνουν κακά πράγματα;`