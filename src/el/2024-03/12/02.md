---
title:  «Εσυ Εισαι Ο Βασιλιας Των Ιουδαιων;»
date:   15/09/2024
---

`Διαβάστε Μάρκ. 15:1-15. Ποιες ειρωνικές καταστάσεις συναντάμε εδώ;`

Οι Ιουδαίοι αποφασίζουν πως ο Ιησούς πρέπει να θανατωθεί επειδή ισχυρίζεται ότι είναι ο Θεός. Ο Πιλάτος ήταν ο Ρωμαίος κυβερνήτης της Ιουδαίας από το 26-36 μ.Χ. Δεν ήταν ένας καλός ηγέτης. Δημιούργησε πολλά προβλήματα στους Ιουδαίους (Λουκ. 13:1).

Η ερώτηση του Πιλάτου μάς δίνει ένα στοιχείο του «εγκλήματος» για το οποίο οι Ιουδαίοι κατηγόρησαν τον Ιησού. Τον ρωτάει λοιπόν: «Εσύ είσαι ο βασιλιάς των Ιουδαίων;» (Μάρκ. 15:2). Την εποχή της Π.Δ., οι Ιουδαίοι ηγέτες άλειφαν με λάδι το κεφάλι των βασιλιάδων του Ισραήλ για να δείξουν ότι ο Θεός τούς επέλεξε. Ο όρος για τον Σωτήρα στα εβραϊκά είναι «Μεσσίας», που σημαίνει, εκείνος τον οποίο ο Θεός έκλεξε και έχρισε με το Άγιο Πνεύμα. Έτσι, για πολλούς Ιουδαίους, η έννοια του Μεσσία ήταν συνδεδεμένη με την ιδιότητα του βασιλιά. Ως βασιλιάς, ο Μεσσίας μπορούσε να προκαλέσει τον βασιλιά της Ρώμης. Όταν λοιπόν ο Ιησούς είπε ότι είναι Θεός, στο Συνέδριο κατηγορήθηκε ως βλάσφημος και στον κυβερνήτη ως αντιστασιακός. Οι Ρωμαίοι συχνά θανάτωναν ανθρώπους για ένα τέτοιο έγκλημα.

Βλέπετε την ειρωνεία σε αυτή την ιστορία; Οι Ιουδαίοι θέλουν να θανατώσουν τον Ιησού, επειδή λέει ότι είναι ο Θεός και ο Βασιλιάς των Ιουδαίων. Η ειρωνεία είναι ότι οι Ιουδαίοι δεν καταλαβαίνουν ότι είναι και τα δύο! Οι ηγέτες δεν πιστεύουν ότι Ιησούς είναι αυτό που λέει. Γι’ αυτό, θέλουν να Τον τιμωρήσουν για το «έγκλημά» Του. Στην πραγματικότητα, όμως, θα έπρεπε να Τον δοξάσουν και να Τον λατρεύσουν. Ο Ιησούς απαντά στην ερώτηση του Πιλάτου, «Εσύ το λες» (Μάρκ. 15:2). Προσέξτε την απάντησή Του. Δεν επιβεβαιώνει, αλλά ούτε αρνείται τον τίτλο. Η απάντησή Του δηλώνει ότι είναι Βασιλιάς, αλλά όχι με τον τρόπο που περίμενε ο Πιλάτος.

Στο Μάρκ. 15:9, 10, ο Πιλάτος αντιλαμβάνεται πως τα κίνητρα των Ιουδαίων είναι ο φθόνος και η ζήλια. Όμως, δεν συνειδητοποιεί ότι κάνει αυτό που θέλουν οι ηγέτες, όταν ρωτά τον όχλο ποιον θέλουν να απελευθερώσει: τον Ιησού ή τον εγκληματία Βαραββά; Οι Ιουδαίοι ηγέτες υπαγορεύουν στον όχλο να πει στον Πιλάτο να σταυρώσει τον Ιησού. Ο Πιλάτος εκπλήσσεται. Ο σταυρικός θάνατος ήταν ένας οδυνηρός τρόπος για να θανατωθεί ένας άνθρωπος.

Το χειρότερο είναι πως ο Πιλάτος γνώριζε ότι ο Ιησούς ήταν αθώος. Τι τραγική ειρωνεία! Ο Ρωμαίος κυβερνήτης ήθελε να σώσει τον Ιησού, ενώ ο λαός Του να Τον καρφώσει στον σταυρό.