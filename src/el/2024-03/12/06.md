---
title:  Ο Ενταφιασμος Του Ιησου
date:   19/09/2024
---

`Διαβάστε Μάρκ. 15:42-47. Τι κάνει ο Ιωσήφ από την Αριμαθαία για τον Ιησού; Που ήταν οι μαθητές Του εκείνη τη στιγμή; Πόσο σημαντική ήταν η προσφορά του Ιωσήφ; `

Οι νεκροί πρέπει να ενταφιάζονται. Ο Ιωσήφ από την Αριμαθαία πηγαίνει στον Πιλάτο. Ο Ιωσήφ ήταν ένα ευυπόληπτο μέλος του Συνεδρίου. Ήταν ένας πλούσιος, ισχυρός άντρας που ζούσε στην πόλη. Λόγω της θέσης του γνώριζε τον Πιλάτο. Τώρα, λοιπόν, καταλαβαίνουμε γιατί ο Ιωσήφ είχε το θάρρος να πάει στον Ρωμαίο κυβερνήτη και να ζητήσει το σώμα του Ιησού. Είναι συγκινητικό το ενδιαφέρον αυτού του ανθρώπου. Όμως γεννάται το ερώτημα: Πού ήταν οι μαθητές εκείνη τη στιγμή;

Στο Μάρκ. 14:43 βλέπουμε ότι ο Ιωσήφ ζητάει το σώμα του Ιησού, όμως, ο Πιλάτος εκπλήσσεται όταν μαθαίνει ότι ο Ιησούς έχει ήδη πεθάνει (Μάρκ. 15:44). Έτσι, διατάζει τον εκατόνταρχο, που είναι ο επικεφαλής της σταύρωσης, να του δώσει αναφορά. Ο Πιλάτος τον ρωτάει εάν πράγματι ο Ιησούς έχει πεθάνει. Ο εκατόνταρχος επιβεβαιώνει τον θάνατο Του.

Αυτή η πληροφορία είναι σημαντική. Αργότερα, κάποιοι θα ισχυριστούν ότι ο Ιησούς δεν πέθανε στον σταυρό, απλώς λιποθύμησε. Η αναφορά του εκατόνταρχου στον Πιλάτο αποδεικνύει ότι αυτό δεν συνέβη. Είναι βέβαιο ότι ο Ιησούς πέθανε και δεν λιποθύμησε. Εάν υπήρχε κάτι που ήξεραν καλά οι Ρωμαίοι, ήταν να σκοτώνουν εγκληματίες.

Ο Ιωσήφ έφερε ένα σεντόνι για να τυλίξει το σώμα του Ιησού. Έπειτα Τον τοποθέτησε στον τάφο, σφραγίζοντάς τον με έναν βράχο. Ο τάφος ήταν τόσο μεγάλος που ένας άνθρωπος θα μπορούσε να περπατήσει σε αυτόν. (Μάρκ. 16:5). Ο Μάρκος αναφέρει ότι η Μαρία, η μητέρα του Ιωσή, και η Μαγδαληνή, είδαν το σημείο που τοποθέτησε ο Ιωσήφ το σώμα του Ιησού. Αυτές οι δύο γυναίκες μαζί με τη Σαλώμη είδαν τον Ιησού από μακριά να πεθαίνει στον σταυρό. Έπειτα, θα πάνε στον τάφο την Κυριακή το πρωί για να φροντίσουν το νεκρό σώμα Του (Μάρκ. 16:1).

Γιατί ο Μάρκος αναφέρεται σε αυτές τις τρεις γυναίκες; Επειδή είναι μάρτυρες. Είδαν τον Ιωσήφ να τοποθετεί το σώμα του Ιησού μέσα στον τάφο. Θα επιστρέψουν στον τάφο και θα τον βρουν άδειο. Έτσι, αυτές οι γυναίκες είναι σημαντικοί μάρτυρες της ανάστασης του Ιησού.