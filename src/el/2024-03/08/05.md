---
title:  «Μπορειτε Να Πιειτε Το Ποτηρι Που Εγω Πινω;»
date:   21/08/2024
---

`Διαβάστε Μάρκ. 10:32-45. Πώς αυτά τα εδάφια δείχνουν ότι οι μαθητές του Ιησού δεν αντιλαμβάνονται το επίγειο έργο Του και τι σημαίνει να Τον ακολουθούν; `

Ο Ιησούς πλησιάζει όλο και περισσότερο την Ιερουσαλήμ. Καθοδόν, περιγράφει στους μαθητές τι θα Του συμβεί εκεί. Τους μιλάει για τον επερχόμενο θάνατο και την ανάστασή Του. Όμως, εκείνοι δεν θέλουν να ακούσουν ή να πιστέψουν αυτά τα νέα. Όταν δεν θέλουμε να ακούσουμε κάτι, μπορούμε πολύ εύκολα να το απορρίψουμε, σωστά;

Ο Ιάκωβος και ο Ιωάννης έκαναν ακριβώς το ίδιο όταν πήγαν να Του ζητήσουν μια χάρη. Εκείνος τούς ζητά να γίνουν πιο συγκεκριμένοι, και εκείνοι απαντούν πως θέλουν να καθίσουν δεξιά και αριστερά Του όταν δοξαστεί.

Ο Ιησούς θέλει να καταλάβουν οι δύο άντρες αυτό που Του ζητούν. Έτσι, τους ρωτάει εάν μπορούν να αντέξουν όσα θα υποφέρει. Ο Ιησούς θα υποφέρει στη Γεθσημανή και στον σταυρό (Μάρκ. 14:36). Θα πεθάνει και θα ταφεί (Μάρκ. 15:33-47), όπως βυθίστηκε στο νερό με τη βάπτισή Του (Μάρκ. 1).

Όμως, ο Ιάκωβος και ο Ιωάννης δεν αντιλαμβάνονται τα λόγια Του. Του λένε πως θα αντέξουν όσα θα υποφέρει. Τότε, τους διαβεβαιώνει ότι θα υποφέρουν για χάρη Του. Ο Ιάκωβος ήταν ο πρώτος από τους δώδεκα μαθητές που θανατώθηκε εξαιτίας της πίστης του (Πράξ. 12:2). Ο Ιωάννης έζησε περισσότερο από όλους τους μαθητές. Μάλιστα, εξορίστηκε στην Πάτμο (Απόκ. 1:9). Ο Ιησούς τούς λέει ότι ο Θεός θα αποφασίσει ποιος θα έχει την τιμή να καθίσει δίπλα στον Χριστό στη βασιλεία Του.

Οι υπόλοιποι θυμώνουν καθώς ακούν την αίτηση του Ιάκωβου και του Ιωάννη (Μάρκ. 10:41). Έπειτα, ο Ιησούς κάνει ένα από τα σπουδαιότερα κηρύγματά Του. Τους λέει ότι οι ηγέτες των άλλων εθνών ασκούν τον έλεγχό τους για να γίνουν πιο ισχυροί και πλούσιοι. Όμως, στη βασιλεία του Θεού οι μαθητές Του θα χρησιμοποιούν τα χαρίσματά τους για να ευλογηθούν άλλοι. Ο Ιησούς είναι ο Βασιλιάς της βασιλείας του Θεού και μας δείχνει τον δρόμο για τη βασιλεία Του. Με ποιον τρόπο; Ο Ιησούς έδωσε τη ζωή Του ως λύτρο για τις αμαρτίες μας. Οι μαθητές Του δεν περίμεναν να ακούσουν αυτά τα νέα.