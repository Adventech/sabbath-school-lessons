---
title:  Τι Να Κανω Για Να Σωθω;
date:   20/08/2024
---

`Διαβάστε Μάρκ. 10:17-31. Ποια σημαντικά μαθήματα για την πίστη και τη μαθητεία στον Χριστό αντλούμε από εδώ, είτε είμαστε πλούσιοι είτε φτωχοί;`

Στο Μάρκ. 10:17-31, ο νεαρός άρχοντας πλησιάζει τον Ιησού με ιδιαίτερο σεβασμό. Τρέχει σε Αυτόν, γονατίζει και θέτει ένα σοβαρό ερώτημα: «Τι να κάνω για να κληρονομήσω αιώνια ζωή;» (εδ. 17). Ο Ιησούς αναφέρει τις τελευταίες έξι εντολές του δεκαλόγου. Ο άντρας Του απαντά ότι τηρεί όλο τον νόμο από τότε που ήταν νέος.

Ο Μάρκος είναι ο μοναδικός συγγραφέας της Κ.Δ. που αναφέρει ότι ο Ιησούς αγάπησε τον άντρα. Ο Ιησούς τον δοκιμάζει για να του δείξει τι υπάρχει στην καρδιά του. Ζητάει από τον νεαρό, πρώτα να πουλήσει όλα του τα υπάρχοντα κι έπειτα να Τον ακολουθήσει. Όμως, εκείνος λυπάται όταν ακούει το αίτημα του Ιησού και φεύγει, επειδή έχει μεγάλη περιουσία. Ο νεαρός άρχοντας στην πραγματικότητα δεν τηρούσε τον νόμο. Υπήρχε κάτι στην ζωή του που είχε πάνω από τον Θεό. Θεός του ήταν τα πλούτη.

Έπειτα, ο Ιησούς εξηγεί πως τα πλούτη μπορεί να γίνουν παγίδα και να μας οδηγήσουν στην απόρριψη του Θεού. Πρόσθεσε, επίσης, ότι είναι δύσκολο για έναν πλούσιο να πάει στον ουρανό.

Οι μαθητές εκπλήσσονται με τα λόγια Του. Αναρωτιούνται ποιος μπορεί να σωθεί. «Και ο Ιησούς κοιτάζοντάς τους καλά, λέει: Στους ανθρώπους είναι αδύνατον, όχι όμως και στον Θεό· επειδή, τα πάντα είναι δυνατά στον Θεό» (εδ. 27).

Το εδ. 27 δείχνει να είναι ιδανικό για την ολοκλήρωση της ιστορίας: Δεν μπορούμε να εισέλθουμε στην Ουράνια Βασιλεία μόνοι μας, χρειαζόμαστε το έλεος του Θεού για να σωθούμε. Όμως, η ιστορία δεν τελειώνει εδώ. Συνεχίζει με τον Πέτρο να λέει ότι αυτός και οι υπόλοιποι άφησαν τα πάντα για να Τον ακολουθήσουν. Ο Ιησούς βεβαιώνει πως ό,τι κι αν αφήσουμε για να Τον ακολουθήσουμε, δεν συγκρίνεται με αυτά που θα λάβουμε τώρα και αργότερα στον ουρανό. Αυτή η ιστορία μάς διδάσκει ένα σημαντικό μάθημα: Μόνο ο θάνατος του Ιησού αφαιρεί την ενοχή μας. Η χάρη Του και η ανάστασή Του είναι αυτά που μας δίνουν τη δύναμη να Τον υπακούσουμε.

`ΣΚΕΨΗ: Διαβάστε Ρωμ. 6:1-11. Πώς αυτά τα εδάφια δείχνουν το έλεος του Θεού στη ζωή μας; Πώς το έλεός Του αφαιρεί την ενοχή και την αμαρτία και μας κάνει νέο κτίσμα σε Αυτόν;`