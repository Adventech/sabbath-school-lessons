---
title:  «Τι Θελεις Να Σου Κανω;»
date:   22/08/2024
---

`Διαβάστε Μάρκ. 10:46-52. Πώς αντιδρά ο τυφλός Βαρτίμαιος όταν τον πλησιάζει ο Ιησούς;`

Έως τώρα στο ευαγγέλιο του Μάρκου, ο Ιησούς λέει σχεδόν σε όλους να μη μιλούν για τα θαύματά Του και το ποιος είναι. Στο Μάρκ. 10:46-52, λίγο πριν ο Ιησούς αναχωρήσει από την Ιεριχώ, ένας τυφλός με το όνομα Βαρτίμαιος, άρχισε να φωνάζει. Είναι ένας επαίτης που ζητάει ελεημοσύνη. «Και ακούγοντας ότι είναι ο Ιησούς ο Ναζωραίος, άρχισε να φωνάζει δυνατά και να λέει: Υιέ του Δαβίδ, Ιησού, ελέησέ με» (Μάρκ. 10:47).

«Και πολλοί τον επέπλητταν, για να σιωπήσει· εκείνος, όμως, φώναζε πολύ δυνατότερα: Υιέ του Δαβίδ, ελέησέ με» (Μάρκ. 10:48). Τα λόγια του Βαρτίμαιου δηλώνουν την πίστη του στον Ιησού ως Σωτήρα και την εμπιστοσύνη ότι ο Κύριος μπορεί να τον θεραπεύσει. Την εποχή του Ιησού, ο τίτλος «Υιός του Δαβίδ» σήμαινε δύο πράγματα για τους Ιουδαίους: (1) Πίστευαν ότι ο Υιός του Δαβίδ θα καθίσει στον θρόνο του και θα γίνει βασιλιάς όλου του έθνους (Ησ. 11, Ιερ. 23:5, 6, 33:15, Ιεζ. 34:23, 24, 37:24, Μιχ. 5:2-4, Ζαχ. 3:8, 6:12). (2) Πίστευαν επίσης ότι ο Υιός του Δαβίδ θα είναι θεραπευτής και εξορκιστής. Ο εξορκιστής είναι εκείνος που εκβάλλει δαιμόνια.

Ο Ιησούς λέει στους ανθρώπους να Του φέρουν τον Βαρτίμαιο. Καθώς ο τυφλός Τον πλησιάζει βγάζει το ρούχο του. Αυτή η ενέργεια δηλώνει κάτι πολύ σημαντικό γι’ αυτόν. Πρώτον, πρέπει να κατανοήσουμε τι πίστευαν για τους τυφλούς οι άνθρωποι την εποχή του Ιησού, για να καταλάβουμε τον λόγο που ο Βαρτίμαιος έβγαλε το ρούχο του. Εκείνη την εποχή, οι χήρες, τα ορφανά και οι τυφλοί δεν είχαν σημαντική θέση στην κοινωνία. Ήταν οι φτωχοί και άποροι. Καθώς ήταν στα όρια της εξαθλίωσης, συχνά έπρεπε να ζητιανεύουν για λίγο φαγητό. Δεν είχαν χρήματα για ζεστά ρούχα, γι’ αυτό η ένδυση ήταν σημαντική. Με την κίνησή του να βγάλει και να πετάξει το ρούχο του, έδειξε την πίστη του ότι ο Ιησούς θα τον θεραπεύσει.

Ο Ιησούς δεν τον απογοητεύει. Οι άνθρωποι που έρχονται σε Αυτόν στο ευαγγέλιο του Μάρκου, πάντα παίρνουν τη βοήθεια που χρειάζονται. Ο Ιησούς ρωτά τον Βαρτίμαιο τι θέλει. Ο τυφλός άντρας ζητά την όρασή του. Αμέσως Εκείνος τον θεραπεύει και ο άνθρωπος Τον ακολουθεί. Αυτή η ιστορία μάς διδάσκει πως το να είμαστε μαθητές Του, σημαίνει να βλέπουμε τη ζωή με καινούργια μάτια. Τότε, θα ακολουθήσουμε τον Ιησού όπως Αυτός μας οδηγεί.