---
title:  «Πηγαινετε Σε Ολο Τον Κοσμο»
date:   26/09/2024
---

`Διαβάστε Μάρκ. 16:14-20. Τι είπε ο Ιησούς όταν εμφανίστηκε στους μαθητές Του; Τι σημαίνουν αυτά τα λόγια για εμάς σήμερα;`

Ο Ιησούς επιπλήττει τους μαθητές για τη σκληροκαρδία και την απιστία τους. Δεν αντιμετωπίζουμε και εμείς το ίδιο πρόβλημα σήμερα; Όπως είδαμε, ο Ιησούς παρουσιάστηκε στους μαθητές σωματικώς. Παρόλα αυτά, δεν μπορούσαν να αντιληφθούν όσα τους έλεγε (Ματθ. 28:17, Ιωάν. 20:24-29).

Ο Ιησούς τούς πείθει ότι είναι ζωντανός. Τους δίνει μια ισχυρή απόδειξη ότι αναστήθηκε από τους νεκρούς. Έπειτα, τους ενθαρρύνει να διακηρύξουν το ευαγγέλιο. Οι μαθητές πρέπει να πάνε σε όλη τη γη και να αναγγείλουν τα καλά νέα στους ανθρώπους. Μετά ο Ιησούς τούς εξηγεί τι θα συμβεί όταν επιτελέσουν το έργο Του: Όσοι πιστέψουν θα σωθούν. Εκείνοι που αρνούνται να δεχτούν το ευαγγέλιο θα χαθούν.

Επίσης, ο Κύριος μιλάει για τα σημεία που θα κάνουν οι μαθητές Του καθώς διακηρύττουν το ευαγγέλιο. Θα εκβάλλουν δαιμόνια, θα μιλούν γλώσσες, θα θεραπεύουν ασθενείς. Επιπλέον, στο Μάρκ. 16:18, ο Ιησούς υπόσχεται να προστατέψει τους μαθητές Του από το κακό. Κάποιοι πιστεύουν ότι αυτή η υπόσχεση δίνει στους Χριστιανούς μια ειδική άδεια να πιάνουν δηλητηριώδη φίδια. Όμως, ο Ιησούς δεν εννοεί κάτι τέτοιο. Αυτό που υπόσχεται είναι προστασία από το κακό όταν οι μαθητές θα επιτελούν το έργο Του. Στις Πράξ. 28:3-6 βλέπουμε πώς ο Θεός προστατεύει τον Παύλο όταν τον δαγκώνει ένα δηλητηριώδες φίδι. Ο Παύλος παρέχει βοήθεια σε ανθρώπους τη στιγμή που δέχεται την επίθεση του φιδιού. Δεν το πιάνει για να αποδείξει την πίστη του.

Βέβαια, η Αγία Γραφή δεν διδάσκει ότι οι Χριστιανοί θα είναι πάντα προστατευμένοι από επιθέσεις. Κάποιες φορές θα υποφέρουν για την πίστη τους. Τότε, πρέπει να είναι υπομονετικοί. Η υπομονή τους στις θλίψεις είναι η απόδειξη της πίστης τους.

Αφότου ο Ιησούς μίλησε με τους μαθητές Του, αναλήφθηκε στον ουρανό (Μάρκ. 16:19). Κάθισε στα δεξιά του θρόνου του Πατέρα. Αυτό δείχνει ότι ο Κύριος έχει τον πλήρη έλεγχο τόσο στον ουρανό όσο και στη γη. Ο Θεός έδωσε στον Χριστό τον έλεγχο, επειδή νίκησε τη μάχη ενάντια στο κακό. Δείτε το τελευταίο εδάφιο στο Μάρκ. 16:20. Οι μαθητές πήγαιναν παντού, αλλά όχι μόνοι τους. Ο Κύριος ήταν μαζί τους. Ο Χριστός υπόσχεται να είναι μαζί μας καθώς συνεχίζουμε το έργο που ξεκίνησαν εκείνοι.