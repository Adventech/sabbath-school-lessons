---
title:  Νιωθοντας Χαρα Που Ο Ιησους Ζει
date:   22/09/2024
---

`Διαβάστε Μάρκ. 15:42-16:6. Γιατί το γεγονός της ανάστασης του Ιησού είναι τόσο σημαντικό;`

Ο Ματθαίος, ο Μάρκος, ο Λουκάς και ο Ιωάννης συμφωνούν ότι ο Ιησούς πέθανε την Παρασκευή. Ο όρος Παρασκευή έχει την έννοια της προετοιμασίας. Αυτήν την ημέρα, από τη δύση της Πέμπτης έως τη δύση της Παρασκευής, οι άνθρωποι ετοιμάζονται για το Σάββατο. Ο Ιησούς πέθανε αργά την Παρασκευή το απόγευμα και ενταφιάστηκε πριν τη δύση του ηλίου.

Κατά τη διάρκεια του Σαββάτου, ο Κύριος αναπαύτηκε στον τάφο. Το ίδιο έκαναν και οι μαθητές Του. «Και το μεν σάββατο ησύχασαν, σύμφωνα με την εντολή» (Λουκ. 23:56). Η ανάπαυσή τους το Σάββατο θα ήταν παράδοξη εάν ο Ιησούς τούς είχε πει πως δεν ήταν πλέον υποχρεωμένοι να τηρούν το Σάββατο.

Το Σάββατο το βράδυ, οι γυναίκες αγόρασαν αρώματα για να αλείψουν το σώμα Του. Την Κυριακή το πρωί, πήραν τα αρώματα και πήγαν στον τάφο. Ο Ιησούς βέβαια δεν ήταν εκεί!

Μόλις εκατό χρόνια μετά από αυτό το γεγονός, οι Χριστιανοί αντιλήφθηκαν ότι η ανάστασή Του το πρωί της Κυριακής ήταν σημαντική. Αυτή η Βιβλική αλήθεια έγινε η αιτία για να αγιάζουν αυτήν την ημέρα. Είναι όμως κάτι το οποίο μας διδάσκει η Κ.Δ.;

`Διαβάστε Κολ. 2:10-12. Ποιο είναι το σημείο της Κ.Δ. που μας θυμίζει την ανάσταση του Ιησού;`

Δεν υπάρχει κανένα εδάφιο στην Αγία Γραφή που να υποστηρίζει ότι η ανάσταση είναι ο λόγος που πρέπει να τηρούμε την Κυριακή. Το σημείο που δόθηκε για να θυμόμαστε την ανάστασή Του είναι η βάπτιση. Καθώς βαπτιζόμαστε και βγαίνουμε από το νερό, θυμόμαστε ότι ο Ιησούς αναστήθηκε από τους νεκρούς και βγήκε από τον τάφο. Ο απ. Παύλος γράφει σχετικά με αυτό: «Συνταφήκαμε, λοιπόν, μαζί Του διαμέσου του βαπτίσματος, ώστε, καθώς ο Χριστός αναστήθηκε από τους νεκρούς με τη δόξα του Πατέρα, έτσι και εμείς να περπατήσουμε σε μία νέα ζωή» (Ρωμ. 6:4).

Ως Αντβεντιστές, πρέπει να μας χαροποιεί η Βιβλική αλήθεια ότι ο Ιησούς αναστήθηκε από τους νεκρούς την Κυριακή το πρωί. Ο θάνατος και η ανάστασή Του αποδεικνύουν ότι νίκησε τη μάχη ενάντια στην αμαρτία και τον θάνατο. Η ανάστασή Του είναι μια υπόσχεση. Θα αναστήσει τον λαό Του από τους νεκρούς και θα τους δώσει αιώνια ζωή.