---
title:  Η Γυναικα Στον Ταφο
date:   24/09/2024
---

«Οι γυναίκες που είχαν σταθεί πλάι στον σταυρό του Χριστού περίμεναν ανυπόμονα να περάσουν οι ώρες του Σαββάτου. Την πρώτη μέρα της εβδομάδας, πολύ νωρίς ξεκίνησαν για τον τάφο, φέρνοντας μαζί τους πολύτιμα αρώματα για να αλείψουν το σώμα του Σωτήρα. Η ανάστασή Του δεν τους πέρασε καθόλου από τον νου. Ο ήλιος της ελπίδας τους είχε σβήσει και η σκοτεινή νύχτα είχε απλωθεί στις καρδιές τους. Καθώς βάδιζαν, εξιστορούσαν τα ευσπλαχνικά έργα το Σωτήρα και τα παρήγορα λόγια Του. Αλλά δεν θυμήθηκαν καθόλου τα λόγια, «Πάλιν όμως θέλω σας ιδεί. (Ιωάν. 16:22).» Έ. Χουάιτ, Ζ.Χ, σελ. 758.

`Διαβάστε Μάρκ. 16:1-8. Τι συμβαίνει εδώ και ποια είναι η πρώτη ανταπόκριση των γυναικών; `

Από την αρχή του ευαγγελίου του Μάρκου, ο αναγνώστης γνωρίζει ότι ο Ιησούς είναι ο Σωτήρας. Αλλά στο ίδιο ευαγγέλιο, ο πρώτος που διακηρύττει ότι ο Ιησούς είναι ο Σωτήρας είναι ο Πέτρος (Μάρκ. 8:29). (Ασφαλώς, πριν από τον απ. Πέτρο, τα δαιμόνια ήταν εκείνα που πρώτα διακήρυξαν ότι ο Ιησούς είναι ο Σωτήρας.) Η διακήρυξη του Πέτρου γίνεται περίπου στα μέσα του βιβλίου.

Σε όλο το ευαγγέλιο του Μάρκου, ο Ιησούς παραγγέλνει στους ανθρώπους είτε να μην πουν σε κανέναν ποιος είναι, είτε να μη μιλήσουν για τη θεραπεία τους. Στο Μάρκ. 1:44, τονίζει σε έναν λεπρό να μην πει ότι τον θεράπευσε. Στο Μάρκ. 5:43, ο Ιησούς λέει στον Ιάειρο και τη γυναίκα του να μην πουν ότι ανέστησε την κόρη τους. Στο Μάρκ. 7:36, λέει σε μια ομάδα να μη μιλήσουν για τη θεραπεία του κωφάλαλου. Έπειτα, ο Ιησούς προστάζει τους μαθητές Του να μην πουν ότι είναι ο Σωτήρας (Μάρκ. 8:30, 9:9). Είναι βέβαιο ότι ο Ιησούς τούς ζήτησε να μη μιλήσουν, ώστε να τελειώσει το επίγειο έργο Του με βάση την προφητεία του Δανιήλ (Δαν. 9:24-27).

Οι γυναίκες έφυγαν γρήγορα από τον τάφο όταν άκουσαν ότι ο Ιησούς είναι ζωντανός. Στην αρχή δεν είπαν κάτι. Ωστόσο, δεν παρέμειναν για πολύ σιωπηλές.

Στο τέλος του ευαγγελίου, διαβάζουμε: «Και εκείνοι, καθώς βγήκαν έξω, κήρυξαν παντού, ενώ ο Κύριος συνεργούσε, και βεβαίωνε το κήρυγμα με τα θαύματα που επακολουθούσαν» (Μάρκ. 16:20). Έτσι, η ταυτότητα του Ιησού δεν παρέμεινε μυστική. Το ευαγγέλιο του Μάρκου τελειώνει με τους μαθητές να κηρύττουν παντού τα καλά νέα.