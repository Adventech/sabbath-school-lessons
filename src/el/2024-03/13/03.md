---
title:  «Η Πετρα Ηταν Ηδη Αποκυλισμενη»
date:   23/09/2024
---

`Συγκρίνετε Μάρκ. 16:1-8 με Α’ Κορ. 15:1-8. Ποιες είναι οι ομοιότητες σε αυτά τα εδάφια;`

Και οι τέσσερις ευαγγελιστές μιλούν για την ανάσταση. Παρότι περιγράφουν το γεγονός με διαφορετικό τρόπο, κάθε εκδοχή έχει τις ίδιες θεμελιώδεις έννοιες που συναντάμε και στην Α’ Κορ. 15:1-8.

Και στις τέσσερις περικοπές για την ανάσταση του Ιησού, βλέπουμε τέσσερα κοινά θέματα: (1) Ο Ιησούς πέθανε. (2) Ενταφιάστηκε. (3) Αναστήθηκε. (4) Οι άνθρωποι Τον είδαν. Στο Μάρκ. 15, ο Ιησούς πέθανε και ενταφιάστηκε. Στο κεφ. 16, αναστήθηκε από τους νεκρούς και οι άνθρωποι Τον είδαν. Στο Μάρκ. 16:7 διαβάζουμε για τη συνάντηση του Ιησού στη Γαλιλαία με ορισμένους μαθητές (Ιωάν. 21).

Μερικοί δυσκολεύονται να καταλάβουν πώς γίνεται και οι Χριστιανοί πιστεύουν σε έναν αναστημένο Κύριο. Όμως, η Αγία Γραφή μάς δίνει αρκετές αποδείξεις για αυτό το γεγονός.

Πρώτον, εφόσον πιστεύουμε ότι ο Θεός μάς έπλασε (Γέν. 1, 2), τότε είναι εύκολο να πιστέψουμε στην ανάσταση. Ο Θεός, που δημιούργησε τα πάντα στη γη και τον ουρανό, μπορεί να αναστήσει τον Ιησού από τους νεκρούς, εάν το θελήσει.

Έπειτα, ο τάφος του Ιησού ήταν άδειος. Εάν το σώμα Του βρισκόταν εκεί, αυτό θα σήμαινε ότι δεν αναστήθηκε από τους νεκρούς. Επίσης, οι Ιουδαίοι ισχυρίστηκαν ότι ο τάφος ήταν άδειος, επειδή οι μαθητές έκλεψαν το σώμα Του. Αυτή η εξήγηση δεν ευσταθεί. Οι μαθητές δεν μπορούσαν να ξεγλιστρήσουν κρυφά από τους στρατιώτες που φρουρούσαν τον τάφο του Ιησού. Αν πράγματι είχε συμβεί κάτι τέτοιο, γιατί δεν τους συνέλαβαν για κλοπή; Επειδή, πολύ απλά ήξεραν ότι οι μαθητές δεν έκλεψαν το σώμα του Ιησού.

Επίσης, αρκετοί είπαν ότι είδαν τον Ιησού μετά την ανάστασή Του. Πολλοί άνθρωποι, μεταξύ αυτών και οι μαθητές, στην αρχή δεν πίστεψαν αυτήν την ιστορία.

Τέλος, οι πρωτοπόροι της Χριστιανικής εκκλησίας είπαν ότι είδαν τον Ιησού μετά την ανάστασή Του. Γιατί ήταν πρόθυμοι να πεθάνουν για την πίστη τους, εάν γνώριζαν ότι η ανάσταση είναι ένα ψέμα; Οι ιστορίες τους για τον Ιησού, μετά τον θάνατό Του (Πράξ. 3:15) και χρόνια αργότερα (Α’ Πέτρ. 1:3), είναι ισχυρές αποδείξεις ότι ο Ιησούς αναστήθηκε.