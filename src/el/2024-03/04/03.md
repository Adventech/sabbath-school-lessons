---
title:  Η Ερμηνεια Του Ιησου
date:   22/07/2024
---

Ο Ιησούς τελειώνει την παραβολή του σπορέα, αλλά δεν την ερμηνεύει αμέσως. Στο Μάρκ. 4:1 διαβάζουμε ότι ο Ιησούς είπε την παραβολή μπροστά σε ένα μεγάλο πλήθος ανθρώπων. Την εξηγεί όμως αργότερα, έχοντας γύρω Του μία μικρότερη ομάδα.

`Διαβάστε Μάρκ. 4:13-20. Πώς ο Ιησούς ερμηνεύει την παραβολή του σπορέα; `

Η εξήγηση του Ιησού μάς βοηθά να κατανοήσουμε ότι η ιστορία είναι μια παραβολή.

Ο Ιησούς λέει ότι ο σπόρος συμβολίζει τον Λόγο του Θεού, που είναι η Αγία Γραφή. Στον Ιάκ. 2:21 αναφέρει: «Γι’ αυτό, αφού απορρίψετε κάθε ρυπαρότητα και περίσσεια κακίας, δεχθείτε με πραότητα τον λόγο που φυτεύθηκε μέσα σας, αυτόν που μπορεί να σώσει τις ψυχές σας».

Τα διαφορετικά είδη εδάφους είναι οι διαφορετικοί τύποι ανθρώπων που ακούν το μήνυμά Του. Η εξήγηση του Ιησού είναι ότι όλοι ακούν την αλήθεια. Το μήνυμά Του κηρύττεται σε όλους, ωστόσο δεν αντιδρούν όλοι με τον ίδιο τρόπο. Το έδαφος στον δρόμο είναι σκληρό και σύντομα τα πουλιά αρπάζουν τον σπόρο. Ο Ιησούς λέει ότι τα πουλιά μάς δείχνουν πόσο γρήγορα ο Σατανάς αρπάζει μια Βιβλική αλήθεια από τους ανθρώπους. Το βραχώδες έδαφος δεν είναι βαθύ. Έτσι, το έδαφος συμβολίζει τους ανθρώπους που δίνουν ψεύτικες υποσχέσεις. Λένε ότι θέλουν να ακολουθήσουν τον Ιησού, όμως δεν έχουν πραγματικά σκεφτεί το κόστος της απόφασής τους. Το έδαφος με τα αγκάθια ξεραίνει τον σπόρο. Ο Ιησούς εξηγεί ότι αυτό το ακανθώδες έδαφος συμβολίζει τα πλούτη και τις μέριμνες της ζωής. Αυτά, καταστρέφουν την αγάπη μας για τη Βιβλική αλήθεια. Το καλό έδαφος βοηθά τους σπόρους να αναπτυχθούν. Αυτό το έδαφος συμβολίζει τους ανθρώπους που ακούνε το μήνυμα του Χριστού και το δέχονται. Έπειτα, η Βιβλική αλήθεια αναπτύσσεται στην καρδιά τους και παράγει μια μεγάλη «σοδειά».

Οι εκτενέστερες εξηγήσεις δίνονται για το βραχώδες και το ακανθώδες έδαφος. Εκείνοι που είναι σαν το βραχώδες έδαφος δέχονται το μήνυμα του Ιησού με χαρά. Ωστόσο, όταν πρέπει να υποφέρουν για την πίστη τους, το απορρίπτουν. Οι άνθρωποι που είναι σαν το ακανθώδες έδαφος δεν απορρίπτουν το μήνυμα λόγω δυσκολιών, αλλά λόγω ευημερίας. Αγαπούν την εφήμερη ζωή και όχι τον Θεό.