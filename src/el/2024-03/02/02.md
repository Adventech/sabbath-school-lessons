---
title:  «Ελατε Πισω Μου»
date:   07/07/2024
---

`Διαβάστε Μάρκ. 1:16-20. Ποιοι ήταν οι άντρες που κάλεσε ο Ιησούς να Τον ακολουθήσουν; Πώς απάντησαν στην πρόσκλησή Του; `

Όπως είδαμε εχθές, στο πρώτο κεφάλαιο δεν καταγράφονται πολλά λόγια του Ιησού. Όμως, στο εδ. 17 έχουμε τον διάλογο Του με τους δύο ψαράδες, τον Σίμωνα και τον Ανδρέα που ήταν αδέλφια. Αργότερα, ο Ιησούς θα επονομάσει τον Σίμωνα «Πέτρο». Ο Σίμωνας και ο Ανδρέας βρίσκονται στην παραλία της Γαλιλαίας και ρίχνουν τα δίχτυα τους στη θάλασσα για να ψαρέψουν.

Ο Μάρκος δεν αναφέρει ότι είχαν βάρκα ή άλλα αλιευτικά σύνεργα, γεγονός που δείχνει ότι οι δύο άντρες δεν κέρδιζαν αρκετά χρήματα. Στο Μάρκ. 1:19, 20, ο Ιάκωβος και ο Ιωάννης βρίσκονται σε μια βάρκα με τον πατέρα τους και μερικούς υπηρέτες. Τόσο η βάρκα όσο και οι υπηρέτες υποδηλώνουν ότι τα δύο αδέλφια ήταν σε καλύτερη οικονομική κατάσταση από τον Πέτρο και τον Ανδρέα. Όμως, ο Λουκάς επισημαίνει ότι Πέτρος είχε βάρκα. Επίσης, αναφέρει ότι ο Ιάκωβος και ο Ιωάννης συνεργάζονταν με τον Πέτρο και τον Ανδρέα (Λουκ. 5:1-11). Πιθανόν στο ευαγγέλιο του Μάρκου να παρουσιάζεται αυτή η αντίθεση μεταξύ των αδελφών, για να φανεί καλύτερα πως ο Ιησούς καλεί σε μαθητεία τόσο εκείνους με τα λίγα εφόδια όσο και εκείνους με τα πολλά.

Ο Ιησούς καλεί και τα δύο ζευγάρια αδελφών να Τον ακολουθήσουν. Δηλώνει στον Πέτρο και στον Ανδρέα πως, αν ανταποκριθούν στο κάλεσμά Του, θα τους μάθει να «ψαρεύουν» ανθρώπους.

`Διαβάστε Μάρκ. 1:16-20. Γιατί πιστεύετε ότι ο Πέτρος, ο Ανδρέας, ο Ιάκωβος και ο Ιωάννης άφησαν τα πάντα και ακολούθησαν τον Ιησού;`

Ο Ιωάννης δίνει περισσότερες πληροφορίες για την ιστορία (Ιωάν. 1:29-42). Τα αδέλφια ήταν μαθητές του Ιωάννη του Βαπτιστή. Τον άκουσαν να διακηρύττει «Να, ο Αμνός του Θεού, ο Οποίος σηκώνει την αμαρτία του κόσμου» (Ιωάν. 1:29). Στη συνέχεια, πέρασαν χρόνο με τον Ιησού. Τι μας λέει αυτή η πληροφορία για τα αδέλφια; Δεν έσπευσαν να ακολουθήσουν τον Ιησού, αλλά πρώτα σκέφτηκαν προσεκτικά την πρότασή Του.

Γιατί, λοιπόν, ο Μάρκος δεν μας δίνει περισσότερες πληροφορίες γι’ αυτό το περιστατικό; Ίσως επειδή θέλει να τονίσει τη δυναμική της πρόσκλησης του Ιησού. Ο Ιησούς καλεί τα αδέλφια να Τον ακολουθήσουν. Εκείνοι δέχονται και η ζωή τους αλλάζει για πάντα.

`ΣΚΕΨΗ: Τι θα αφήνατε, για να ακολουθήσετε τον Χριστό;`