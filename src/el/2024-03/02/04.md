---
title:  Ο Ιησους Θεραπευει Το Σαββατο
date:   09/07/2024
---

`Διαβάστε Μάρκ. 1:29-34. Πώς βοήθησε ο Ιησούς την οικογένεια του Πέτρου; Ποια πνευματικά μαθήματα παίρνουμε από αυτήν την ιστορία; `

Μόλις ο Ιησούς τελειώνει το κήρυγμά Του, φεύγει από τη συναγωγή. Μια μικρή ομάδα Τον ακολουθεί. Αυτή η ομάδα περιλάμβανε τον Πέτρο, τον Ανδρέα, τον Ιάκωβο και τον Ιωάννη. Ο Ιησούς και οι μαθητές Του πηγαίνουν στο σπίτι του Πέτρου. Εκεί σχεδιάζουν να περάσουν την υπόλοιπη ημέρα του Σαββάτου, απολαμβάνοντας ένα ωραίο γεύμα και τη συντροφικότητα. Όμως, τους περιμένουν δυσάρεστα νέα. Η πεθερά του Πέτρου είναι άρρωστη με πυρετό. Εκείνη την εποχή ο πυρετός ήταν θανατηφόρος. Εάν η υγεία του ασθενή δεν βελτιωνόταν, πέθαινε. Οι μαθητές ενημερώνουν τον Ιησού για την κατάσταση της γυναίκας. Εκείνος πηγαίνει κοντά της και της κρατά το χέρι. Την σηκώνει, και εκείνη αμέσως αρχίζει να τους υπηρετεί. Αυτή η ιστορία είναι ένα δυνατό παράδειγμα ενός σημαντικού Βιβλικού κανόνα. Ο Ιησούς μάς σώζει και μάς θεραπεύει για να υπηρετούμε άλλους ανθρώπους.

Στο ευαγγέλιο του Μάρκου, ο Ιησούς συχνά θεραπεύει με ένα άγγιγμα (Μάρκ. 1:41, 5:41). Σε άλλες περιπτώσεις θεραπεύει χωρίς καμία σωματική επαφή (Μάρκ. 2:1-12, 3:1-6, 5:7-13).

Εκείνη την ημέρα το έργο του Ιησού δεν είχε τελειώσει. Μετά το ηλιοβασίλεμα, πολλοί ήρθαν στο σπίτι του Πέτρου για θεραπεία. Σίγουρα ήρθαν επειδή είδαν ή άκουσαν για τα δαιμόνια που έβγαλε ο Ιησούς το Σάββατο στη συναγωγή. Αξιοσημείωτο είναι ότι ο Μάρκος δεν αναφέρει πως οι άνθρωποι δεν πήγαν νωρίτερα να δουν τον Ιησού στο σπίτι του Πέτρου επειδή ήταν Σάββατο. Θεωρεί δεδομένο ότι οι αναγνώστες του γνωρίζουν για το Σάββατο. Από εδώ καταλαβαίνουμε πως οι αναγνώστες του Μάρκου τηρούσαν το Σάββατο. Ο Μάρκος αναφέρει ότι όλη η πόλη ήρθε έως την πόρτα του σπιτιού του Πέτρου (Μάρκ. 1:33). Είναι βέβαιο ότι ο Ιησούς πρέπει να διέθεσε αρκετό χρόνο θεραπεύοντας όλους εκείνους τους ανθρώπους. «Ο Ιησούς δεν σταμάτησε το έργο Του παρά μόνο όταν είχε θεραπευτεί και ο τελευταίος ασθενής. Ήταν αργά τη νύχτα όταν τα πλήθη έφυγαν και η σιγή απλώθηκε στο σπίτι του Σίμωνα. Η μεγάλη, επεισοδιακή ημέρα είχε περάσει και ο Ιησούς είχε ανάγκη από λίγη ησυχία. Αλλά ενώ η πόλη ήταν ακόμη παραδομένη στον ύπνο, ο Σωτήρας “το πρωί, ενώ ήτο όρθρος βαθύς, σηκωθείς εξήλθε, και υπήγεν εις έρημον τόπον, και εκεί προσηύχετο.”» Ζ.Χ., σελ. 227.