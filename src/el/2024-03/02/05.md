---
title:  Το Μυστικο Της Επιτυχιας Του Ιησου
date:   10/07/2024
---

`Διαβάστε Μάρκ. 1:35-39. Τι μας λέει ο Μάρκος ότι έκανε ο Ιησούς; Ποιο ήταν το μυστικό της επιτυχίας Του;`

Ο Ιησούς σηκώθηκε πριν το χάραμα και πήγε σε ένα ήσυχο μέρος όπου μπορούσε να μείνει μόνος και να προσευχηθεί. Στο Μάρκ. 1:35 βλέπουμε πως η προσευχή είναι η σημαντικότερη ενέργεια σε αυτό το εδάφιο. Ο Μάρκος αναφέρει πως ο Ιησούς σηκώθηκε, βγήκε έξω και έφυγε. Όλα αυτά τα ρήματα μάς δείχνουν ολοκληρωμένες ενέργειες. Το ρήμα «προσευχόταν» είναι σε χρόνο διαρκείας και δείχνει ότι κάτι συμβαίνει επανειλημμένα. Αυτό που θέλει να πει ο Μάρκος είναι: Ο Ιησούς προσευχόταν και συνέχιζε να προσεύχεται. Ποτέ δεν σταμάτησε. Προσευχόταν συνεχώς. Επίσης, ο Μάρκος τονίζει ότι ο Ιησούς βγήκε έξω πολύ νωρίς το πρωί. Θέλει να καταλάβουμε πως ο Ιησούς αφιέρωνε πολύ χρόνο στην προσευχή. Στα ευαγγέλια βλέπουμε πως ο Ιησούς είναι Άνθρωπος προσευχής (Ματθ. 14:23, Μάρκ. 6:46, Ιωάν. 17). Η προσευχή είναι ένα από τα μυστικά της επιτυχίας του Ιησού στην επίγεια διακονία Του.

`Διαβάστε Λουκ. 6:12. Τι μας διδάσκει αυτό το εδάφιο για τον ρόλο που είχε η προσευχή στη ζωή του Ιησού;`

Μερικοί Χριστιανοί προσεύχονται μόνο το πρωί. Άλλοι προσεύχονται μόνο τη νύχτα. Δεν είναι λάθος να προσευχόμαστε την ίδια ώρα καθημερινά. Ωστόσο, πρέπει να προσέχουμε οι προσευχές μας να μην είναι κενές ή επαναλαμβανόμενες. Πώς μπορούμε να δώσουμε στις προσευχές μας ενέργεια και νέα ζωή; Μπορούμε να προσευχόμαστε κάθε ημέρα και διαφορετική ώρα. Ή μπορούμε να προσευχηθούμε περισσότερο από ό,τι συνήθως. Το σημαντικότερο που πρέπει να θυμόμαστε είναι ότι δεν χρειάζεται να προσευχόμαστε με τον ίδιο τρόπο ή την ίδια ώρα κάθε μέρα. Μπορούμε να αλλάξουμε το πότε και το πώς προσευχόμαστε.

Ο Πέτρος και οι σύντροφοί του δεν πηγαίνουν μαζί με τον Ιησού στον τόπο που προσεύχεται. Όπως φαίνεται γνωρίζουν το μέρος επειδή αργότερα Τον βρίσκουν εκεί. Του λένε ότι όλοι Τον ψάχνουν. Τα λόγια τους μάς δείχνουν τα συναισθήματά τους. Τα θαύματα που έκανε ο Ιησούς μια μέρα πριν ήταν συναρπαστικά. Έτσι, οι μαθητές σκέφτηκαν πως ο Ιησούς πρέπει να συνεχίσει το έργο της θεραπείας και τη διδασκαλίας. Η απάντηση του Ιησού, όμως, εκπλήσσει: «Και λέει προς αυτούς: Ας πάμε στις κωμοπόλεις που είναι κοντά, για να κηρύξω και εκεί· επειδή γι’ αυτό εξήλθα» (Μάρκ. 1:38).