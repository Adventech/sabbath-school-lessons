---
title:  Το Κοστος Της Μαθητειας
date:   12/08/2024
---

`Διαβάστε Μάρκ. 8:31-38. Ποιο είναι το κόστος για να ακολουθήσουμε τον Ιησού;`

Οι μαθητές γνωρίζουν ότι ο Ιησούς είναι ο Σωτήρας. Αυτή η γνώση αλλάζει τη σχέση τους μαζί Του. Ως αναγνώστες, γνωρίζαμε αυτήν την πληροφορία από την αρχή του ευαγγελίου (Μάρκ. 1:1). Έτσι, κατανοούμε πράγματα που οι πρώτοι μαθητές του Ιησού δεν μπορούσαν. Όταν για πρώτη φορά ο Κύριος κάλεσε κάποιους άντρες να Τον ακολουθήσουν, υποσχέθηκε να τους μάθει πώς να «ψαρεύουν» ανθρώπους (Μάρκ. 1:17). Ο Ιησούς δεν αναφέρθηκε σε μελλοντικά προβλήματα ή δυσκολίες που θα προέκυπταν σε εκείνους που θα Τον ακολουθούσαν. Όμως, τώρα οι μαθητές γνωρίζουν ποιος είναι ο Ιησούς. Έτσι, τους λέει τον λόγο που ο Θεός Τον έστειλε στη γη. Ο Ιησούς πρέπει να υποφέρει, να καταφρονηθεί και να θανατωθεί. Μετά από τρεις ημέρες, όμως, θα αναστηθεί από τους νεκρούς. Τα νέα αυτά είναι σοκαριστικά! Πριν από λίγο, ο Πέτρος ομολόγησε ότι ο Ιησούς ήταν ο Σωτήρας. Τώρα, Τον παίρνει παράμερα και Τον επιπλήττει, επειδή Εκείνος είπε πως θα θανατωθεί. Ο Ιησούς απαντά με αιχμηρό τρόπο στον μαθητή Του που πιθανόν τον πλήγωσε. Τον αποκαλεί Σατανά και τον προστάζει να φύγει από μπροστά Του. Γιατί ο Ιησούς μιλάει έτσι στον Πέτρο; Επειδή τα λόγια και οι σκέψεις του Πέτρου δεν συμφωνούσαν με το σχέδιο του Θεού για τη ζωή του Ιησού.

«Τα λόγια του Πέτρου δεν ήταν εκείνα που θα βοηθούσαν και θα ανακούφιζαν τον Ιησού στη μεγάλη δοκιμασία που Τον περίμενε. Δεν συμφωνούσαν με τον σκοπό της χάρης του Θεού προς τον χαμένο κόσμο, ούτε και με το μάθημα της αυτοθυσίας που ήρθε ο Ιησούς να διδάξει με το παράδειγμά Του.» Έ. Χουάιτ, Ζ.Χ., σελ. 391.

Ο Ιησούς θέλει οι μαθητές Του να σηκώσουν τον σταυρό τους και να Τον ακολουθήσουν. Η σταύρωση ήταν ο χειρότερος θάνατος που εφάρμοζαν οι Ρωμαίοι. Όλοι απέφευγαν αυτόν τον θάνατο. Γιατί, λοιπόν, να θέλει κάποιος να χρησιμοποιήσει τον σταυρό ως σύμβολο της αγάπης του για τον Ιησού;

Στη Χριστιανική πίστη παραιτούμαστε από κάποια πράγματα για χάρη του Ιησού. Μας χαρίζει το δώρο της αιώνιας ζωής. Εάν έχουμε όλα όσα θέλουμε στην επίγεια ζωή και χάσουμε την αιώνια, τότε δεν έχουμε τίποτε.

`ΣΚΕΨΗ: Πώς δείχνει η ζωή μας τη Βιβλική αλήθεια στο Ιωάν. 12:25;`