---
title:  «Ποιος Ειναι Ο Μεγαλυτερος;»
date:   14/08/2024
---

`Διαβάστε Μάρκ. 9:30-41. Τι επιπλέον πληροφορίες δίνονται σε αυτό το δεύτερο κήρυγμα του Ιησού για τον θάνατο και την ανάστασή Του; (σύγκρινε με Μάρκ. 8:31). Για ποιο θέμα συζητούν οι μαθητές; Τι τους διδάσκει ο Ιησούς;`

Στο πρώτο κήρυγμά Του, ο Ιησούς μιλάει για εκείνους που θα Τον απορρίψουν και θα Τον θανατώσουν. Στο δεύτερο, λέει στους μαθητές Του ότι κάποιος θα τον προδώσει, όμως δεν αποκαλύπτει ποιος. Ωστόσο, οι αναγνώστες γνωρίζουν ότι είναι ο Ιούδας, επειδή μας το λέει ο Μάρκος στην αρχή του ευαγγελίου (Μάρκ. 3:19).

Ο Κύριος λέει ξανά ότι θα θανατωθεί και ότι μετά από τρεις ημέρες θα αναστηθεί. Όμως, οι μαθητές Του εξακολουθούν να μη θέλουν να ακούσουν αυτήν τη δήλωση, όπως δεν ήθελαν την πρώτη φορά.

Στο Μάρκ. 8:27, ο Ιησούς βρίσκεται βόρεια της λίμνης της Γαλιλαίας, κοντά στην Καισάρεια του Φιλίππου. Στο Μάρκ. 9:30, περνάει μέσα από τη Γαλιλαία και στο εδ. 33 έρχεται στην Καπερναούμ μόνος. Οι δώδεκα μαθητές είναι αρκετά πίσω Του. Όταν φτάνουν στο σπίτι όπου βρίσκεται ο Ιησούς, τους ρωτά τι συζητούσαν στον δρόμο. Κανείς δεν απαντά. Το θέμα της συζήτησής τους είχε να κάνει με το ποιος ήταν ο σπουδαιότερος ανάμεσά τους. Ο Ιησούς διδάσκει στους μαθητές Του ένα σημαντικό μάθημα για τη βασιλεία του Θεού. Πρώτον, εάν θέλουμε να είμαστε σημαντικοί στη βασιλεία Του, πρέπει να γίνουμε υπηρέτες. Έπειτα, ο Ιησούς τούς εξηγεί τι εννοεί με πράξεις. Φέρνει ένα παιδάκι ανάμεσά τους. Τα περισσότερα παιδιά θα φοβούνταν αν βρίσκονταν ανάμεσα σε ξένους. Όμως, ο Ιησούς παίρνει το παιδί στην αγκαλιά Του κι εκείνο ηρεμεί. Λέει λοιπόν στους μαθητές Του ότι αν δεχτούν τα παιδιά, δέχονται Εκείνον. Εάν δεχτούν τον Ιησού, δέχονται και τον Ουράνιο Πατέρα Του. Έτσι, το παιδί που κανείς δεν θεωρεί σημαντικό, συνδέεται με τον Θεό.

Ο Ιωάννης ρωτάει τον Ιησού για τους ξένους ή εκείνους που δεν ανήκουν στην Ιουδαϊκή κοινότητα. Ο Ιησούς τούς διδάσκει πως όποιος δεν είναι εναντίον τους είναι με το μέρος τους. Τους λέει ότι ο Θεός του ουρανού πάντα βλέπει τη βοήθεια που παρέχουμε στους ανθρώπους, ακόμη κι αν αυτή είναι μικρή.

`ΣΚΕΨΗ: Τι διδάσκει η Αγία Γραφή για το ποιος είναι μεγαλύτερος; Πώς μπορούμε να βιώσουμε αυτήν τη Βιβλική αλήθεια;`