---
title:  Το Βουνο Και Το Πληθος
date:   13/08/2024
---

`Διαβάστε Μάρκ. 9:1-13. Τι είδαν ο Πέτρος, ο Ιάκωβος, και ο Ιωάννης τη νύχτα που ήταν με τον Ιησού;`

Στο Μάρκ. 9:1, ο Ιησούς λέει πως κάποιοι από τους εκεί παρευρισκόμενους δεν θα πέθαιναν μέχρι να δουν τη βασιλεία του Θεού με όλη της τη δόξα. Τα λόγια του Ιησού εκπληρώνονται, όταν μερικές μέρες αργότερα παίρνει τον Πέτρο, τον Ιάκωβο, και τον Ιωάννη σε ένα όρος. Εκεί, ο Ιησούς μεταμορφώνεται μπροστά τους. Λάμπει με τη δόξα της βασιλείας του Θεού.

Ο Ηλίας και ο Μωυσής κατεβαίνουν από τον ουρανό και συνομιλούν με τον Ιησού. Ο Λουκάς μάς λέει ότι συζητούσαν για το τι επρόκειτο να κάνει ο Κύριος στην Ιερουσαλήμ (Λουκ. 9:30, 31). Η ένδοξη μεταμόρφωσή Του στο βουνό συνδέεται με τον επερχόμενο θάνατό Του στον σταυρό (Μάρκ. 9:9). Όταν ο Ιησούς πέθανε στον σταυρό, οι μαθητές θα σκέφτονταν την μεταμόρφωσή Του. Αυτή η σκέψη θα τους έδινε ελπίδα.

Το επόμενο πρωί, ο Ιησούς και οι τρεις μαθητές επιστρέφουν από το βουνό. Τότε, ο Πέτρος, ο Ιάκωβος, και ο Ιωάννης ρωτούν τον Κύριο για τη Βιβλική υπόσχεση που αναφέρει ότι ο ερχομός του Ηλία πρέπει να γίνει πρώτα. Οι Ιουδαίοι περίμεναν τον Ηλία να εμφανιστεί πριν την έλευση του Σωτήρα (Μαλ. 4:5, 6). Ο Ιησούς απαντά ότι ο Ηλίας έχει ήδη έρθει, αναφερόμενος στον Ιωάννη τον Βαπτιστή. Οι εχθροί του Ιησού θανάτωσαν τον Ιωάννη και θα σκότωναν επίσης και τον Ίδιο. Ο Ιησούς, όμως, θα ανασταινόταν από τους νεκρούς μετά από τρεις ημέρες.

Μετά από τη νύχτα της μεταμόρφωσης, ο Ιησούς και οι τρεις μαθητές κατεβαίνουν στους πρόποδες του βουνού. Εκεί, οι υπόλοιποι εννιά ασχολούνταν με ένα δαιμονιζόμενο αγόρι. Οι εννιά μαθητές δεν μπορούσαν να βγάλουν το δαιμόνιο. Όταν ο Ιησούς φτάνει, όλοι σπεύδουν να Τον συναντήσουν. Μαθαίνει για το δαιμόνιο που κυριεύει το παιδί. Τότε ο πατέρας, Του λέει, «Αν μπορείς να κάνεις κάτι, βοήθησέ μας, δείχνοντας σπλάχνα επάνω μας» (Μάρκ. 9:22).

Αμέσως, ο Ιησούς παρατηρεί την αμφιβολία του πατέρα. Η απάντηση του Κυρίου θα μπορούσε να διατυπωθεί ως εξής: «Τι εννοείς, αν μπορώ;» (Μάρκ. 9:23). Ξαφνικά, ο πατέρας αντιλαμβάνεται ότι δεν έχει μόνο ο γιος του πρόβλημα, αλλά και ο ίδιος. Το πρόβλημά του είναι η αμφιβολία που μπορεί να εμπόδιζε τη θεραπεία του γιού του. «Και αμέσως ο πατέρας του παιδιού, κράζοντας με δάκρυα, έλεγε: Πιστεύω, Κύριε· βοήθα με στην απιστία μου» (Μάρκ. 9:24). Και ο Ιησούς θεράπευσε το αγόρι.