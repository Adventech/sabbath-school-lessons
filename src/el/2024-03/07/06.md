---
title:  Ενας Υγιης Στην Κολαση
date:   15/08/2024
---

`Διαβάστε Μάρκ. 9:42-50. Ποιες είναι οι διδασκαλίες του Ιησού εδώ; Με ποιες φράσεις συνδέονται μεταξύ τους;`

Με μία πρώτη ματιά οι διδασκαλίες αυτές του Ιησού φαίνεται να μη συνδέονται μεταξύ τους. Ωστόσο, εάν κοιτάξουμε προσεκτικότερα βλέπουμε ότι κάθε διδασκαλία έχει μια λέξη που τη συνδέει με την προηγούμενη. Στο Μάρκ. 9:42-50 υπάρχουν τρεις σημαντικές ιδέες που μας βοηθούν να κατανοήσουμε τις διδασκαλίες του Ιησού: (1) «όποιος σκανδαλίσει», (2) «φωτιά» και (3) «αλάτι».

Η πρώτη διδασκαλία αφορά «ένα από αυτά τα μικρά», μία φράση που αντιπροσωπεύει τους νέους Χριστιανούς. Ο Θεός ζητά από τους διδασκάλους και τους πνευματικούς ηγέτες της βασιλείας Του να είναι υπεύθυνοι για τους νέους στην πίστη. Οι δάσκαλοι και οι πνευματικοί ηγέτες πρέπει να δείξουν σε αυτούς τους ανθρώπους ιδιαίτερη φροντίδα. Ομοίως, η Π.Δ. διδάσκει ότι πρέπει να ενδιαφερόμαστε για εκείνους που χρειάζονται τη βοήθειά μας: τις χήρες, τα ορφανά και τους ξένους. Ο Ιησούς λέει ότι θα ήταν καλύτερα για κάποιον να πνιγεί στη θάλασσα, παρά να κάνει έναν νέο Χριστιανό να αμαρτήσει. Ο Ιησούς κυριολεκτεί όταν λέει να κόψει κάποιος το χέρι ή το πόδι του, ή να βγάλει το μάτι του; (Μάρκ. 9:42-50.) Μήπως διδάσκει ότι η κόλαση είναι ένα μέρος όπου οι άνθρωποι θα καίγονται για πάντα; Η απάντηση στην πρώτη ερώτηση είναι όχι. Ο Ιησούς δεν διδάσκει με κανέναν τρόπο την κακοποίηση του σώματος, μία πρακτική που ο Ιουδαϊσμός απέρριπτε (δείτε Δευτ. 14:1, Α’ Βασ. 19:27, 28). Ο Κύριος μέσα από εικόνες προσπαθεί να μας διδάξει κάτι σημαντικό: Η αμαρτία είναι πολύ χειρότερη από το να χάσει κανείς το χέρι, το πόδι ή το μάτι του!

Η απάντηση στη δεύτερη ερώτηση είναι επίσης όχι. Ο Ιησούς δεν διδάσκει ότι οι άνθρωποι θα καίγονται στην κόλαση για πάντα. Πώς το ξέρουμε αυτό; Σκεφτείτε εκείνους, σύμφωνα με το παράδειγμα του Ιησού, που πηγαίνουν στον ουρανό. Εισέρχονται με ένα μάτι, ένα πόδι ή ένα χέρι. Τώρα, σκεφτείτε εκείνους που πηγαίνουν στην κόλαση. Εισέρχονται αρτιμελείς. Ένας υγιής άνθρωπος στην κόλαση; Δεν θα έπρεπε να συμβεί το αντίστροφο; Ο αρτιμελής να βρίσκεται στον παράδεισο. Ο Ιησούς προσεγγίζει το θέμα με χιούμορ για να το κατανοήσουμε. Θέλει να καταλάβουμε πόσο κακή είναι η αμαρτία. Είναι προτιμότερο να χάσουμε ένα μέλος του σώματός μας παρά την αιώνια ζωή! Οι φλόγες της κόλασης δεν είναι αιώνιες, όμως, ό,τι καίνε στο διάβα τους νεκρώνεται για πάντα. Έτσι, οι άνθρωποι που χάνονται δεν θα καίγονται αιώνια, αλλά θα είναι για πάντα νεκροί.