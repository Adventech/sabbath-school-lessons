---
title:  Αποδοχη Και Απορριψη
date:  05/11/2024
---

Στο δεύτερο μάθημα μελετήσαμε το θαύμα του Ιησού με τα πέντε ψωμιά και τα δύο ψάρια (Ιωάν. 6). Όμως, δεν είδαμε το τελευταίο μέρος της ιστορίας, το οποίο θα μελετήσουμε σήμερα.

`Διαβάστε Ιωάν. 6:51-71. Τι είπε ο Ιησούς που δυσκολεύτηκαν οι άνθρωποι να δεχτούν;`

Μετά το θαύμα με τους 5.000, το πλήθος ήταν έτοιμο να Τον στέψει Βασιλιά (Ιωάν. 6:1-15). Αργότερα, στη συναγωγή στην Καπερναούμ, ο Ιησούς έδειξε την πνευματική έννοια του θαύματος, λέγοντάς τους, «Εγώ είμαι ο Άρτος της ζωής» (Ιωάν. 6:35). Ο Ιησούς εξηγεί ότι αυτό το ψωμί παραλληλίζεται με το σώμα Του, το οποίο θα δώσει ως προσφορά θυσίας για την αμαρτία ώστε οι άνθρωποι να έχουν αιώνια ζωή (Ιωάν. 6:51).

Τα λόγια του Ιησού τους βοήθησαν να κατανοήσουν ότι δεν θα γινόταν Βασιλιάς τους. Εκείνοι, όμως, αρνήθηκαν να το δεχτούν. Έτσι, πολλοί από τους μαθητές Τον εγκατέλειψαν (Ιωάν. 6:66).

Η αποχώρησή τους πρέπει να Τον λύπησε. Ποιος δεν θα στεναχωριόταν; Όταν ο Ιησούς είδε τόσους ανθρώπους να Τον αφήνουν, ρώτησε τους δώδεκα μαθητές αν ήθελαν να φύγουν κι αυτοί.

Εκείνη τη στιγμή, ο Πέτρος κάνει μια εκπληκτική δήλωση για το ποιος είναι ο Ιησούς και τι μπορεί να προσφέρει. «Αποκρίθηκε, λοιπόν, σ’ αυτόν ο Σίμωνας Πέτρος: Κύριε, σε ποιον θα πάμε; Εσύ έχεις λόγια αιώνιας ζωής· και εμείς πιστέψαμε και γνωρίσαμε ότι Εσύ είσαι ο Χριστός, ο Υιός του ζωντανού Θεού» (Ιωάν. 6:68, 69).

Οι μαθητές ακολουθούσαν τον Ιησού αρκετά χρόνια. Ταξίδευαν μαζί Του. Τον είδαν να κάνει θαύματα. Άκουσαν τα κηρύγματά Του. Γνώριζαν από προσωπική εμπειρία ότι δεν υπήρχε όμοιος με τον Ιησού. Πίστευαν ότι ήταν ο Σωτήρας, ακόμη κι αν δεν μπορούσαν να κατανοήσουν το έργο Του. Μόνο όταν ο Ιησούς πέθανε και αναστήθηκε από τους νεκρούς, άρχισαν να αντιλαμβάνονται τον λόγο για τον οποίο ήρθε στη γη.

`ΣΚΕΨΗ: Τι μας διδάσκουν τα εδάφια στο Ιωάν. 6:51-71 για το γεγονός ότι η πλειοψηφία συχνά κάνει λάθος; Γιατί πρέπει να θυμόμαστε αυτή τη σημαντική ιδέα, όταν κηρύττουμε αυτά τα θέματα της πίστης, τα οποία πολλοί, ακόμη και Χριστιανοί, τα απορρίπτουν;`