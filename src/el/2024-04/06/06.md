---
title:  Η Γνωμη Του Πληθους Για Τον Ιησου
date:  07/11/2024
---

«Και κατά τη μεγάλη τελευταία ημέρα της γιορτής, ο Ιησούς στεκόταν, και έκραξε λέγοντας: Αν κάποιος διψάει, ας έρχεται σε Μένα, και ας πίνει· όποιος πιστεύει σε Μένα, όπως είπε η Γραφή, ποτάμια από ζωντανό νερό θα ρεύσουν από την κοιλιά του» (Ιωάν. 7:37, 38). Σε πολλές περιπτώσεις ο Ιωάννης καταγράφει τις δηλώσεις του Ιησού για τον Εαυτό Του. Ο Ιησούς δηλώνει ποιος είναι και ποιο είναι το επίγειο έργο Του. Τα παραπάνω εδάφια είναι ένα ακόμη παράδειγμα των δηλώσεων του Ιησού για τον Εαυτό Του. Υπόσχεται τι θα κάνει σε όσους έρχονται σε Αυτόν. Αυτή η υπόσχεση είναι καταπληκτική!

`Διαβάστε Ιωάν. 7:37-53. Πώς ανταποκρίθηκε η πλειοψηφία στην ομιλία του Ιησού κατά την ημέρα της Σκηνοπηγίας;`

Μερικοί από το πλήθος είπαν ότι ο Ιησούς ήταν ένας ξεχωριστός προφήτης, που ο Μωυσής είχε προαναγγείλει (διαβάστε Δευτ. 18:15-19). Άλλοι πίστευαν ότι ήταν ο Σωτήρας. Αυτή, όμως, η πεποίθηση οδήγησε ορισμένους Ιουδαίους σε διαφωνία σχετικά με την προέλευση του Σωτήρα. Υποστήριξαν πως ο Μεσσίας δεν θα ερχόταν από τη Γαλιλαία και ως σπέρμα του Δαβίδ έπρεπε να γεννηθεί στη Βηθλεέμ. Φυσικά, όλα τα παραπάνω ίσχυαν στην περίπτωση του Ιησού (συγκρίνετε με Ματθ. 1-2), όμως κάποιοι δεν το γνώριζαν.

Ακόμη και οι στρατιώτες που πήγαν να Τον συλλάβουν έμειναν έκπληκτοι με τα λόγια Του. Οι Φαρισαίοι τούς απάντησαν με ένα ερώτημα, «Μήπως κάποιος από τους άρχοντες πίστεψε σ’ αυτόν ή κάποιος από τους Φαρισαίους;» (Ιωάν. 7:48). Στη συνέχεια ο Ιωάννης αναφέρεται στην προσπάθεια του Νικόδημου να προστατέψει τον Ιησού από τα πονηρά σχέδια των Φαρισαίων. Ο Νικόδημος λέει, «Μήπως ο νόμος μας κρίνει τον άνθρωπο, αν πρώτα δεν ακούσει απ’ αυτόν, και μάθει τι κάνει;» (Ιωάν. 7:51). Δέχτηκε ο Νικόδημος τον Ιησού ως Σωτήρα του; Το εδάφιο που μόλις διαβάσαμε δεν το δείχνει. Αλλά, ανάμεσα σε αυτήν την ιστορία και στο τι έκανε ο Νικόδημος μετά τον θάνατο του Ιησού (Ιωάν. 19:39, 40), η Αγία Γραφή μάς αποδεικνύει ότι ο Νικόδημος πίστεψε σε Αυτόν. Έτσι, η απάντηση στην ερώτηση των Φαρισαίων ήταν, «Ναι», ένας θρησκευτικός ηγέτης πίστεψε στον Ιησού!