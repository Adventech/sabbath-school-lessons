---
title:  Οι Δυο Μαθητες Του Ιωαννη Του Βαπτιστη
date:  22/10/2024
---

Δύο μαθητές του Ιωάννη του Βαπτιστή ήταν μαζί του όταν έφτασε ο Ιησούς. Τότε, ο Ιωάννης δήλωσε, «Να ο Αμνός του Θεού» (Ιωάν. 1:36). Οι δύο μαθητές άκουσαν το μήνυμά του για τον Ιησού. Ο Ιησούς ήρθε να εκπληρώσει όλες τις υποσχέσεις της Π.Δ. για τον επερχόμενο Σωτήρα. Οι δύο μαθητές άφησαν τον Ιωάννη τον Βαπτιστή για να ακολουθήσουν τον Ιησού. Αντιλήφθηκαν ότι ο Ιησούς ήταν σημαντικότερος από τον Ιωάννη τον Βαπτιστή. Επίσης, κατάλαβαν ότι ο Ιησούς ήταν ο αναμενόμενος Σωτήρας για τον οποίο κήρυττε ο Ιωάννης.

`Διαβάστε Ιωάν. 1:35-39. Τι έκαναν οι δύο μαθητές αφότου άκουσαν τη μαρτυρία του Ιωάννη για τον Ιησού;`

Οι μαθητές ήθελαν να είναι με τον Ιησού. Έτσι, πέρασαν την ημέρα μαζί Του. Πόσες θαυμάσιες εμπειρίες βίωσαν και πόσα διδάχτηκαν από τον Ιησού!

Μετά από λίγο, θέλησαν να διακηρύξουν την εμπειρία τους σε άλλους. Ένας από τους μαθητές ήταν ο Ανδρέας, ο οποίος πήγε αμέσως να βρει τον αδελφό του, τον Σίμωνα, λέγοντάς του, «Βρήκαμε τον Μεσσία, που μεταφραζόμενο σημαίνει ο Χριστός» (Ιωάν. 1:42). Έτσι, ο Ανδρέας έφερε τον αδελφό του στον Ιησού. Ο Ιησούς δήλωσε ότι γνώριζε τον Σίμωνα. «Εσύ είσαι ο Σίμωνας, ο γιος του Ιωνά· εσύ θα ονομαστείς Κηφάς, που μεταφράζεται Πέτρος» (Ιωάν. 1:43). Ο Ιησούς γνώριζε την καρδιά του Πέτρου. Η ξεχωριστή γνώση που είχε για τους ανθρώπους είναι ένα σημαντικό θέμα το οποίο συναντάμε επανειλημμένως στο ευαγγέλιο του Ιωάννη (διαβάστε Ιωάν. 2:24, 25).

«Αν ο Ιωάννης και ο Ανδρέας είχαν το ίδιο πνεύμα απιστίας των ιερέων και αρχηγών του λαού, δεν θα τους έβρισκε κανείς να μαθητεύουν στα πόδια του Ιησού. Θα είχαν έρθει σ’ Αυτόν σαν επικριτές, να σχολιάσουν τα λόγια Του… Αυτό όμως δεν το έκαναν οι πρώτοι εκείνοι μαθητές. Είχαν προηγουμένως απαντήσει στην κλήση του Αγίου Πνεύματος που άκουσαν στο κήρυγμα του Ιωάννη του Βαπτιστή. Και τώρα αναγνώρισαν τη φωνή του ουράνιου Δασκάλου… Ένα θεϊκό φως έλαμψε πάνω στις διδασκαλίες της Παλαιάς Διαθήκης. Τα πολύπλευρα θέματα της αλήθειας παρουσιάστηκαν με ένα νέο φως.» Έ. Χουάιτ, Ζ.Χ., σελ. 110, 111.

Το ευαγγέλιο του Ιωάννη μάς βοηθά να κατανοήσουμε ποιος είναι ο Ιησούς, για να μπορέσουμε να κηρύξουμε το ευαγγέλιο στους ανθρώπους.