---
title:  Φιλιππος Και Ναθαναηλ
date:  23/10/2024
---

`Διαβάστε Ιωάν. 1:43-46. Τι δείχνει το μήνυμα του Φίλιππου για την πίστη του στον Ιησού;`

Ο Φίλιππος ήταν από την Βηθσαϊδά, όπως ο Ανδρέας και ο Πέτρος. Ο Φίλιππος βρήκε τον φίλο του, τον Ναθαναήλ, και του μίλησε για τον Ιησού. Ο Ιωάννης ο Βαπτιστής ονόμασε τον Ιησού Αμνό του Θεού. Ο Ανδρέας είπε στον Πέτρο ότι βρήκε τον Σωτήρα. Όμως, ο Φίλιππος αναφέρθηκε στον Ιησού ως Εκείνον για τον Οποίο έγραψαν ο Μωυσής και οι προφήτες. Ο Φίλιππος επίσης Τον αποκαλεί, «Αυτόν από την Ναζαρέτ» (Ιωάν. 1:46). Στην δήλωση αυτή αντιδρά απότομα ο Ναθαναήλ.

Η απάντηση του Ναθαναήλ μάς δείχνει ότι είχε αρνητικά αισθήματα για τη μικρή πόλη της Ναζαρέτ. Σίγουρα, δεν μπορούσε ένας βασιλιάς να προέρχεται από εκεί! Η προκατάληψη τυφλώνει και δεν μας αφήνει να δούμε την πραγματική αξία των ανθρώπων. Πώς απαντά ο Φίλιππος; Δεν έρχεται σε αντιπαράθεση με τον Ναθαναήλ, αλλά τον καλεί να δει ο ίδιος την αλήθεια, λέγοντάς του, «Έλα και θα δεις» (Ιωάν. 1:47). Έτσι, ο Ναθαναήλ πήγε να δει.

`Διαβάστε Ιωάν. 1:47-51. Πώς ο Ιησούς πείθει τον Ναθαναήλ για το ποιος είναι, και τι απαντά εκείνος;`

Στα εδάφια 46, 47 δεν βλέπουμε την απάντηση του Ναθαναήλ στην πρόσκληση του Φιλίππου. Γνωρίζουμε όμως ότι ο Ναθαναήλ πήγε να δει. Η φιλία του με τον Φίλιππο ήταν σημαντικότερη από τα αισθήματά του για τους ανθρώπους της Ναζαρέτ. Ο Ναθαναήλ γνώρισε τον Ιησού και από εκείνη τη στιγμή η ζωή του άλλαξε.

Ο Ιησούς επαινεί τον Ναθαναήλ. Λέει ότι είναι ένας Ισραηλίτης στον οποίο δεν υπάρχει δόλος (Ιωάν. 1:47). Ο Ναθαναήλ δεν είναι υποκριτής. Δεν εξαπατά τους ανθρώπους. Τα καλά λόγια του Ιησού για τον Ναθαναήλ διαφέρουν από τα λόγια του Ναθαναήλ για τον Ιησού (Ιωάν. 1:48). Ο Ναθαναήλ εκπλήσσεται, επειδή είναι η πρώτη φορά που συναντά τον Ιησού. Πώς λοιπόν ο Ιησούς γνωρίζει ποιος είναι;

Ο Ιησούς λέει ότι είδε τον Ναθαναήλ κάτω από μια συκιά. Αυτή η δήλωση τον πείθει. Με τη βοήθεια του Αγίου Πνεύματος, ο Ιησούς είδε τον Ναθαναήλ ενώ προσευχόταν και επιζητούσε την αλήθεια κάτω από εκείνο το δέντρο (διαβάστε Έ. Χουάιτ, Ζ.Χ., σελ. 112, 113). Ο Ναθαναήλ ομολογεί ότι ο Ιησούς είναι ο Δάσκαλος, ο Υιός του Θεού και ο Βασιλιάς του Ισραήλ.