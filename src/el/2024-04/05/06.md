---
title:  Η Μαρτυρια Των Σαμαρειτων
date:  31/10/2024
---

`Διαβάστε Ιωάν. 4:27-29. Τι κάνει η γυναίκα στη συνέχεια;`

Οι μαθητές του Ιησού διακόπτουν τη συνομιλία Του με τη Σαμαρείτισσα. Οι μαθητές εκπλήσσονται καθώς βλέπουν τον Ιησού να μιλάει με μια γυναίκα. Ωστόσο, δεν Τον ρωτούν τίποτα. Προσπαθούν να Τον πείσουν να φάει.

Στο μεταξύ, η γυναίκα ξεχνάει τη στάμνα της και την αφήνει στο πηγάδι. Σπεύδει στην πόλη για να μοιραστεί με τους άλλους την εμπειρία της με τον Ιησού.

`Διαβάστε Ιωάν. 4:30-42. Τι συμβαίνει μετά τη συνομιλία του Ιησού με τη Σαμαρείτισσα; Τι μας διδάσκει αυτή η ιστορία για το πώς μπορούμε να διακηρύξουμε το Ευαγγέλιο σε άλλους ανθρώπους;`

Στη μέση της ιστορίας για τη Σαμαρείτισσα, ο Ιησούς λέει στους μαθητές μια παραβολή για τον θερισμό. Γιατί ο Ιωάννης γράφει την ιστορία με αυτόν τον τρόπο; Επειδή θέλει να δούμε το πώς ο Ιησούς αντιλαμβανόταν τα γεγονότα. Η επιθυμία του Ιησού να μοιραστεί το Ευαγγέλιο με τη Σαμαρείτισσα ήταν μεγαλύτερη από την επιθυμία Του για τροφή. Το επίγειο έργο Του ήταν να σώσει τους ανθρώπους από την αμαρτία. Ο Ιησούς χρησιμοποίησε αυτήν την εμπειρία στο πηγάδι για να διδάξει στους μαθητές Του ένα σημαντικό μάθημα σχετικά με τη διακήρυξη του Ευαγγελίου σε όλους τους ανθρώπους, συμπεριλαμβανομένων και εκείνων που διαφέρουν από εμάς.

Υπάρχουν πολλά ωραία σημεία στο ευαγγέλιο του Ιωάννη. Σίγουρα, το Ιωάν. 4:39-42 είναι ένα από αυτά. Πολλοί Σαμαρείτες πίστεψαν ότι ο Ιησούς είναι ο Σωτήρας, λόγω της μαρτυρίας που έδωσε η Σαμαρείτισσα για τον Ιησού. Τους είπε: «Μου είπε όλα όσα έπραξα» (Ιωάν. 4:39).

Οι Σαμαρείτες ζήτησαν από τον Ιησού να παραμείνει μαζί τους. Τότε, ακόμη περισσότεροι πίστεψαν, επειδή άκουσαν τα λόγια Του. «Και έλεγαν στη γυναίκα, ότι: Δεν πιστεύουμε πλέον εξαιτίας του λόγου σου· επειδή, εμείς ακούσαμε, και γνωρίζουμε ότι Αυτός είναι αληθινά ο Σωτήρας του κόσμου, ο Χριστός» (Ιωάν. 4:42).

`ΣΚΕΨΗ: Τι μας λέει αυτή η ιστορία για το πόσο δυνατή μπορεί να είναι η μαρτυρία κάποιου για τον Ιησού; Πόσο δυνατή είναι η δική μας μαρτυρία; Τι έχει κάνει ο Ιησούς στη ζωή μας;`