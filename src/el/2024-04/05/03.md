---
title:  Η Σαμαρειτισσα
date:  28/10/2024
---

`Διαβάστε Ιωάν. 4:7-15. Πώς χρησιμοποιεί ο Ιησούς αυτή τη συνάντηση για να διακηρύξει τη Βιβλική αλήθεια στη Σαμαρείτισσα;`

«Το μεταξύ Ιουδαίων και Σαμαρειτών μίσος όμως εμπόδιζε τη γυναίκα από του να κάνει ένα καλό στον Ιησού. Αλλά ο Σωτήρας προσπαθούσε να βρει το κλειδί της καρδιάς της και, με τη λεπτότητα της ουρανογέννητης αγάπης Του, ζήτησε, αντί να προσφέρει, μια χάρη. Αν προσφέρονταν να δείξει κάποια καλοσύνη, πιθανόν να αποθείτο, αλλά η ένδειξη εμπιστοσύνης γεννάει την εμπιστοσύνη» Έ. Χουάιτ, Ζ.Χ., σελ 154.

Ο Ιησούς γνώριζε την καρδιά του Νικόδημου. Γνωρίζει την καρδιά του καθένα. Η γυναίκα εκπλήσσεται που ο Ιησούς τής ζητάει μια χάρη, επειδή Εκείνος ήταν Ιουδαίος και αυτή Σαμαρείτισσα. Ο Ιησούς απαντάει, «Αν ήξερες τη δωρεά του Θεού, και ποιος είναι Αυτός που λέει: Δώσε Μου να πιώ, εσύ θα ζητούσες απ’ Αυτόν, και θα σου έδινε το ζωντανό νερό» (Ιωάν. 4:10).

Η ερώτησή της Σαμαρείτισσας μοιάζει με του Νικόδημου. «Αποκρίθηκε ο Νικόδημος και Του είπε: Πώς μπορούν να γίνουν αυτά;» (Ιωάν. 3:9). Η γυναίκα Του είπε, «Κύριε, ούτε δοχείο άντλησης έχεις, και το πηγάδι είναι βαθύ· από πού, λοιπόν, έχεις το ζωντανό νερό;» (Ιωάν. 34:11). Και στις δύο ιστορίες, ο Ιησούς δίνει στον Νικόδημο και στη Σαμαρείτισσα τις σημαντικές πνευματικές αλήθειες που χρειάζονται να ακούσουν και να κατανοήσουν. Ο Ιησούς λέει στον Ιουδαίο άρχοντα και στη Σαμαρείτισσα ακριβώς το ίδιο: Χρειάζεστε καινούργια καρδιά.

`Διαβάστε Ιερ. 2:13 και Ζαχ. 14:8. Τι μας λέει η Π.Δ. για το ζωντανό νερό;`

Το νερό είναι απαραίτητο για τη ζωή και δεν μπορούμε να ζήσουμε χωρίς αυτό. Έτσι, το νερό αποτελεί και σύμβολο της αιώνιας ζωής. Γι’ αυτό ο Ιησούς λέει, «όποιος, όμως, πιει από το νερό που Εγώ θα του δώσω, δεν θα διψάσει στον αιώνα· αλλά, το νερό που θα δώσω σ’ αυτόν, θα γίνει μέσα του πηγή νερού, που θα αναβλύζει σε αιώνια ζωή» (Ιωάν. 4:14).

`ΣΚΕΨΗ: Διαβάστε Ιωάν. 7:37, 38. Τι μας λέει ο Ιησούς σε αυτά τα εδάφια; Πώς βιώνουμε αυτές τις υποσχέσεις;`