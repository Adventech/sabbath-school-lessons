---
title:  Η Πολη Σιχαρ
date:  27/10/2024
---

`Διαβάστε Ιωάν. 4:1-4. Τι ανάγκασε τον Ιησού να ταξιδέψει στη Σαμάρεια;`

Οι Φαρισαίοι είδαν ότι οι μαθητές του Ιησού βάπτιζαν περισσότερους από όσους οι μαθητές του Ιωάννη του Βαπτιστή. Αυτό δημιούργησε προβλήματα ανάμεσα στους μαθητές του Ιωάννη και του Ιησού. Οι μαθητές του Ιωάννη ενδιαφέρονταν για την άποψη που είχαν οι άνθρωποι για τον δάσκαλό τους (συγκρίνετε με Ιωάν. 3:26-30). Ο Ιωάννης είπε πως ο Ιησούς πρέπει να αυξάνει ενώ εκείνος να ελαττώνεται (Ιωάν. 3:30). Ο Ιησούς προκειμένου να αποφύγει τα προβλήματα ανάμεσα στους μαθητές Του και τους μαθητές του Ιωάννη, έφυγε από την Ιουδαία και πήγε στη Γαλιλαία. Για να κερδίσει χρόνο, ταξίδεψε μέσα από τη Σαμάρεια. Υπήρχαν κι άλλοι δρόμοι για να φτάσει στη Γαλιλαία, χωρίς να περάσει από τη Σαμάρεια, αλλά αυτές οι διαδρομές ήταν μεγαλύτερες. Οι περισσότεροι Ιουδαίοι θα τις επέλεγαν. Θα πήγαιναν ανατολικά από την Περαία, κάνοντας τον κύκλο της Σαμάρειας. Ωστόσο, ο Ιησούς είχε έργο να κάνει στη Σαμάρεια.

`Διαβάστε Ιωάν. 4:5-9. Πώς χρησιμοποίησε την ευκαιρία αυτή ο Ιησούς για να ξεκινήσει συζήτηση με τη Σαμαρείτισσα στο πηγάδι;`

Το πηγάδι του Ιακώβ βρισκόταν δίπλα στην πόλη Συχέμ. Η Σιχάρ, η πόλη που έμενε η γυναίκα, βρισκόταν σε απόσταση 1.5 χιλιομέτρου. Ο Ιησούς κάθισε στο πηγάδι, ενώ οι μαθητές Του πήγαν στην πόλη να αγοράσουν τρόφιμα. Δεν είχε στάμνα για να αντλήσει κρύο νερό από το πηγάδι. Όταν η Σαμαρείτισσα έφτασε εκεί, ο Ιησούς τής ζήτησε νερό.

Στο Ιωάν. 3, με έκπληξη είδαμε πως ο Νικόδημος, ένας Ιουδαίος άρχοντας, ταπείνωσε τον εαυτό του για να πλησιάσει τον Ιησού. Ο Νικόδημος πήγε τη νύχτα, για να μην τον δει κανείς. Στο Ιωάν. 4, η Σαμαρείτισσα έρχεται την πιο ζεστή ώρα της ημέρας, όταν ό ήλιος είναι δυνατός. Ίσως ήθελε να αποφύγει την επαφή με άλλες γυναίκες. Οι περισσότερες πήγαιναν στο πηγάδι νωρίς το πρωί ή το βράδυ, όταν είχε δροσιά. Γιατί η γυναίκα φεύγει τόσο μακριά από το σπίτι της, να αντλήσει νερό το καταμεσήμερο που είχε ζέστη; Όποιος και αν ήταν ο λόγος, η συνάντησή της με τον Ιησού άλλαξε τη ζωή της.