---
title:  «Κυριε, Δωσε Μου Αυτο Το Νερο»
date:  29/10/2024
---

«Και θα ράνω επάνω σας καθαρό νερό, και θα καθαριστείτε· από όλες τις ακαθαρσίες σας, και από όλα τα είδωλά σας, θα σας καθαρίσω. Και θα σας δώσω καρδιά νέα· και θα βάλω μέσα σας πνεύμα νέο, και, αφού θα έχω αποσπάσει την πέτρινη καρδιά από τη σάρκα σας, θα σας δώσω καρδιά σάρκινη. Και θα βάλω μέσα σας το Πνεύμα Μου, και θα σας κάνω να περπατάτε στα διατάγματά Μου, και να τηρείτε τις κρίσεις Μου, και να τις εκτελείτε» (Ιεζ. 36:25-27).

`Πώς σε αυτά τα εδάφια αντικατοπτρίζονται όλα όσα ο Ιησούς ήθελε να διδάξει στον Νικόδημο και τη Σαμαρείτισσα;`

Και στις δύο ιστορίες, ο Ιησούς ήθελε να βοηθήσει αυτούς τους ανθρώπους να κατανοήσουν τις πνευματικές αλήθειες, χρησιμοποιώντας παραδείγματα από τη φύση για να αγγίξει την καρδιά τους.

Ο Νικόδημος και η Σαμαρείτισσα δεν αντιλαμβάνονται τι εννοεί ο Ιησούς αρχικά. Ο Νικόδημος Τον ρωτάει πώς μπορεί κάποιος να ξαναγεννηθεί και να επιστρέψει στην κοιλιά της μητέρας του. Πήρε στην κυριολεξία τα λόγια που χρησιμοποίησε ο Ιησούς για να διδάξει μία πνευματική αλήθεια. Και η γυναίκα πίστευε ότι ο Ιησούς μιλούσε για το πραγματικό νερό, ενώ Εκείνος αναφερόταν σε κάτι πνευματικό.

Προσέξτε την απάντηση της Σαμαρείτισσας στην προσφορά του Ιησού για το νερό της ζωής: «Η γυναίκα λέει σ’ αυτόν: Κύριε, δώσε μου αυτό το νερό, για να μη διψάω ούτε να έρχομαι εδώ να αντλώ» (Ιωάν. 4:15). Η Σαμαρείτισσα αισθάνθηκε ότι το νερό που πρόσφερε ο Ιησούς θα την απάλλασσε από την υποχρέωση της να πηγαίνει στο πηγάδι. Έτσι, δεν θα την έβλεπαν οι άλλοι. Βλέπετε πόσο γρήγορα εξελίσσεται η συζήτηση από την χάρη που ζητάει ο Ιησούς έως το αίτημα της Σαμαρείτισσας;

`Διαβάστε Ιωάν. 4:16. Πώς απαντάει ο Ιησούς στη γυναίκα;`

Ο Ιησούς αλλάζει το θέμα της συζήτησης. Ζητάει από τη γυναίκα να πάει στον άνδρα της. Γιατί αλλάζει ξαφνικά το θέμα; Η συμπεριφορά της δείχνει στον Ιησού ότι αποφεύγει την πνευματική αλήθεια που Εκείνος θέλει να της δώσει. Ο Ιησούς διάβασε την καρδιά της. Η Σαμαρείτισσα πρέπει να ομολογήσει την αμαρτία της για να θεραπευτεί. «Πριν να μπορέσει αυτή η ψυχή να δεχτεί το δώρο που επιθυμούσε να της προσφέρει, έπρεπε να αναγνωρίσει τη αμαρτωλή της κατάσταση και τον Σωτήρα της.» Έ.Χουάτ, Ζ.Χ., σελ. 156.