---
title:  Αληθινες Και Ψευτικες Διδασκαλιες Για Τον Θεο
date:  25/12/2024
---

`Διαβάστε Ιωάν. 4:46-54. Γιατί ο βασιλικός ήρθε στον Ιησού; Ποιο ήταν το πρόβλημα του;`

Αυτός ο άνθρωπος πήγε στον Ιησού για βοήθεια, αλλά ήταν αποφασισμένος να πιστέψει σε Αυτόν μόνο εάν θεράπευε το παιδί του. Έτσι, μπορούμε να πούμε ότι οι ιδέες αυτού του ανθρώπου για τον Θεό προήλθαν από ανθρώπινες αμφιβολίες και φόβους. Η ανθρώπινη αντίληψη για τον Θεό είναι περιορισμένη. Δεν πρέπει λοιπόν οι ανθρώπινες απόψεις να είναι το μέσο με το οποίο ερμηνεύουμε την Αγία Γραφή και τις διδασκαλίες της.

Όταν πιστεύουμε όσα η Αγία Γραφή διδάσκει, θέτουμε σε προτεραιότητα τον Θεό και τον Λόγο Του (Ιωάν. 4:48, 6:14, 15, Β’ Τιμ. 3:16). Πρέπει να δεχτούμε την Αγία Γραφή με πίστη και οι αλήθειες της θα μας αποκαλυφθούν. Ο Λόγος του Θεού ελέγχει τη σκέψη μας, το τι πιστεύουμε και δεχόμαστε ως αλήθεια.

Αν πιστεύουμε στον Ιησού και τις διδασκαλίες Του, τότε θα δεχτούμε την Αγία Γραφή και τις διδασκαλίες της (Ιωάν. 5:46, 47). «Αν εσείς μείνετε στον δικό Μου λόγο, είστε αληθινά μαθητές Μου» (Ιωάν. 8:31). Αν αμφισβητούμε την Αγία Γραφή, οι διδασκαλίες Του δεν μπορούν να ζουν μέσα μας (Ιωάν. 5:38). «Εκείνος που αθετεί Εμένα, και δεν δέχεται τα λόγια Μου, έχει αυτόν που τον κρίνει· ο λόγος που μίλησα, εκείνος θα τον κρίνει κατά την έσχατη ημέρα. Επειδή, Εγώ δεν μίλησα από τον Εαυτό Μου, αλλά ο Πατέρας που Με απέστειλε, Αυτός μου έδωσε εντολή τι να πω, και τι να μιλήσω» (Ιωάν. 12:48, 49).

Τι σημαίνει “ακούω” τον Λόγο του Θεού, δηλαδή την Αγία Γραφή; (Ιωάν. 12:47). Σημαίνει ότι Τον υπακούμε. Έτσι, η ακοή είναι κάτι περισσότερο από τη γνώση πληροφοριών. Το να ακούμε σημαίνει ότι κάνουμε όσα ο Θεός μάς ζητάει. «Αν κάποιος θέλει να κάνει το θέλημά Του, θα γνωρίσει για τη διδασκαλία, αν είναι από τον Θεό ή αν Εγώ μιλάω από τον Εαυτό Μου» (Ιωάν. 7:17).

Όταν υπακούμε στον Θεό και κάνουμε το θέλημά Του, δείχνουμε ότι Τον αγαπάμε. «Ο Ιησούς αποκρίθηκε και του είπε: Αν κάποιος Με αγαπάει, θα φυλάξει τον λόγο Μου, και ο Πατέρας Μου θα τον αγαπήσει, και θάρθουμε σ’ αυτόν, και θα κατοικήσουμε μέσα σ’ αυτόν» (Ιωάν. 14:23).

`ΣΚΕΨΗ: Πώς η υπακοή μας στον Θεό δείχνει την αγάπη μας για Αυτόν;`