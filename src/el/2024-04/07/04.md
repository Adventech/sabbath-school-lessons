---
title:  Ο Πιλατος Αναγγελει Ποιος Ειναι Ο Ιησους
date:  12/11/2024
---

Ο Ιωάννης επανειλημμένως αναφέρει πως οι Ιουδαίοι ηγέτες προσπαθούν να συλλάβουν και να θανατώσουν τον Ιησού. Όμως, αποτυγχάνουν, επειδή δεν είχε έρθει ακόμη η ώρα Του (Ιωάν. 2:4, 7:6, 8, 30, 12:7, 23, 27, 13:1, 17:1).

Κάποια στιγμή, όμως, έφτασε η ώρα Του. Οι στρατιώτες συλλαμβάνουν τον Ιησού στον κήπο της Γεθσημανής και Τον οδηγούν πρώτα στον Άννα και έπειτα στον Καϊάφα, τον αρχιερέα των Ιουδαίων. Στη συνέχεια, Τον μεταφέρουν στον Πιλάτο δύο φορές.

Όπως είδαμε, ο Ιωάννης αναφέρει πολλούς που αναγγέλλουν ότι ο Ιησούς είναι ο Σωτήρας. Τώρα, αναφέρεται στον Πιλάτο, τον κυβερνήτη που δίκασε τον Ιησού. Η μαρτυρία του για τον Ιησού είναι σημαντική, επειδή ο Πιλάτος είναι Ρωμαίος, κυβερνήτης, και δικαστής. Οι υπόλοιποι μάρτυρες στην πλειοψηφία τους είναι Ιουδαίοι, κοινοί άνθρωποι.

`Διαβάστε Ιωάν. 18:38 και 19:4-22. Πώς η ετυμηγορία του Πιλάτου συνδέεται με το θέμα του κατά Ιωάννη ευαγγελίου;`

Οι στρατιώτες οδηγούν τον Ιησού στον Πιλάτο νωρίς το πρωί της Παρασκευής (Ιωάν. 18:28). Το σχέδιο του Πιλάτου ήταν να επισπεύσει την καταδίκη του φυλακισμένου. Η συμπεριφορά, όμως, του Ιησού, τραβά την προσοχή του. Ο κυβερνήτης ανακρίνει προσεκτικά τον Ιησού και Τον ακούει να απαντά. «Εσύ λες, ότι βασιλιάς είμαι Εγώ. Εγώ γι’ αυτό γεννήθηκα, και γι’ αυτό ήρθα στον κόσμο, προκειμένου να δώσω μαρτυρία για την αλήθεια. Καθένας που είναι από την αλήθεια, ακούει τη φωνή Μου» (Ιωάν. 18:37).

Τελικά, ο κυβερνήτης καταδικάζει σε θάνατο τον Ιησού. Παρόλο που τρεις φορές διακηρύττει δημόσια την αθωότητα του Ιησού, Τον στέλνει στον σταυρό (Ιωάν.18:38, 19:4, 6). Επάνω στον σταυρό ο Πιλάτος τοποθετεί μια πινακίδα που λέει: «Ο ΙΗΣΟΥΣ Ο ΝΑΖΩΡΑΙΟΣ, Ο ΒΑΣΙΛΙΑΣ ΤΩΝ ΙΟΥΔΑΙΩΝ» (Ιωάν. 19:19). Η πινακίδα αυτή αποτελεί μέρος της διακήρυξης του Πιλάτου για την ταυτότητα του Ιησού. Παρόλα αυτά, Τον οδηγεί στον σταυρικό θάνατο.

Ο Ιησούς, η Αλήθεια αυτοπροσώπως, στέκεται μπροστά στον Πιλάτο. Παρόλα αυτά, ο κυβερνήτης επιτρέπει στον όχλο να τον εκφοβίσει και να τον οδηγήσει σε μια λανθασμένη απόφαση. Ο Πιλάτος είναι ένα λυπηρό παράδειγμα του τι συμβαίνει όταν δεν πράττουμε αυτό που η συνείδηση και η καρδιά μας λέει ότι είναι σωστό.