---
title:  Η Μαρια Δειχνει Την Πιστη Της Στον Ιησου
date:  11/11/2024
---

Έξι ημέρες πριν το Πάσχα, ο Ιησούς επισκέπτεται τη Μαρία, τη Μάρθα και τον αδελφό τους, τον Λάζαρο, τον οποίο πριν λίγες μέρες ο Ιησούς ανέστησε. Ο Σίμων, τον οποίον ο Ιησούς είχε θεραπεύσει, έκανε μια γιορτή προς τιμή του Ιησού ως ένδειξη ευγνωμοσύνης. Η Μάρθα σέρβιρε και ο Λάζαρος καθόταν στο τραπέζι με τους καλεσμένους (Ιωάν. 12:1-8).

`Διαβάστε Ιωάν. 12:1-3. Τι κάνει η Μαρία στη γιορτή; Τι μας δείχνουν οι πράξεις της για αυτήν και για το ποιος είναι ο Ιησούς;`

Η αξία του μύρου ήταν μεγάλη. Αντιστοιχούσε στους μισθούς ενός έτους. Ίσως η Μαρία να έφερε αυτό το άρωμα για να δείξει στον Ιησού την ευγνωμοσύνη της για τη συγχώρεση των αμαρτιών της και για την ανάσταση του αδελφού της από τους νεκρούς. Σκόπευε να το χρησιμοποιήσει κάποια στιγμή μελλοντικά στο νεκρό σώμα του Χριστού. Όμως, άκουσε ότι ο Ιησούς θα γινόταν Βασιλιάς και έτσι ήθελε να είναι η πρώτη που θα Τον τιμούσε.

Η Μαρία δεν ήθελε κανείς να δει τι έκανε. Αλλά όπως ο Ιωάννης αναφέρει, «το σπίτι γέμισε από την ευωδία του μύρου» (Ιωάν. 12:3). Ο Ιούδας επέπληξε τη Μαρία, λέγοντάς της ότι το μύρο έπρεπε να είχε πουληθεί και τα χρήματα να είχαν δοθεί στους φτωχούς. Ο Ιησούς, όμως, είπε: «Άφησέ την· το φύλαξε για την ημέρα του ενταφιασμού μου. Επειδή, τους φτωχούς τούς έχετε πάντοτε μαζί σας, Εμένα όμως δεν Με έχετε πάντοτε» (Ιωάν. 12:7, 8).

Ο Ιησούς είναι καρδιογνώστης, γεγονός το οποίο επανειλημμένως συναντάμε στο ευαγγέλιο του Ιωάννη (Ιωάν. 2:24, 25, 6:70, 71, 13:11, 16:19). Γνωρίζει ακόμη και τι έχει στην καρδιά του ο Ιούδας. Ο Ιωάννης αναφέρει πως ο Ιούδας ήταν εγωιστής και κλέφτης (Ιωάν. 12:6).

`ΣΚΕΨΗ: Όπως ο Ιησούς γνώριζε την καρδιά της Μαρίας και του Ιούδα, γνωρίζει και τη δική σου καρδιά. Πώς αυτή η γνώση μάς βοηθά να συνειδητοποιήσουμε την ανάγκη μας για νέα καρδιά και τη δικαιοσύνη του Χριστού στη ζωή μας;`