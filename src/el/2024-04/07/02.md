---
title:  Ο Αβρααμ Δειχνει Την Πιστη Του Στον Ιησου
date:  10/11/2024
---

Ο Ιησούς δεν φοβόταν να πει στον κόσμο ποιος ήταν ή τι έλεγαν οι άλλοι γι’ Αυτόν στο παρελθόν. Ένας από αυτούς που μίλησε για τον Σωτήρα ήταν ο Αβραάμ.

`Διαβάστε Γέν. 12:3, 18:16-18, 26:4, Ματθ. 1:1, Πράξ. 3:25. Γιατί η μαρτυρία του Αβραάμ είναι τόσο σημαντική που συμπεριλαμβάνεται στο ευαγγέλιο του Ιωάννη;`

«Με τους τύπους και με την υπόσχεση «ο Θεός... προανήγγειλε στον Aβραάμ» το ευαγγέλιο. Και η πίστη του πατριάρχη στηρίχτηκε στον ερχόμενο Λυτρωτή. Ο Χριστός είπε στους Ιουδαίους: «O Aβραάμ, ο πατέρας σας, είχε αγαλλίαση να δει τη δική μου ημέρα· και είδε, και χάρηκε» (Γαλ. 3:8, Ιωάν. 8:56). Το κριάρι που προσφέρθηκε θυσία αντί για τον Ισαάκ, συμβολίζει τον Υιό του Θεού που έμελλε να θυσιαστεί για μας. ΄Οταν με την παράβαση του νόμου του Θεού ο άνθρωπος βρέθηκε καταδικασμένος σε θάνατο, ο Πατέρας ατενίζοντας στον Υιό Του, είπε στον αμαρτωλό: “ζήσε, έχω εξεύρει αντίλυτρο.’’» Έ.Χουάιτ, Π.Π., σελ. 131.

Ο Αβραάμ ήταν ο πατριάρχης του ιουδαϊκού έθνους. Ο Θεός τού έδωσε την υπόσχεση ότι όλος ο κόσμος μελλοντικά θα ευλογούνταν χάρη σε Αυτόν. Αυτή η μελλοντική ευλογία ήταν ο Σωτήρας, ο Οποίος προήλθε από τη γενεαλογία του Αβραάμ.

Ο Αβραάμ ήταν επίσης ο πατέρας όσων δέχονταν τον Θεό με πίστη (Εβρ. 11:17-19). Ήταν πρόθυμος να θυσιάσει τον γιο του, τον Ισαάκ, στον Θεό (Γέν. 22). Αυτή η πράξη έδειχνε την πίστη του. Επιπλέον, η θυσία του Αβραάμ μάς εξηγεί το σχέδιο του Θεού για τη σωτηρία των αμαρτωλών.

Ο Ιησούς είπε στους Ιουδαίους, «Ο Αβραάμ, ο πατέρας σας, είχε αγαλλίαση να δει τη δική μου ημέρα· και είδε, και χάρηκε» (Ιωάν. 8:56). Εκείνοι απάντησαν, «Ακόμα 50 χρόνια δεν έχεις, και είδες τον Αβραάμ;» (Ιωάν. 8:57).

Η απάντηση του Ιησού είναι εκπληκτική! Τους λέει, «Σας διαβεβαιώνω απόλυτα: Πριν γίνει ο Αβραάμ Εγώ είμαι» (Ιωάν. 8:58). Ο Ιησούς χρησιμοποιεί λόγια που μας βοηθούν να θυμηθούμε τι είπε ο Θεός στον Μωυσή στην καιόμενη βάτο. Όταν ο Ιησούς λέει αυτά τα λόγια, οι Ιουδαίοι ηγέτες αντιλαμβάνονται τον υπαινιγμό Του ότι είναι ο Θεός. Έτσι, παίρνουν πέτρες για να Τον λιθοβολήσουν (Ιωάν. 8:59).