### Σημαντικα Ζητηματα Στο Βιβλιο Του Ιωαννη

Στην πρωτεύουσα του Ιράν, την Τεχεράνη, ένα πανέμορφο χαλάκι κρεμόταν προς πώληση. Επάνω στο χαλάκι κάποιος είχε υφάνει μια όμορφη παράσταση από ένα δάσος της Ελβετίας, με βουνά, έναν καταρράκτη, μια λίμνη και έναν καταγάλανο ουρανό με σύννεφα.

Όποιος επισκεπτόταν το κατάστημα μπορούσε να δει πόσο προσεκτικά υφασμένο ήταν το χαλάκι, να ψηλαφίσει τα νήματα και να παρατηρήσει τα χρώματα με τα οποία είχε κατασκευαστεί.

Επίσης, μπορούσε να επικεντρωθεί στην ομορφιά του: το χιόνι στις βουνοκορφές και το βαθυπράσινο δάσος. Τα χρώματα του χαλιού ήταν έτσι συνδυασμένα ώστε να αποτελέσουν ένα όμορφο έργο τέχνης.

Αυτήν την τριμηνία θα μελετήσουμε ένα άλλο έργο τέχνης: το βιβλίο του Ιωάννη, όπως είναι γραμμένο στην Αγία Γραφή.

Εάν θέλουμε να κατανοήσουμε τι θέλει να μας πει ο Θεός, πρέπει να μελετήσουμε προσεχτικά την Αγία Γραφή. Πρέπει να εξετάσουμε τα εδάφια, τα κεφάλαια, τις περικοπές και το γενικό μήνυμα της ίδιας της Γραφής. Όλη η Αγία Γραφή είναι Θεόπνευστη. Το Άγιο Πνεύμα έδειξε στους ανθρώπους τι να γράψουν. Έτσι, πρέπει να μελετήσουμε κάθε εδάφιο, ως μέρος ενός ευρύτερου Βιβλίου, για να δούμε τι θέλει να μας πει ο Θεός.

Αυτήν την τριμηνία, θα προσπαθήσουμε να κατανοήσουμε το μήνυμα του κατά Ιωάννη ευαγγελίου. Είναι ένα από τα τέσσερα ευαγγέλια που αναφέρεται στη ζωή του Χριστού στην Καινή Διαθήκη. Το ευαγγέλιο του Ιωάννη διαφέρει από τα υπόλοιπα τρία. Τι είναι αυτό που το κάνει τόσο διαφορετικό; Βλέπουμε προσωπικούς διαλόγους ανάμεσα στον Ιησού και τους άλλους ανθρώπους. Αυτοί οι διάλογοι περιλαμβάνουν συζητήσεις με τον Ναθαναήλ, τον Νικόδημο, τη Σαμαρείτισσα, τον παράλυτο στην κολυμπήθρα της Βηθεσδά, τον εκ γενετής τυφλό, τον Λάζαρο και τις αδελφές του, τον Πιλάτο, τον Πέτρο και τον Θωμά. Πολλές από αυτές τις ιστορίες εμφανίζονται μόνο στο ευαγγέλιο του Ιωάννη.

Το ευαγγέλιο του Ιωάννη είναι ο Λόγος του Θεού προς εμάς. Όλη η Αγία Γραφή ήρθε σε εμάς από τον Θεό, και δεν είναι προϊόν ανθρώπινης σκέψης. Ο Ιωάννης ήταν ένας πρόθυμος υπηρέτης του Θεού. Το Άγιο Πνεύμα έδωσε πολλές σημαντικές ιδέες και θέματα στον Ιωάννη για να τα μεταφέρει σε εμάς. Αυτά τα θέματα περιλαμβάνουν: (1) Ιησούς ο Λόγος, το φως, ο άρτος, το νερό, το Άγιο Πνεύμα, η ενότητα, τα θαύματα, οι ιστορίες και οι προφητείες.

Όταν μελετάμε την Αγία Γραφή, συχνά εξετάζουμε το νόημα μιας λέξης ή κάποιων εδαφίων. Συμβουλευόμαστε κάποιο Λεξικό της Αγίας Γραφής, εξετάζουμε τις προτάσεις, βλέπουμε το πλαίσιο που ο συγγραφέας έγραψε αυτά τα εδάφια. Μπορούμε να μελετήσουμε την Αγία Γραφή όπως οι άνθρωποι που πήγαν στο κατάστημα για να αγοράσουν εκείνο το όμορφο χαλί. Μπορούμε να παρατηρήσουμε στο χαλί, τους κόμπους, τα χρώματα καθώς και το πίσω μέρος του. Όλα αυτά είναι σημαντικά.

Όμως δεν πρέπει να ξεχνάμε τη μεγάλη εικόνα, όταν μελετάμε τα μικρότερα μέρη ενός εδαφίου. Το περσικό χαλί είναι τόσο όμορφο που μπορούμε να δούμε σε αυτό τα βουνά και να φανταστούμε πως είμαστε στην Ελβετία. Κατά κάποιον τρόπο, το ευαγγέλιο του Ιωάννη μπορεί να μας κάνει να αισθανθούμε ότι είμαστε με τον Ιησού κατά τη διάρκεια της επίγειας διακονίας Του. Γνωρίζοντας τον Ιησού, έχουμε αιώνια ζωή. Τα μικρά μέρη του βιβλίου του Ιωάννη έχουν ένα σημαντικό σκοπό. Μας βοηθούν να δούμε και να κατανοήσουμε τη μεγάλη εικόνα ή ένα σημαντικό θέμα του βιβλίου. Αυτή η μεγάλη εικόνα είναι ο Χριστός, ο Κύριος και Σωτήρας μας.