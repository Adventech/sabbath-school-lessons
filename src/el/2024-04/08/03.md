---
title:  Τι Λεει Η Παλαια Διαθηκη Για Τον Ιησου;
date:  18/11/2024
---

Όπως είδαμε εχθές, ο Ιωάννης αναφέρθηκε στα θαύματα που έκανε ο Ιησούς και στις μαρτυρίες που δόθηκαν γι’ Αυτόν. Όλα αυτά αποδεικνύουν ότι ο Ιησούς είναι ο Σωτήρας. Επιπλέον, ο Ιωάννης χρησιμοποιεί εδάφια από την Π.Δ. για να δείξει ότι ο Ιησούς ήταν ο Μεσσίας, και το επίγειο έργο Του εκπλήρωση των προφητειών. Η Π.Δ. είναι σημαντική για το βιβλίο του Ιωάννη, αλλά και για όλη την Κ.Δ., επειδή μας δείχνει ποιος είναι ο Ιησούς, από πού προέρχεται, τι έκανε, και τι θα κάνει στο μέλλον.

`Διαβάστε Ιωάν. 5:39, 40, 46, 47. Τι μας δείχνουν αυτά τα εδάφια για τα συναισθήματα και τις σκέψεις του Ιησού σχετικά με την Αγία Γραφή; Τι πίστευε για τη δύναμη της Αγίας Γραφής στη ζωή μας;`

Επανειλημμένως, ο Ιησούς δείχνει ότι η Π.Δ. μιλάει για Αυτόν. Χρησιμοποιεί γεγονότα από την Π.Δ. για να εξηγήσει την ταυτότητα και την αποστολή Του. Ας δούμε ένα παράδειγμα στο Ιωάν. 3:14. Σε αυτό το εδάφιο, ο Ιησούς αναφέρεται σε ένα περιστατικό από τους Αρ. 21:5-9 για να εξηγήσει στον Νικόδημο τη θυσία Του στον Σταυρό: «Και όπως ο Μωυσής ύψωσε το φίδι μέσα στην έρημο, έτσι πρέπει να υψωθεί ο Υιός του ανθρώπου.» (Ιωάν. 3:14). Με αυτό το περιστατικό, ο Ιησούς πετυχαίνει τρία πράγματα. Πρώτον, αναφέρεται στο γεγονός με τέτοιον τρόπο που δείχνει ότι πιστεύει στην εγκυρότητά του. Δεύτερον, χρησιμοποιεί την ιστορία για να δείξει ποιος είναι και τι πρέπει να κάνει. Τρίτον, ο Ιησούς μάς δίνει το νόημα της ιστορίας στο βιβλίο των Αριθμών.

Ο Ιησούς δεν είναι ο μόνος που χρησιμοποιεί την Π.Δ. για να μας δείξει ποιος είναι. Και άλλα άτομα στην Κ.Δ. ανέτρεξαν στην Π.Δ. προκειμένου να δείξουν στον Ιησού. Στην αρχή του ευαγγελίου, διαβάζουμε τα λόγια του Φιλίππου, «Βρήκαμε Εκείνον τον Οποίο ο Μωυσής έγραψε μέσα στον νόμο και οι προφήτες, τον Ιησού, τον γιο του Ιωσήφ, Αυτόν από τη Ναζαρέτ» (Ιωάν. 1:46).

`ΣΚΕΨΗ: Διαβάστε Ιωάν. 13:18, 17:12, 19:24, 28, 36. Τι μας διδάσκουν αυτά τα εδάφια για το ποια ήταν η γνώμη του Ιησού και του Ιωάννη για την Αγία Γραφή; Τι μας λέει η απάντηση για το πόσο σημαντικό ρόλο έχει η Αγία Γραφή στην πίστη μας;`