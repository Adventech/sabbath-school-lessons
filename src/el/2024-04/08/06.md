---
title:  «Εκ Των Κατω»
date:  21/11/2024
---

Μέχρι τώρα, είδαμε το πώς ο Ιωάννης δείχνει ότι ο Ιησούς είναι ο αναμενόμενος Μεσσίας, η ελπίδα που οι Ιουδαίοι τόσο προσδοκούσαν. Όμως, πολλοί από τους θρησκευτικούς ηγέτες ήταν οι μεγαλύτεροι εχθροί του Ιησού. Γιατί;

`Διαβάστε Ιωάν. 8:12-30. Τι βλέπουμε σε αυτά τα εδάφια; Γιατί η πλειοψηφία των Ιουδαίων ηγετών απέρριψε τον Ιησού;`

Ο Ιησούς λέει ότι οι θρησκευτικοί ηγέτες δεν γνωρίζουν ούτε τον Ίδιο ούτε τον Θεό Πατέρα (Ιωάν. 8:19), αν και θα έπρεπε. Παρότι θα έπρεπε να αναγνωρίσουν και τους δύο, αυταπατήθηκαν. Επηρεάστηκαν τόσο από τις παραδόσεις και τις φιλοσοφίες τους, που ακόμη και με τον Ιησού μπροστά τους, να κάνει και να λέει όλα αυτά - έχοντας και έντονες αποκαλύψεις από τον Πατέρα - εκείνοι Τον απέρριψαν.

Επίσης, ο Ιησούς τούς είπε, «Εσείς είστε εκ των κάτω» (Ιωάν. 8:23). Με άλλα λόγια, τους είπε ότι δεν ήταν άγιοι. Υποκρίνονταν ότι υπηρετούσαν τον Θεό. Τα λόγια του απ. Παύλου για τους υποκριτές Χριστιανούς μπορούν να ειπωθούν για τους Ιουδαίους ηγέτες: «έχοντας μεν μορφή ευσέβειας, όμως έχουν αρνηθεί τη δύναμή της· και αυτούς, απόφευγέ τους» (Β’ Τιμ. 3:5). Οι Ιουδαίοι ηγέτες έδειχναν ευσεβείς, όμως δεν είχαν πίστη στην καρδιά τους.

Αυτό δεν ήταν κάτι νέο. Ο Ησαΐας, έγραψε για τους συγχρόνους του, «Επειδή ο λαός αυτός Με πλησιάζει με το στόμα του, και με τιμάει με τα χείλη του, αλλ’ η καρδιά του απέχει μακριά από Μένα, και Με σέβονται, διδάσκοντας διδασκαλίες, εντάλματα ανθρώπων» (Ησ. 29:13). Εκατοντάδες χρόνια αργότερα, ο Ιησούς λέει ακριβώς το ίδιο για τους Ιουδαίους ηγέτες, «Ο λαός αυτός Με τιμάει με τα χείλη, η καρδιά τους όμως απέχει μακριά από Μένα» (Μάρκ. 7:7). Οι διδασκαλίες και οι εντολές τους ήταν από αυτόν τον κόσμο (Ιωάν. 8:23), ενώ ο Ιησούς τους είπε, “εγώ δεν είμαι από τούτον τον κόσμο”. Το χειρότερο είναι ότι οι ηγέτες παρέσυραν κι άλλους ανθρώπους στο να δεχτούν τις ψεύτικες διδασκαλίες τους. Τα καλά νέα είναι ότι ως αποτέλεσμα αυτής της συνομιλίας “πολλοί πίστεψαν σε Αυτόν” (Ιωάν. 8:12-30). Έτσι, παρά την κακή ηγεσία κάποιοι Ιουδαίοι είδαν το πραγματικό πρόσωπο του Ιησού.