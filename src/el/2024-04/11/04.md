---
title:  Εαν Γνωριζουμε Τον Υιο Γνωριζουμε Και Τον Πατερα
date:  10/12/2024
---

Σε όλο το ευαγγέλιο ο Ιωάννης μάς λέει πώς ο Ιησούς, ο Υιός, μέσω των ενεργειών Του δείχνει τον Πατέρα. Ο Ιησούς μάς δείχνει τη σχέση του Θεού με την ανθρωπότητα. Στο Ιωάν. 1:18 ο Ιησούς μάς δείχνει ποιος είναι ο Πατέρας. Ο όρος «φανέρωσε» δηλώνει επεξήγηση. Επανειλημμένως, ο Ιησούς εξηγεί ποιος είναι ο Θεός. Συναντάμε τον όρο «Πατέρας» 136 φορές στο ευαγγέλιο του Ιωάννη και 18 φορές στις τρεις επιστολές του. Περισσότερο από το 1/3 της Αγίας Γραφής αναφέρεται σε αυτό το θέμα. Το αποχαιρετιστήριο κήρυγμα του Ιησού είναι ένα από τα κορυφαία κεφάλαια της Αγίας Γραφής όπου ο Ιησούς μάς δείχνει τον Πατέρα.

Ο Ιησούς ήταν ο αντιπρόσωπος του Πατέρα στη γη και ήρθε για να εκπληρώσει ως άνθρωπος το θέλημα του Πατέρα. Ο Ιησούς δήλωσε ότι επιθυμεί να κάνει το θέλημα του Πατέρα και όχι το δικό Του (Ιωάν. 5:30). Αυτή η δήλωση μάς δείχνει ότι έδωσε όλη τη ζωή Του στον Θεό.

Επίσης, είπε ότι ο Πατέρας Τον έστειλε να τελειώσει το έργο Του - τη σωτηρία της ανθρωπότητας - και ότι ο Πατέρας είδε και δέχτηκε το έργο που έκανε ο Ιησούς (Ιωάν. 5:36-38).

Ο Ιησούς διακηρύττει ότι ο Πατέρας Τον απέστειλε για να υπηρετήσει και μόνο μέσω Αυτού οι άνθρωποι να έρθουν στον Θεό (Ιωάν. 6:40, 44). Ο Πατέρας επιθυμεί οι άνθρωποι να δεχτούν την αιώνια ζωή. Αυτή η ζωή πηγάζει από τον Ιησού, ο Οποίος υπόσχεται την ανάσταση από τους νεκρούς στη Δευτέρα Παρουσία Του.

`Διαβάστε Ιωάν. 7:16, 8:38, 14:10, 23, 15:1, 9, 10, 16:27, 28, 17:3. Τι μας διδάσκουν τα ακόλουθα εδάφια για τον Ιησού και τη σχέση Του με τον Πατέρα;`

Οι ισχυρισμοί του Ιησού για τη σχέση Του με τον Πατέρα είναι εκπληκτικοί. Υποστηρίζει ότι όλες οι διδασκαλίες Του είναι και του Πατέρα, πως τα λόγια Του τα άκουσε από τον Πατέρα, πως όταν πιστεύουμε σε Αυτόν, πιστεύουμε και στον Πατέρα. Όλα τα λόγια και τα έργα Του είναι του Πατέρα. Μαζί με τον Πατέρα, με αγάπη εργάζονται για τη σωτηρία της ανθρωπότητας. Τι μαρτυρία για τη στενή σχέση του Ιησού με τον Πατέρα Του στον ουρανό!