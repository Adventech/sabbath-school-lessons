---
title:  Το Αγιο Πνευμα
date:  11/12/2024
---

Στο ευαγγέλιο του Ιωάννη, το Άγιο Πνεύμα δεν εμφανίζεται τόσο όσο ο Πατέρας και ο Υιός. Η βοήθεια, όμως, του Αγίου Πνεύματος είναι πολύ σημαντική στην επιτυχία του έργου του Ιησού.

`Διαβάστε Ιωάν. 1:10-13. Τι μας διδάσκουν αυτά τα εδάφια για το πόσο σημαντικό είναι το Άγιο Πνεύμα στο έργο του Θεού για τη μεταστροφή της καρδιάς και της σωτηρίας μας;`

Στο Ιωάν. 1, βλέπουμε ότι το έργο του Αγίου Πνεύματος είναι πολύ σημαντικό στο σχέδιο του Θεού για τη σωτηρία των αμαρτωλών. Ο Ιωάννης μάς λέει ότι όσοι πιστεύουν στον Θεό γίνονται παιδιά Του. «Οι οποίοι, όχι από αίματα ούτε από θέλημα σάρκας ούτε από θέλημα άνδρα, αλλά από τον Θεό γεννήθηκαν» (Ιωάν. 1:13). Αυτή η μεταστροφή προέρχεται από το έργο του Αγίου Πνεύματος.

`Διαβάστε Ιωάν. 3:5-8, 6:63, 14:26, 15:26, 16:7-11. Τι μας διδάσκει ο Ιωάννης για το έργο του Αγίου Πνεύματος;`

«Περιγράφοντας στους μαθητές Του το έργο του Αγίου Πνεύματος, ο Ιησούς επεδίωξε να τους εμπνεύσει τη χαρά και την ελπίδα που ενέπνευσαν τη δική Του καρδιά. Έχαιρε για την περισσή βοήθεια που προμήθεψε στην εκκλησία Του. Το Άγιο Πνεύμα είναι το υπέρτατο δώρο που μπορούσε να ζητήσει από τον Πατέρα για την ανύψωση του λαού Του. Το Πνεύμα δόθηκε σαν μια αναγεννητική δύναμη, χωρίς την οποία η θυσία του Χριστού δεν θα είχε αξία. Η δύναμη του κακού είχε ριζώσει βαθειά επί αιώνες και η υποταγή των ανθρώπων στη σατανική αυτή δουλεία ήταν καταπληκτική. Θα μπορούσε κανείς να αντισταθεί και να νικήσει την αμαρτία μόνο με την κραταιά επέμβαση του τρίτου προσώπου της τριαδικής Θεότητας που θα ερχόταν όχι με περιορισμένη δύναμη, αλλά με την πληρότητα της Θεϊκής ισχύος.» Έ. Χουάιτ, Ζ.Χ., σελ. 645.

Όταν δεχόμαστε το Άγιο Πνεύμα, λαμβάνουμε ευλογίες. Το Άγιο Πνεύμα μάς λέει ότι ο Θεός είναι Αληθινός (Ιωάν. 3:33). Μας δείχνει τις αμαρτίες μας. Μας οδηγεί στον αγιασμό και μας δείχνει το λάθος μας (Ιωάν. 16:8-11). Εάν θέλουμε να γνωρίζουμε το σωστό, το καλό και το κακό, πρέπει να δώσουμε την καρδιά μας στον Θεό και να υπακούσουμε στον Λόγο Του. Τότε, το Άγιο Πνεύμα θα μας βοηθήσει. Θα μας πείσει ότι πρέπει να αλλάξουμε τη ζωή μας. Θα μας δώσει τη δύναμη να σταματήσουμε να αμαρτάνουμε.