---
title:  «Εγω Ειμαι Η Αληθεια»
date:  04/12/2024
---

`Διαβάστε Ιωάν. 1:14, 17, 8:32, 14:6, 15:26. Πώς συνδέει ο Ιωάννης την αλήθεια με τον Ιησού;`

Επανειλημμένως στο βιβλίο του Ιωάννη βλέπουμε ότι η αλήθεια συνδέεται με τον Ιησού, τον Πατέρα και το Άγιο Πνεύμα. Ο Ιησούς συνδέεται με το φως και όχι με το σκοτάδι (Ιωάν. 1:1-14, 3:19-21). Τα ψέματα συσχετίζονται με τον Διάβολο και την αμαρτία (Ιωάν. 8:44-46). Στο ευαγγέλιο του Ιωάννη, η αλήθεια είναι κάτι περισσότερο από μια πληροφορία και σωστούς αριθμούς. Η αλήθεια είναι η υπακοή στον Θεό και η εκπλήρωση του θελήματός Του.

«Πολλοί αναζητούν τον ζωντανό Θεό και λαχταρούν την παρουσία Του. Φιλοσοφικές θεωρίες και λογοτεχνικά δοκίμια, όσο λαμπρά και να είναι, δεν ικανοποιούν την καρδιά. Οι ισχυρισμοί και οι επινοήσεις δεν έχουν καμιά αξία. Αφήστε ο Λόγος του Θεού να μιλήσει στους ανθρώπους. Εκείνοι που άκουγαν μόνο παραδόσεις, ανθρώπινες θεωρίες κι αποφθέγματα, ας ακούσουν τη φωνή Εκείνου που ο Λόγος Του μπορεί να ετοιμάσει την ψυχή για την αιώνια ζωή.» Έ. Χουάιτ, Λ.Ζ., σελ. 18.

Σκεφτείτε τι σημαίνει για τον Ιησού να είναι η Αλήθεια. Ο Ιησούς είναι ο Λόγος που ήταν μαζί με τον Θεό από την αρχή, και είναι ο Δημιουργός των πάντων (Ιωάν. 1:1-4). Ο Ιησούς ήταν ανέκαθεν Ένα με τον Πατέρα. Και οι δύο τους βρίσκονταν σε τέλεια συμφωνία μεταξύ τους. Ο Ιησούς είναι επίσης ο «Εγώ είμαι». Δεν υπόκειται στον έλεγχο κανενός. Τα πάντα ζουν και υπάρχουν διότι τα δημιούργησε ο Ιησούς.

«Επειδή διαμέσου Αυτού χτίστηκαν τα πάντα, αυτά που είναι μέσα στους ουρανούς και αυτά που είναι επάνω στη γη, τα ορατά και τα αόρατα, είτε θρόνοι είτε κυριότητες είτε αρχές είτε εξουσίες, τα πάντα χτίστηκαν διαμέσου Αυτού και γι’ Αυτόν· και Αυτός είναι πριν από όλα, και όλα συντηρούνται διαμέσου Αυτού» (Κολ. 1:16, 17).

Ο Ιησούς δεν είναι απλώς Κάποιος που λέει την αλήθεια. Ο Ιησούς είναι η Αλήθεια. Η Αλήθεια δεν είναι μια ιδέα ή ανθρώπινη ανακάλυψη. Η Αλήθεια είναι ένα Πρόσωπο! Αυτό το πρόσωπο είναι ο Ιησούς.

Η Αλήθεια, ο Ιησούς, μπορεί να συγκριθεί με τον ήλιο που λάμπει σε όλη τη γη (Ιωάν. 8:12). Ο C. S. Lewis λέει, «Πιστεύω στον Χριστιανισμό με τον ίδιο τρόπο που πιστεύω ότι ο ήλιος ανατέλλει. Είδα τον ήλιο να ανατέλλει. Έτσι, ο ήλιος με βοηθάει σε όλα τα υπόλοιπα.» -Is Theology Poetry? p. 15. Ο Ιησούς είναι η Αλήθεια που μας βοηθάει να κατανοήσουμε τη ζωή και καθετί γύρω από αυτή.