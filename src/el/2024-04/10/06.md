---
title:  Η Αγια Γραφη Και Η Αληθεια
date:  05/12/2024
---

Το βιβλίο του Ιωάννη μας λέει για Εκείνον που είναι η Οδός, η Αλήθεια και η Ζωή. Η Π.Δ. και η Κ.Δ. έχουν ένα σημαντικό ρόλο στο να μας διδάξουν τη Βιβλική αλήθεια. Η Αγία Γραφή μάς διδάσκει ποιος είναι ο Ιησούς και γιατί ήρθε στη γη.

`Διαβάστε Ιωάν. 5:38-40. Τι λέει εδώ ο Ιησούς για την Αγία Γραφή;`

Επανειλημμένως, ο Ιησούς και οι μαθητές Του χρησιμοποιούσαν την Αγία Γραφή για να δείξουν ότι ήταν ο Σωτήρας. Ο Ιησούς είπε, «Επειδή, αν πιστεύατε στον Μωυσή, θα πιστεύατε και σε Μένα· δεδομένου ότι, για Μένα Εκείνος έγραψε. Αλλά, αν σε όσα εκείνος έγραψε δεν πιστεύετε, πώς θα πιστέψετε στα δικά Μου λόγια;» (Ιωάν. 5:46, 47).

`Διαβάστε Λουκ. 24:27. Γιατί είναι σημαντικό ότι ο Ιησούς χρησιμοποίησε την Αγία Γραφή για να δείξει τη σπουδαιότητα της αποστολής Του;`

Στο ευαγγέλιο του Ματθαίου, ο Ιησούς αναφέρει ένα εδάφιο από την Έξοδο, λέγοντας στους Ιουδαίους, «Για την ανάσταση, όμως, δεν διαβάσατε αυτό που ειπώθηκε σε σας από τον Θεό;» (Ματθ. 22:31). Ομοίως, ο Ζαχαρίας αναφέρθηκε στις υποσχέσεις του Θεού: «Όπως μίλησε με το στόμα των αγίων προφητών Του, που ήσαν από παλιά» (Λουκ. 1:70). Ο Πέτρος κήρυξε την ημέρα της Πεντηκοστής: «Άνδρες αδελφοί, έπρεπε να εκπληρωθεί η γραφή αυτή, που το Άγιο Πνεύμα είχε προείπει διαμέσου του στόματος του Δαβίδ για τον Ιούδα, οποίος έγινε οδηγός σ’ αυτούς που συνέλαβαν τον Ιησού» (Πράξ. 1:16).

Η Αγία Γραφή δεν είναι ένα σχολικό επιστημονικό βιβλίο. Δεν εξηγεί πώς διαιρείται το μικρότερο μέρος ενός εγκεφαλικού κυττάρου ή πώς να χειρουργήσεις ένα ανθρώπινο σώμα. Όμως, μας παρέχει κάτι πιο σημαντικό από ανθρωπογενείς γνώσεις. Μας βοηθάει να κατανοήσουμε ποιοι είμαστε και γιατί είμαστε εδώ. Η Αγία Γραφή είναι όπως το φως που μάς βοηθάει να δούμε. Χωρίς αυτό, δεν μπορούμε να αντιληφθούμε τον Θεό, να γνωρίσουμε ποιος είναι, από πού προέρχεται, γιατί είμαστε εδώ, ποιο είναι το νόημα της ζωής και τι θα συμβεί στο μέλλον.

`ΣΚΕΨΗ: Ποιες είναι μερικές Βιβλικές αλήθειες που η επιστήμη δεν μπορεί να διδάξει;`