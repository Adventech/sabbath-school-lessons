---
title:  Ο Λαζαρος Ξυπναει Απο Τους Νεκρους
date:  10/10/2024
---

Το Ιωάν. 11:είναι γεμάτο δυσάρεστα νέα. Ο Λάζαρος, ο αγαπημένος φίλος του Ιησού, είναι άρρωστος (εδ. 19, 31, 33). Οι αδελφές του είναι λυπημένες, επειδή ο Ιησούς δεν απέτρεψε τον θάνατό του (εδ. 21, 32). Είναι μια θλιβερή ιστορία, μιας και βλέπουμε τον Ιησού να κλαίει (εδ. 35).

Ο Ιησούς καθυστέρησε δύο ημέρες προτού ξεκινήσει το ταξίδι του για τον Λάζαρο (εδ. 6). Εκπλήσσει μάλιστα με τη δήλωσή Του, ότι χαίρεται που δεν πήγε στον φίλο Του νωρίτερα (εδ. 14, 15). Δεν ενδιαφέρεται για τον Λάζαρο; Φυσικά ενδιαφέρεται! Όμως, ο Ιησούς χαίρεται επειδή η καθυστέρηση θα Του δώσει την ευκαιρία να δείξει την παντοδυναμία του Θεού και να δοξάσει το όνομά Του.

Όταν ο Ιησούς φτάνει στο σπίτι του Λαζάρου, ο φίλος Του είναι ήδη τέσσερις ημέρες νεκρός (εδ. 17-27). Το σώμα του είχε αρχίσει να μυρίζει. Η Μάρθα λέει στον Ιησού, «Κύριε, μυρίζει ήδη» (εδ. 39). Σίγουρα, η καθυστέρησή Του κάνει το θαύμα της ανάστασης του Λαζάρου από τους νεκρούς πιο δυνατό και εκπληκτικό! Ο Ιησούς πήγαινε να αναστήσει ένα νεκρό σώμα που μύριζε. Τι άλλη απόδειξη χρειάζονταν οι Ιουδαίοι ότι ο Ιησούς είναι ο Ίδιος ο Θεός;

Ως Θεός, ο Ιησούς ήταν Εκείνος που δημιούργησε τη ζωή. Έτσι, είχε την εξουσία επάνω στον θάνατο. Ο Ιησούς χρησιμοποιεί τον θάνατο του Λαζάρου για να διδάξει τους Ιουδαίους μια σημαντική Βιβλική αλήθεια για τον Εαυτό Του: «Εγώ είμαι η ανάσταση και η ζωή· αυτός που πιστεύει σε Μένα, και αν πεθάνει, θα ζήσει» (εδ. 25).

`Διαβάστε Ιωάν. 11:38-44. Τι κάνει ο Ιησούς για να στηρίξει τα λόγια Του στο Ιωάν. 11:25, 26;`

Ο Ιησούς λέει ότι είναι το Φως του κόσμου (Ιωάν. 8:12, 9:5) όταν επαναφέρει την όραση στον τυφλό (Ιωάν. 9:7). Ομοίως, όταν ξυπνάει τον Λάζαρο από τους νεκρούς (Ιωάν. 11:43, 44), δείχνει ότι είναι η Ανάσταση και η Ζωή (Ιωάν. 11:25). Αυτό το θαύμα, περισσότερο από κάθε άλλο, δείχνει ότι ο Ιησούς είναι Θεός, Αυτός που δίνει ζωή. Αυτό το θαύμα στηρίζει την ιδέα του Ιωάννη ότι ο Ιησούς είναι ο Υιός του Θεού. Εάν πιστεύουμε σε Αυτόν, θα μας δώσει αιώνια ζωή (Ιωάν. 20:30, 31). Δυστυχώς στο τέλος της ιστορίας βλέπουμε μία τραγική ειρωνεία (Ιωάν. 11:45-54). Πώς είναι δυνατόν ο Ιησούς να μπορεί να αναστήσει νεκρούς και παρόλα αυτά οι Φαρισαίοι να πιστεύουν ότι μπορούν να Τον σταματήσουν θανατώνοντάς Τον;