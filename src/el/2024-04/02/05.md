---
title:  Ο Ιησους Θεραπευει Εναν Τυφλο – Μερος Δευτερο
date:  09/10/2024
---

`Διαβάστε Ιωάν. 9:17-34. Τι ρώτησαν οι Φαρισαίοι τον τυφλό αφότου ο Ιησούς τον θεράπευσε; Πώς απάντησε ο άνδρας;`

Στο Ιωάν. 9:17-34 είναι το μόνο σημείο που ο Ιησούς δεν εμφανίζεται προσωπικά στην ιστορία. Όμως, οι άνθρωποι μιλούν γι’ Αυτόν! Η ιστορία του τυφλού ξεκινάει με μια ερώτηση των μαθητών Του. Θέλουν να μάθουν ποιανού οι αμαρτίες, του τυφλού ή των γονιών του, επέφεραν την ασθένειά του (εδ. 2). Ομοίως, η αμαρτία είναι το θέμα συζήτησης και σε αυτό το μέρος της ιστορίας. Οι Φαρισαίοι πιστεύουν ότι ο Ιησούς είναι αμαρτωλός, επειδή θεράπευσε το Σάββατο (εδ. 16, 24). Οι Ιουδαίοι ηγέτες κατηγορούν τον θεραπευμένο άνδρα, λέγοντάς του: «Εσύ γεννήθηκες ολόκληρος μέσα σε αμαρτίες» (εδ. 34).

Βλέπετε πώς αντιστρέφονται όλα στην ιστορία; Ο άνδρας που ήταν τυφλός, τώρα βλέπει όλο και πιο καθαρά. Βλέπει με τα μάτια του και αντιλαμβάνεται με τη διάνοιά του ότι οι Φαρισαίοι αρνούνται να δουν ή να πιστέψουν στον Ιησού. Τυφλώνονται όλο και περισσότερο ως προς την κατανόηση τους για τον Ιησού (εδ. 16). Έτσι, δεν μπορούν να καταλάβουν από που προέρχεται (εδ. 29).

Ο Ιωάννης χρησιμοποιεί αυτήν την ιστορία για να μας πει ποιος είναι ο Ιησούς: «το Φως του κόσμου» (Ιωάν. 9:5 συγκρίνετε με 8:12). Η ιστορία ασχολείται με τη μυστηριώδη προέλευση του Ιησού. Ποιος είναι; Από πού προέρχεται; Ποια είναι η αποστολή Του εδώ στη γη; (Ιωάν. 9:12, 29 συγκρίνετε με Ιωάν. 1:14). Επίσης, σε αυτό το κεφάλαιο γίνεται πάλι αναφορά στον Μωυσή (Ιωάν. 9:28, 29 συγκρίνετε με Ιωάν. 5:45, 46 και 6:32). Τέλος, έχουμε και την ανταπόκριση του κόσμου. Ορισμένοι αγαπούν το σκοτάδι περισσότερο από το φως, ενώ άλλοι ανταποκρίνονται με πίστη (Ιωάν. 9:16-18, 35-41 συγκρίνετε με Ιωάν. 1:9-16, 3:16-21, 6:60-71).

Οι Φαρισαίοι είναι πνευματικά τυφλοί. Έπρεπε να είναι οι πρώτοι που θα δέχονταν τον Ιησού ως Σωτήρα. Όμως, απορρίπτουν όλες τις ισχυρές αποδείξεις που τους έστειλε ο Θεός. Δεν μπορούν να δουν την αλήθεια. Ή ίσως, δεν θέλουν να τη δουν. Αυτή η ιστορία είναι μια δυνατή προειδοποίηση για το πώς μπορεί να εξαπατηθεί η καρδιά μας πιστεύοντας ένα ψέμα.

`ΣΚΕΨΗ: Ποιο σημαντικό κανόνα διαβάζουμε στην Α’ Κορ. 1:26-29 και πώς μας βοηθάει σήμερα;`