---
title:  Ο Ιησους Μιλαει Για Τον Θεο
date:  07/10/2024
---

`Διαβάστε Ιωάν. 6:14, 15, 26-36. Πώς ανταποκρίθηκαν οι άνθρωποι στο θαύμα αυτό και πώς το χρησιμοποίησε ο Ιησούς για να τους διδάξει;`

Οι Ιουδαίοι περίμεναν να έρθει ένας Σωτήρας και να τους σώσει από τον ρωμαϊκό ζυγό. Δύο από τα δυσκολότερα πράγματα που πρέπει να κάνει ένας στρατηγός στον πόλεμο είναι να χορτάσει το στράτευμά του και να φροντίσει τους τραυματίες και τους νεκρούς. Ο Ιησούς έκανε πολλά θαύματα που έδειχναν ότι θα μπορούσε να θρέψει έναν στρατό και να φροντίσει όποιον είχε πληγωθεί ή πεθάνει.

Όμως, ο Ιησούς δεν ήρθε για να χορτάσει ή να φροντίσει τους πληγωμένους ή νεκρούς στρατιώτες. Όταν χόρτασε τους 5.000 άνδρες, έδειξε ότι ο ίδιος ο Θεός κατέβηκε στη γη από τον ουρανό. Ο Ιησούς λέει, «Εγώ είμαι ο Άρτος της ζωής· όποιος έρχεται σε Μένα, δεν θα πεινάσει· και όποιος πιστεύει σε Μένα, δεν θα διψάσει ποτέ» (Ιωάν. 6:35).

Αξιοσημείωτο είναι ότι η αναφορά στον άρτο ξεκινάει με τη φράση, «Εγώ είμαι». Αυτή τη δήλωση τη συναντάμε επτά φορές στο βιβλίο του Ιωάννη. Κάθε φορά που ο Ιησούς λέει «Εγώ είμαι», συνδέεται με μια δήλωση. (1) «Εγώ είμαι ο άρτος της ζωής» (Ιωάν. 6:35). (2) «Εγώ είμαι το φως του κόσμου» (Ιωάν. 8:12). (3) «Εγώ είμαι η θύρα» (Ιωάν. 10:7, 9). (4) «Εγώ είμαι ο ποιμένας ο καλός» (Ιωάν. 10:11, 14). (5) «Εγώ είμαι η ανάσταση και η ζωή» (Ιωάν. 11:25). (6) «Εγώ είμαι ο δρόμος, και η αλήθεια, και η ζωή» (Ιωάν. 14:6). (7) «Εγώ είμαι η άμπελος η αληθινή» (Ιωάν. 15:1). Καθεμιά από αυτές τις επτά δηλώσεις μάς βοηθούν να κατανοήσουμε μια σημαντική Βιβλική αλήθεια για τον Ιησού. Επίσης, η φράση, «Εγώ είμαι», μας υπενθυμίζει την Έξ. 3, όπου ο ίδιος ο Θεός εμφανίζεται στον Μωυσή ως ο Παντοδύναμος, «Εγώ είμαι». Ο Ιησούς είναι ο «Εγώ είμαι».

Είναι λυπηρό, αλλά την εποχή του Ιησού οι άνθρωποι δεν αντιλήφθηκαν αυτήν τη Βιβλική αλήθεια. Περίμεναν έναν Σωτήρα που θα τους παρείχε ευλογίες και πλούτο στην επίγεια ζωή και αρνήθηκαν την αλήθεια που οδηγεί στην αιώνια ζωή. Ας προσέξουμε, λοιπόν, να μην πέσουμε στην ίδια παγίδα.