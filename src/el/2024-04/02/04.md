---
title:  Ο Ιησους Θεραπευει Εναν Τυφλο – Μερος Πρωτο
date:  08/10/2024
---

`Διαβάστε Ιωάν. 9:1-16. Τι πίστευαν οι μαθητές του Ιησού για την ασθένεια αυτού του ανθρώπου; Με ποιον τρόπο ο Ιησούς διόρθωσε τις λανθασμένες πεποιθήσεις τους;`

Οι μαθητές πίστευαν ότι οι ασθένειες είναι αποτέλεσμα κάποιας αμαρτίας. Ορισμένες ιστορίες της Π.Δ. τους οδήγησαν στο συμπέρασμα αυτό (συγκρίνετε με Έξ. 20:5, Β’ Βασ. 5:15-27, 15:5, Β’ Χρον. 26:16-21). Όμως, η ιστορία του Ιώβ έπρεπε να τους είχε βοηθήσει να θυμηθούν ότι η αιτία των συμφορών δεν είναι πάντα η αμαρτία.

Ο Ιησούς ξεκαθαρίζει τα πράγματα, χωρίς να αρνηθεί τη σχέση μεταξύ της αμαρτίας και της θλίψης, δείχνοντας σε έναν υψηλότερο σκοπό μιας και με τη θεραπεία αυτή θα δοξαζόταν ο Θεός. Η ιστορία με τον τυφλό μάς υπενθυμίζει την ιστορία της δημιουργίας στη Γένεση. Στη Γέν. 2:7, ο Θεός δημιουργεί τον άνθρωπο από χώμα. Ομοίως, ο Ιησούς χρησιμοποιεί χώμα για να φτιάξει πηλό και να θεραπεύσει τα μάτια του τυφλού.

Στα ευαγγέλια του Ματθαίου, του Μάρκου και του Λουκά τα θαύματα έχουν κοινό μοτίβο: (1) Ο συγγραφέας αναφέρει το πρόβλημα που πρέπει να λυθεί. (2) Ο ασθενής που χρειάζεται θεραπεία έρχεται στον Ιησού. (3) Ο Ιησούς θεραπεύει τον ασθενή. (4) Ο θεραπευμένος δοξάζει τον Θεό για τη θεραπεία. Συχνά και εκείνοι που βλέπουν το θαύμα δοξάζουν τον Θεό.

Στο Ιωάν. 9, βλέπουμε στο θαύμα και τα τέσσερα παραπάνω στοιχεία. Ωστόσο, ο Ιωάννης δίνει και κάτι ακόμη: τη σημασία του θαύματος που είναι και το πιο σημαντικό μέρος της ιστορίας. Ο θεραπευμένος άνδρας και οι Ιουδαίοι ηγέτες έχουν μια μακροσκελή συζήτηση για τη σημασία της θεραπείας του.

Μέχρι και το εδ. 14, ο αναγνώστης δεν γνωρίζει ότι ο Ιησούς θεράπευσε τον τυφλό το Σάββατο. Οι Ιουδαίοι ηγέτες κατηγορούν τον Ιησού ότι παραβίασε το Σάββατο και γι’ αυτό δεν μπορούν να πιστέψουν ότι προέρχεται από τον Θεό. Ωστόσο, κάποιοι άλλοι σκέφτηκαν ότι κανένας αμαρτωλός δεν μπορεί να κάνει τα θαύματα που έκανε ο Ιησούς. Ο άνθρωπος που ήταν τυφλός βλέπει ποιος είναι ο Ιησούς στην πραγματικότητα. Όμως, οι θρησκευτικοί ηγέτες είναι τυφλοί και δεν μπορούν να δεχτούν ότι ο Ιησούς είναι Θεός.