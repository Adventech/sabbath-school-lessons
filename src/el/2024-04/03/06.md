---
title:  'Επανεμφανιζομενα Θεματα: Δοξα'
date:  17/10/2024
---

`Διαβάστε Ιωάν. 17:1-5. Τι εννοούσε ο Ιησούς λέγοντας, «Πατέρα, ήρθε η ώρα· δόξασε τον Υιό σου, για να σε δοξάσει και ο Υιός Σου» (εδ. 1);`

Στην αρχή του ευαγγελίου, ο συγγραφέας παρουσιάζει τον Ιησού ως τον Υιό του Θεού και ως τον Δημιουργό των πάντων. «Όλα έγιναν διαμέσου Αυτού· και χωρίς Αυτόν δεν έγινε ούτε ένα το οποίο έχει γίνει» (Ιωάν. 1:3). Επίσης, μιλάει για τη δόξα του Ιησού: «Και ο Λόγος έγινε σάρκα, και κατοίκησε ανάμεσά μας, (και είδαμε τη δόξα Του, δόξαν ως Μονογενή από τον Πατέρα), γεμάτος χάρη και αλήθεια» (Ιωάν. 1:14). Ο όρος «δόξα» σημαίνει λαμπρότητα, υπόληψη και τιμή. Ο Ιωάννης χρησιμοποιεί τον όρο «δόξα» για να δείξει το πώς οι άνθρωποι τιμούν τον Ιησού και πώς ο Ιησούς τιμήθηκε από τον Θεό.

Ο συγγραφέας συνδέει το θέμα της δόξας και της τιμής στον Ιησού με την «ώρα» Του, δηλαδή με τον θάνατό Του (Ιωάν. 2:4, 7:30, 8:20, 12:23-27, 13:1, 16:32, 17:1). Έτσι, ο Σταυρός είναι η «ώρα» που ο Ιησούς θα δοξαστεί.

Ίσως να σκεφτούμε: Πώς μπορεί ο Σταυρός να είναι η ώρα της δόξας, εφόσον ήταν ο πιο επαίσχυντος τρόπος θανάτωσης στην ρωμαϊκή αυτοκρατορία; Ο Θεός επάνω στον σταυρό μάς δείχνει το πώς η ιστορία του ουρανού συνδέεται με τη δική μας.

Ως άνθρωπος, ο Ιησούς υπέφερε έναν φριχτό θάνατο. Καρφώθηκε επάνω στον σταυρό σαν εγκληματίας. Πριν πεθάνει, αναφώνησε, «Θεέ μου, Θεέ μου, γιατί Με εγκατέλειψες;» (Ματθ. 27:46). Βλέπουμε αυτήν την ανθρώπινη, σκοτεινή πλευρά του σταυρού στα ευαγγέλια του Μάρκου και του Ματθαίου (Ματθ. 27:46, Μαρκ. 15:34).

Όμως, ο σταυρός έχει μια ακόμη έννοια: την έννοια της δόξας. Βλέπουμε αυτή τη δόξα στα ευαγγέλια του Λουκά και του Ιωάννη (Λουκ. 23:32-47, Ιωάν. 19:25-30). Ο Σταυρός είναι το σημείο που ο Θεός σώζει τους αμαρτωλούς και τους προσφέρει έλεος. Επίσης, ο Ιησούς, ο Υιός του Θεού, προσφέρει τον Εαυτό Του στον Πατέρα.

Τι παράξενο! Η ενδοξότερη στιγμή του Θεού εκδηλώνεται στην πιο επαίσχυντη, όταν επωμίστηκε τις αμαρτίες του κόσμου.

`ΣΚΕΨΗ: Σκεφτείτε τι σημαίνει το ότι ο Θεός έπρεπε να πεθάνει στον σταυρό για να μας σώσει από την αμαρτία. Τι μας λέει αυτό για το πόσο σοβαρό είναι το θέμα της αμαρτίας;`