---
title:  'Επανεμφανιζομενα Θεματα: Πιστη/απιστια'
date:  16/10/2024
---

`Διαβάστε Ιωάν. 3:16-21, 9:35-41, 12:36-46. Πώς αυτά τα εδάφια επαναλαμβάνουν το θέμα της πίστης/απιστίας που είδαμε στον πρόλογο του ευαγγελίου;`

Στο ευαγγέλιο του Ιωάννη, υπάρχουν δύο ομάδες ανθρώπων: (1) εκείνοι που πιστεύουν στον Ιησού και Τον δέχονται ως Σωτήρα και (2) εκείνοι που επιλέγουν να μην πιστεύουν σε Αυτόν.

Οι έντεκα μαθητές του Ιησού ανήκουν στην πρώτη ομάδα. Το ίδιο και ο Νικόδημος (ο οποίος δεν πείθεται αμέσως), η Σαμαρείτισσα και ο εκ γενετής τυφλός. Στη δεύτερη ομάδα υπάγονται οι Φαρισαίοι και οι αρχιερείς, ένας από τους μαθητές του Ιησού, και ορισμένοι από εκείνους που είδαν τον Ιησού να κάνει το θαύμα με τους 5.000.

Ο Ιωάννης δεν χρησιμοποιεί πουθενά στο ευαγγέλιο τα ουσιαστικά «πίστη» ή «πεποίθηση, ωστόσο, συναντάμε το ρήμα «πιστεύω» 98 φορές! Ο όρος αυτός χρησιμοποιείται στην Κ.Δ. 241 φορές. Βλέπουμε, λοιπόν, ότι το ρήμα «πιστεύω» είναι πολύ σημαντικό στο κατά Ιωάννη ευαγγέλιο. Γιατί ο συγγραφέας επιλέγει αυτό το ενεργητικό ρήμα και όχι τον όρο «πίστη» ή «πεποίθηση»; Ίσως επειδή θέλει να κατανοήσουμε ότι το να είμαστε Χριστιανοί απαιτεί ενεργητικότητα. Δείχνουμε ότι είμαστε Χριστιανοί με τον τρόπο ζωής μας και όχι με το τι πιστεύουμε. Όπως ξέρουμε, ακόμη και ο Διάβολος πιστεύει στον Ιησού (διαβάστε Ιάκ. 2:19).

Στο βιβλίο του Ιωάννη, οι δύο ομάδες έχουν διαφορετική αντίληψη για τον Ιησού. Εκείνοι που πιστεύουν στον Ιησού, είναι ανοικτοί σε Αυτόν και δεν φεύγουν μακριά Του ακόμη κι όταν τους επιπλήττει ή τους προειδοποιεί. Ο Ιησούς είναι το Φως που λάμπει επάνω τους και διαμέσου της πίστης γίνονται παιδιά του Θεού.

Εκείνοι που δεν δέχονται τον Ιησού έρχονται σε Αυτόν για να Τον πολεμήσουν. Αγαπούν το σκοτάδι και όχι το φως. Αυτοί οι άνθρωποι δεν δέχονται τα λόγια του Ιησού. Τον βλέπουν να καταργεί τις παραδόσεις και να μην εκπληρώνει τις προσδοκίες τους. Κρίνουν τον Ιησού. Δεν επιτρέπουν στις διδασκαλίες Του να τους ελέγξουν. Παρατηρούμε επανειλημμένως αυτή τη συμπεριφορά στους Ιουδαίους θρησκευτικούς ηγέτες, οι οποίοι θα έπρεπε πρώτοι να είχαν δεχτεί τον Ιησού.