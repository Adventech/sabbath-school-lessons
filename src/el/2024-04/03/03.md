---
title:  «Και Ο Λογος Εγινε Σαρκα»
date:  14/10/2024
---

`Διαβάστε Ιωάν. 1:1-3, 14. Τι μας λένε αυτά τα εδάφια για τον Ιησού; Γιατί αυτή η Βιβλική αλήθεια είναι τόσο σημαντική;`

Ο Ιωάννης δεν ξεκινάει το βιβλίο του για τη ζωή του Ιησού με το όνομα «Ιησούς», ούτε με τη διακονία Του ως Σωτήρας. Αρχίζει με τη φράση «ο Λόγος». Την εποχή του συγγραφέα, οι Έλληνες στοχαστές χρησιμοποιούσαν τον όρο λόγος για να αναφερθούν στις έννοιες της λογικής και της αιτίας.

O αρχαίος Έλληνας φιλόσοφος, Πλάτωνας, πίστευε ότι η ζωή είχε δύο διαστάσεις. Η μία διάσταση ήταν στον ουρανό, όπου όλα ήταν τέλεια και χωρίς μεταβολές, ενώ η δεύτερη ήταν στη γη, όπου όλα ήταν μεταβλητά και ατελή. Μερικοί στοχαστές στη Βιβλική εποχή υποστήριζαν ότι ο λόγος ήταν ένας τέλειος τόπος ανάμεσα στον ουρανό και τη γη.

Ο Ιωάννης χρησιμοποιεί τον όρο «Λόγος» με έναν εντελώς διαφορετικό τρόπο από τον Πλάτωνα. Λέει ότι η αλήθεια ή ο «Λόγος» δεν είναι μια πνευματική δυσνόητη έννοια. Δεν είναι ένας τόπος ανάμεσα στον ουρανό και τη γη. Για τον Ιωάννη ο «Λόγος» είναι ένα Πρόσωπο: Ο Ιησούς Χριστός. Ο «Λόγος» ενανθρωπίστηκε και έζησε ανάμεσά μας (Ιωάν. 1:4).

Επίσης, ο συγγραφέας πιστεύει ότι ο «Λόγος» είναι ο Λόγος του Θεού, δηλαδή η Αγία Γραφή. Το σημαντικότερο είναι ότι ο Θεός επικοινωνεί μαζί μας. Παρουσιάζεται στους ανθρώπους με τον πιο καταπληκτικό τρόπο: «Ο Λόγος έγινε σάρκα, και κατοίκησε ανάμεσά μας» (Ιωάν. 1:14). Στο ευαγγέλιο του Ιωάννη, ο «Λόγος» μάς δείχνει τον αιώνιο Θεό, ο Οποίος είναι πέρα από τον χώρο και τον χρόνο. Ο Ίδιος ο Θεός μιλάει, ενεργεί και επικοινωνεί με τους ανθρώπους σε προσωπικό επίπεδο. Ο όρος «Λόγος» δηλώνει ότι ο αιώνιος Θεός έγινε άνθρωπος σαν εμάς.

Στο Ιωάν. 1:14, διαβάζουμε «ο Λόγος έγινε σάρκα, και κατοίκησε ανάμεσά μας» (Ιωάν. 1:14). Ο όρος «κατοίκησε», (“εσκήνωσε” στο αρχαίο κείμενο), μας παραπέμπει στην Έξ. 25:8, όπου ο Θεός ζητάει από τους Ισραηλίτες να κατασκευάσουν ένα αγιαστήριο, το οποίο έμοιαζε με σκηνή. Έτσι, ο Θεός θα κατοικούσε με τον λαό Του. Ομοίως, με την ενσάρκωσή Του, ο Ιησούς, ο Υιός του Θεού, κάλυψε τη δόξα Του για να μπορούν οι άνθρωποι να έρθουν σε επαφή μαζί Του.

`ΣΚΕΨΗ: Ο Θεός που μας δημιούργησε, έγινε Ένας από εμάς και κατοίκησε ανάμεσά μας. Τι μας λέει αυτό για την αγάπη του Θεού για εμάς;`