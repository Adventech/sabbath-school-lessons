---
title:  «Τετελεσται»
date:  17/12/2024
---

Όπως βλέπουμε στο Ιωάν. 19:17-22, ο Πιλάτος έγραψε μια επιγραφή και την τοποθέτησε στον σταυρό. Η επιγραφή, η οποία ήταν γραμμένη στα Λατινικά, τα Ελληνικά και τα Εβραϊκά, έλεγε: «Ο ΙΗΣΟΥΣ Ο ΝΑΖΩΡΑΙΟΣ, Ο ΒΑΣΙΛΙΑΣ ΤΩΝ ΙΟΥΔΑΙΩΝ» (Ιωάν. 19:19). Οι Ιουδαίοι ηγέτες ζήτησαν από τον Πιλάτο να αλλάξει την επιγραφή, όμως εκείνος αρνήθηκε. Έτσι, η επιγραφή παρέμεινε στον σταυρό, κηρύσσοντας την αλήθεια για τον Ιησού: ο Βασιλιάς των βασιλιάδων καρφωμένος στον σταυρό. Είναι καρφωμένος στον σταυρό της αισχύνης, ακριβώς όπως ένας Βασιλιάς κάθεται στον θρόνο της δόξας, επειδή ο θάνατός Του θα σώσει τους αμαρτωλούς. Πρώτα, όμως, ο Ιησούς, ο Βασιλιάς τους, ο Βασιλιάς των Ιουδαίων, πρέπει να σταυρωθεί όπως ένας εγκληματίας.

«Μια εξουσία ανώτερη από τον Πιλάτο και τους Ιουδαίους είχε ορίσει την τοποθέτηση αυτής της επιγραφής πάνω από το κεφάλι του Ιησού. Σύμφωνα με την πρόνοια του Θεού, αυτή η επιγραφή θα αφύπνιζε τις σκέψεις και την έρευνα της Γραφής.» Έ. Χουάιτ, Ζ.Χ., σελ. 719.

`Διαβάστε Ιωάν. 19:25-27. Ποια συγκινητική ιστορία βλέπουμε εδώ ανάμεσα στον Ιησού και τη μητέρα Του;`

Ο Ιωάννης, ο αγαπητός μαθητής και η Μαρία, η μητέρα του Ιησού, στάθηκαν μαζί με άλλους μπροστά στον σταυρό. Αρκετά χρόνια πριν, ο Συμεών είπε στη Μαρία για αυτήν τη μελλοντική εμπειρία, όταν με τον Ιωσήφ έφεραν τον μικρό Ιησού στον ναό για την αφιέρωση (συγκρίνετε με Λουκ. 2:34, 35). Τώρα, καθώς ο Ιησούς πεθαίνει στον σταυρό, μιλάει στη μητέρα Του και τον Ιωάννη. «Ο Ιησούς, λοιπόν, καθώς είδε τη μητέρα Του και τον μαθητή που αγαπούσε να στέκεται δίπλα, λέει στη μητέρα Του: Γυναίκα, να, ο γιος σου. Έπειτα, λέει στον μαθητή: Να, η μητέρα σου. Και από την ώρα εκείνη ο μαθητής την πήρε στο σπίτι του» (Ιωάν. 19:26, 27).

`Διαβάστε Ιωάν. 19:28-30. Ο Ιησούς λέει, «Τετέλεσται» (εδ. 30). Σε τι αναφέρεται;`

Ο όρος «τετέλεσται» σημαίνει τελειώνω ή ολοκληρώνω. Με τον όρο αυτό βλέπουμε πως όλες οι υποσχέσεις της Αγίας Γραφής για τον Ιησού πραγματοποιήθηκαν.

Με τη φράση, «τετέλεσται», ο Ιησούς δηλώνει ότι το έργο που Του ανέθεσε ο Πατέρας ολοκληρώθηκε.