---
title:  Ο Αδειος Ταφος
date:  18/12/2024
---

`Διαβάστε Ιωάν. 20:1-7. Τι μας δείχνουν αυτά τα εδάφια; Γιατί αυτή η Βιβλική αλήθεια είναι τόσο σημαντική για εμάς τους Χριστιανούς;`

Ο Ιησούς πέθανε την Παρασκευή το βράδυ και αναστήθηκε τα ξημερώματα της Κυριακής. Πλησίαζε Σάββατο, όταν ενταφιάστηκε το σώμα Του (Ιωάν. 19:42). Έτσι, οι μαθητές Του προχώρησαν βιαστικά στη διαδικασία της ταφής, χωρίς να προλάβουν να την ολοκληρώσουν. Παρότι Τον αγαπούσαν, δεν ήθελαν να παραβούν το Σάββατο. Έτσι, το τήρησαν και δεν επέστρεψαν στον τάφο του Ιησού (συγκρίνετε με Μάρκ. 16:1, Λουκ. 23.κγ’ 56). Την Κυριακή κάποιες γυναίκες πήγαν αρώματα στον τάφο. Έκπληκτες είδαν ότι η πέτρα είχε μετακινηθεί και ο τάφος ήταν κενός.

Η Μαρία η Μαγδαληνή ήταν η μοναδική γυναίκα που πήγε από νωρίς στον τάφο. Έσπευσε να πει στον Πέτρο και τον Ιωάννη αυτό που είδε. Οι δύο άνδρες έτρεξαν προς τον τάφο. Ο Ιωάννης έφτασε πρώτος και κοίταξε μέσα. Είδε τα σάβανα με τα οποία οι μαθητές έντυσαν τον Ιησού, όμως, δεν μπήκε μέσα.

Ωστόσο, ο Πέτρος προχώρησε στο εσωτερικό και είδε τα σάβανα και το σουδάριο που είχαν τυλίξει το κεφάλι Του. Αυτό, όμως, δεν βρισκόταν μαζί με τα σάβανα, αλλά ήταν τυλιγμένο και τοποθετημένο αλλού.

`Διαβάστε Ιωάν. 20:8-10. Ποια είναι η έννοια του σουδάριου; Γιατί βρισκόταν σε άλλο σημείο από τα σάβανα;`

Αφότου ο Πέτρος μπήκε στον τάφο τον ακολούθησε ο Ιωάννης. Στο Ιωάν. 20:8 διαβάζουμε ότι ο Ιωάννης μπήκε, είδε και πίστεψε. Γιατί ο Ιωάννης πίστεψε ότι ο Ιησούς αναστήθηκε από τους νεκρούς όταν είδε τα διπλωμένα σάβανα και το σουδάριο σε ξεχωριστά σημεία; Για να απαντήσουμε σε αυτό το ερώτημα πρέπει να δούμε γιατί ο τάφος ήταν άδειος. Μήπως ληστές έκλεψαν το σώμα του Ιησού; Αυτή η εξήγηση δεν υφίσταται για τρεις λόγους: (1) Ο Ματθαίος αναφέρει ότι στρατιώτες φρουρούσαν τον τάφο (Ματθ. 27:62-66). Έτσι, κανείς δεν θα μπορούσε εύκολα να κλέψει το σώμα του Ιησού. (2) Οι ληστές έκλεβαν πολύτιμα αντικείμενα και όχι τα σώματα των νεκρών. (3) Οι ληστές ήταν βιαστικοί. Δεν θα δίπλωναν τα σάβανα. Αναμφίβολα, λοιπόν, όταν ο Ιωάννης είδε το σουδάριο διπλωμένο, πίστεψε ότι ο Ιησούς αναστήθηκε από τους νεκρούς.