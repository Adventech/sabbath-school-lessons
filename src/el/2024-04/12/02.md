---
title:  «Τι Ειναι Αληθεια;»
date:  15/12/2024
---

Στο Ιωάν. 18:28-32 διαβάζουμε για τη δίκη του Ιησού. Αυτή η περικοπή είναι σύντομη, επειδή ο Ιωάννης θέλει να εστιάσει περισσότερο στο τι ακολουθεί ανάμεσα στον Ιησού και τον Πιλάτο.

`Διαβάστε Ιωάν. 18:33-38. Ποια ήταν η συνομιλία του Ιησού με τον Πιλάτο;`

Ο κυβερνήτης ρωτάει τον Ιησού εάν είναι ο Βασιλιάς των Ιουδαίων (Ιωάν. 18:33). Αυτή είναι η πρώτη φορά που στο ευαγγέλιο του Ιωάννη ο Ιησούς αποκαλείται Βασιλιάς. Ο Ιησούς ρωτάει τον Πιλάτο εάν του θέτει αυτό το ερώτημα επειδή πράγματι πιστεύει ότι ο Ιησούς είναι ένας Βασιλιάς, ή επειδή το λένε οι άλλοι. Με αυτόν τον τρόπο, ρωτάει τον Πιλάτο εάν αντιλαμβάνεται το ποιος πραγματικά είναι ο Ιησούς. Ο αναγνώστης ήδη γνωρίζει ότι ο Ιησούς είναι ο Βασιλιάς. Ο κυβερνήτης όμως το γνωρίζει;

Ο Πιλάτος απαντάει στον Ιησού με μια ερώτηση: «Μήπως εγώ είμαι Ιουδαίος; Το δικό Σου το έθνος και οι αρχιερείς Σε παρέδωσαν σε μένα· τι έκανες;» (Ιωάν. 18:35). Δείτε πώς ο Πιλάτος δεν απαντά στην ερώτηση του Ιησού. Αυτό ήταν το πρώτο βήμα του κυβερνήτη μακριά από την αλήθεια, αφήνοντας την προκατάληψη να μπλοκάρει την αντίληψή του.

Ο Ιησούς απαντάει ότι το βασίλειό Του δεν βρίσκεται στη γη (Ιωάν. 18:36). Τότε, ο Πιλάτος αντιλαμβάνεται ότι ο Ιησούς διακηρύττει πως είναι Βασιλιάς (Ιωάν. 18:37). Έπειτα εξηγεί γιατί γεννήθηκε. Ο Ιησούς ήρθε στη γη για να διακηρύξει τη Βιβλική αλήθεια. Καθένας που δέχεται την αλήθεια, θα ακούσει και θα υπακούσει τις διδασκαλίες του Ιησού (Ιωάν. 18:37).

Έπειτα, ο Πιλάτος ρωτάει, «Τι είναι αλήθεια;» (Ιωάν. 18:38). Δεν περιμένει, όμως, να ακούσει την απάντηση. Βγαίνει έξω και προσπαθεί να σώσει τον Ιησού από τον όχλο.

Η αλήθεια είναι ένα σημαντικό θέμα στο ευαγγέλιο του Ιωάννη. Ο Ιησούς είναι ο αιώνιος Λόγος (Ιωάν. 1:1-5). Είναι το Φως και η Αλήθεια. Είναι γεμάτος χάρη και αλήθεια (Ιωάν. 1:14). Η χάρη και η αλήθεια έρχονται σε εμάς από τον Ιησού (Ιωάν. 1:17). Ο Ιωάννης ο Βαπτιστής διακήρυξε την αλήθεια για τον Ιησού (Ιωάν. 5:33). Ο Ιησούς διακήρυξε ότι ο Πατέρας Του είναι η αλήθεια (Ιωάν. 7:28). Ο Ιησούς δέχτηκε την αλήθεια από τον Πατέρα (Ιωάν. 8:40). Ο Ιησούς είναι, «η Οδός, η Αλήθεια και η Ζωή» (Ιωάν. 14:6). Ο Λόγος του Θεού, η Αγία Γραφή, είναι η «αλήθεια» (Ιωάν. 17:17). Παρά την ερώτησή του, ο Πιλάτος έχασε την ευκαιρία να γνωρίσει την αλήθεια, εξαιτίας της προκατάληψης των παλαιότερων αποφάσεων του και της πίεσης που του ασκήθηκε.