---
title:  Ο Ιησους Και Η Μαρια
date:  19/12/2024
---

`Διαβάστε Ιωάν. 20:11-13. Πώς φαίνεται σε αυτά τα εδάφια ότι η Μαρία η Μαγδαληνή δεν αντιλήφθηκε τον λόγο που ο τάφος του Ιησού ήταν άδειος;`

Στο Ιωάν. 20:2, η Μαρία η Μαγδαληνή λέει στον Πέτρο και τον Ιωάννη για τον άδειο τάφο. Εκείνοι σπεύδουν να δουν. Μετά που οι δύο μαθητές ελέγχουν τον τάφο φεύγουν, όμως, η Μαρία η Μαγδαληνή επιστρέφει. Παραμένει εκεί κλαίγοντας. Σίγουρα θα είχε κλάψει πολύ τις τελευταίες ημέρες. Τώρα, βρίσκει τον τάφο του Σωτήρα της κενό. Η γυναίκα σταματάει και κοιτάζει μέσα.

Έκπληκτη, βλέπει δύο αγγέλους. Στέκονται στο σημείο που βρισκόταν το σώμα του Ιησού. «Και εκείνοι λένε προς αυτήν: Γυναίκα, γιατί κλαις;» (Ιωάν. 20:13). Η καρδιά της είναι γεμάτη πόνο. Είναι πολύ θλιμμένη. Τους λέει ότι κάποιοι πήραν το σώμα του Κυρίου της και δεν γνωρίζει πού το έβαλαν.

`Διαβάστε Ιωάν. 20:14-18. Τι ήταν αυτό που άλλαξε τα συναισθήματα της Μαρίας;`

Τα μάτια της γέμισαν δάκρυα. Γυρνάει και βλέπει κάποιον να στέκεται πίσω της. Ο Άνδρας τη ρωτάει, «Γυναίκα, γιατί κλαις; Ποιον ζητάς;» (Ιωάν. 20:15). Η Μαρία η Μαγδαληνή νομίζει ότι μιλάει με τον κηπουρό. Έτσι, του ζητάει να τη βοηθήσει να βρουν το σώμα του Ιησού.

Ο Άνδρας της απαντάει μονολεκτικά, «Μαρία» (Ιωάν. 20:16). Αυτή η μία λέξη αλλάζει όλη τη ζωή της και το μέλλον όλων των Χριστιανών. Ξαφνικά, η Μαρία αντιλαμβάνεται ότι ο Ιησούς αναστήθηκε από τους νεκρούς και της μιλάει! Της λέει να μην Τον αγγίξει, επειδή πρέπει να ανέβει στον ουρανό. Της αναθέτει ένα έργο. Πρέπει να μεταφέρει στους μαθητες το εξής μήνυμα, «Ανεβαίνω προς τον Πατέρα Μου και Πατέρα σας, και Θεό Μου και Θεό σας» (Ιωάν. 20:17). Η Μαρία έκανε το έργο που της ανέθεσε ο Ιησούς. Είπε στους μαθητές ότι είδε τον Κύριο. Τους είπε, επίσης, όλα όσα της είπε ο Κύριος (Ιωάν. 20:18).

`ΣΚΕΨΗ: Διαβάστε Α’ Κορ. 15:12-20. Με βάση τα λόγια του απ. Παύλου, ποιο θα ήταν το όφελος της πίστης μας αν ο Ιησούς δεν είχε αναστηθεί από τους νεκρούς;`