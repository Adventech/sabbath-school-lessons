---
title:  Περαιτερω Μελετη
date:  04/10/2024
---

«Ο Ιησούς δεν του είχε δώσει καμία υπόσχεση θεϊκής βοήθειας. Θα μπορούσε ο άνθρωπος να διστάσει και θα έχανε έτσι τη μοναδική ευκαιρία για γιατρειά. Πίστεψε, όμως, στον λόγο του Χριστού και εκτελώντας τον έλαβε δύναμη…

Με την ίδια πίστη μπορούμε και εμείς να δεχτούμε την πνευματική θεραπεία. Εξαιτίας της αμαρτίας χωριστήκαμε από τη ζωή του Χριστού. Έχουμε υποστεί παράλυση της ψυχής. Μόνοι μας δεν είμαστε ικανότεροι να ζήσουμε μια άγια ζωή από ό,τι ήταν εκείνος ο ανάπηρος να περπατήσει…

Αυτοί που αγωνίζονται έτσι απεγνωσμένα ας σηκώσουν ψηλά το βλέμμα. Ο Σωτήρας σκύβει πάνω από αυτούς που αγόρασε με το αίμα Του και τους λέει με ανέκφραστη τρυφερότητα και συμπάθεια: “Θέλεις να γίνης υγιής;”. Σε διατάζει να σηκωθείς με υγεία και ειρήνη. Μην περιμένεις να αισθανθείς ότι έγινες υγιής. Πίστεψε στον λόγο Του και αυτός θα εκπληρωθεί. Παραχώρησε τη θέλησή σου στον Χριστό. Θέλησε να Τον υπηρετήσεις και, ενεργώντας σύμφωνα με τον λόγο Του, θα λάβεις δύναμη. Οποιαδήποτε και αν είναι η κακή συνήθεια, το κυρίαρχο πάθος που με μακρόχρονη εντρύφηση σε έχει δέσει ψυχή και σώμα, ο Χριστός έχει την ικανότητα και την επιθυμία να σε ελευθερώσει. Θα χορηγήσει ζωή στην ψυχή που είναι “νεκρή εξαιτίας των παραβάσεων” (Εφεσ. 2:1). Θα ελευθερώσει τον αιχμάλωτο στις αδυναμίες και κακοτυχίες άνθρωπο, τον δεμένο με τις αλυσίδες της αμαρτίας.» Έ. Χουάιτ, Ζ.Χ., σελ. 171, 172.

«Ο Ιησούς απέκρουσε την κατηγορία της βλασφημίας. Τους είπε: Την εξουσία να κάνω αυτό το έργο για το οποίο εσείς με κατηγορείτε, την έχω επειδή είμαι Υιός του Θεού, ένας με Αυτόν στη φύση, στη θέληση και τις προθέσεις.» Έ. Χουάιτ, Ζ.Χ., σελ. 178.

**Ερωτησεις για συζητηση**

`Η πίστη των ανθρώπων στον Ιησού ήταν αυτή που έκανε τα θαύματα δυνατά. Η καρδιά των Ιουδαίων ηγετών ήταν γεμάτη αμφιβολία. Γιατί το να κάνουμε ειλικρινείς ερωτήσεις με το να αμφιβάλλουμε δεν είναι το ίδιο; Γιατί είναι σημαντικό να γνωρίζουμε ότι υπάρχει διαφορά;`

`Γιατί η γνώση της αλήθειας δεν είναι αρκετή για να μας σώσει; Τι μας σώζει και πώς;`

`Διαβάστε προσεχτικά Ιωάν. 5:47. Πώς εκείνοι που σήμερα, για παράδειγμα, αρνούνται την καθολικότητα του κατακλυσμού ή την κυριολεκτική εξαήμερη δημιουργία, κάνουν ακριβώς αυτό για το οποίο ο Ιησούς μας προειδοποιεί εδώ;`