---
title:  Το Δευτερο Θαυμα Του Ιησου
date:  30/09/2024
---

Ο Ιησούς έκανε θαύματα κατά τη διάρκεια όλης της επίγειας διακονίας Του. Αυτά τα θαύματα βοήθησαν τους ανθρώπους να πιστέψουν σε Αυτόν. Ο Ιωάννης έγραψε για αυτά τα θαύματα, ώστε να πιστέψουν και άλλοι στον Ιησού.

`Διαβάστε Ιωάν. 4:46-54. Γιατί ο Ιωάννης συνδέει το δεύτερο με το πρώτο θαύμα του Ιησού στον γάμο της Κανά;`

Ο Ιωάννης θέλει οι αναγνώστες του να κατανοήσουν ότι τα θαύματα του Ιησού θα τους βοηθήσουν να γνωρίσουν ποιος είναι ο Ιησούς. Έτσι, ο συγγραφέας συνδέει το δεύτερο θαύμα Του προσθέτοντας, «Αυτό, πάλι, είναι το δεύτερο θαύμα που έκανε ο Ιησούς, καθώς ήρθε από την Ιουδαία στη Γαλιλαία» (εδ. 54).

Με την πρώτη ανάγνωση του θαύματος ίσως σκεφτούμε ότι η απάντηση του Ιησού στον βασιλικό είναι σκληρή. Ωστόσο, ο βασιλικός είναι εκείνος που έθεσε τη θεραπεία του γιου του ως κριτήριο για να πιστέψει. Ο Ιησούς διάβασε την καρδιά του και επισήμανε την πνευματική ασθένεια του πατέρα που ήταν χειρότερη από εκείνη που είχε ο γιος του. Τα λόγια του Ιησού άγγιξαν την καρδιά του. Κατάλαβε πως η πνευματική του ασθένεια θα μπορούσε να κοστίσει τη ζωή του παιδιού του.

Πρέπει να καταλάβουμε ότι τα θαύματα δεν αρκούν για να μας αποδείξουν ότι ο Χριστός είναι ο Σωτήρας. Και άλλοι άνθρωποι έκαναν θαύματα στο παρελθόν. Ορισμένοι ήταν προφήτες του Θεού. Όμως, και οι ψευδοπροφήτες έκαναν θαύματα. Τα θαύματα μάς δείχνουν ότι κάτι πιο δυνατό από τον άνθρωπο ενεργεί. Αυτό δεν σημαίνει ότι μόνο ο Θεός κάνει θαύματα. Και ο Σατανάς μπορεί.

Ο βασιλικός ζήτησε από τον Ιησού να δείξει έλεος και να θεραπεύσει τον γιο του. Η απάντησή Του ενθάρρυνε τον άνδρα: «Πήγαινε, ο γιος σου ζει» (εδ. 50). Ο όρος «ζει» αναφέρεται σε μια πράξη που συμβαίνει αυτήν τη στιγμή. Έτσι, αυτά τα λόγια δείχνουν ότι η υπόσχεση του Ιησού είναι τόσο έγκυρη, που ο Ιωάννης αναφέρεται σε αυτήν σαν να έχει ήδη πραγματοποιηθεί. Όταν ο άνθρωπος πήγε στο σπίτι του την επόμενη ημέρα, είδε ότι ο πυρετός έπεσε τη στιγμή που ο Ιησούς τού έδωσε την υπόσχεση.

Αυτή η ιστορία είναι ένας ισχυρός λόγος να πιστέψουμε στον Χριστό!

`ΣΚΕΨΗ: Πολλοί άνθρωποι σήμερα κάνουν θαύματα, ισχυριζόμενοι ότι προέρχονται από τον Θεό. Πώς μπορούμε να ξέρουμε αν ένα θαύμα προέρχεται από τον Θεό;`