---
title:  Ο Ιησους Διακυρησσει Οτι Ο Θεος Ειναι Ο Πατερας Του
date:  03/10/2024
---

Το θαύμα που έκανε ο Ιησούς στη κολυμπήθρα της Βηθεσδά έδωσε στον Ιωάννη μια θαυμάσια ευκαιρία να εξηγήσει το ποιος ήταν ο Ιησούς. Ο Ιωάννης μιλάει για το θαύμα μέσα σε εννέα εδάφια. Έπειτα, χρησιμοποιεί 40 επιπλέον εδάφια (Ιωάν. 5:19-47) για να αναφερθεί σε Εκείνον που έκανε το θαύμα.

`Διαβάστε Ιωάν. 5:16-18. Γιατί οι Ιουδαίοι ηγέτες επιτίθονται στον Ιησού για το θαύμα που έκανε το Σάββατο;`

Το εδ. 18 μπορεί να ενοχλεί, επειδή φαίνεται να λέει ότι ο Ιησούς παραβίασε το Σάββατο. Αλλά, εάν κοιτάξουμε πιο προσεκτικά στα εδ. 16-18, ο Ιησούς λέει πως το γεγονός ότι «εργάζεται» το Σάββατο τιμά τη σχέση Του με τον Πατέρα. Ο Θεός δεν σταματά το έργο Του επειδή είναι Σάββατο. Συνεχίζει να διατηρεί τα πάντα ζωντανά και σε λειτουργία, στον ουρανό και τη γη. Ομοίως, ο Ιησούς ως Θεός εργάστηκε το Σάββατο. Οι Ιουδαίοι ηγέτες Τού επιτέθηκαν, επειδή υποτίθεται παραβίασε το Σάββατο και ισχυρίστηκε ότι είναι ίσος με τον Θεό.

`Διαβάστε Ιωάν. 5:19-47. Τι είπε ο Ιησούς στους Ιουδαίους ηγέτες για να τους βοηθήσει να κατανοήσουν ποιος είναι στην πραγματικότητα; Πώς το θαύμα που έκανε έδειξε αυτή τη Βιβλική αλήθεια;`

Ο Ιησούς εξηγεί τις πράξεις Του σε τρία μέρη. Πρώτον, εξηγεί τη στενή σχέση Του με τον Πατέρα (εδ. 19-30). Λέει ότι Αυτός και ο Πατέρας Του ενεργούν μαζί και σε τέλεια αρμονία. Έτσι, ο Ιησούς έχει την ίδια εξουσία που έχει ο Θεός Πατέρας να κρίνει και να ανασταίνει νεκρούς (εδ. 25-30).

Δεύτερον, ο Ιησούς επικαλείται τέσσερις «μάρτυρες» που μπορούν να στηρίξουν τα όσα λέει για τον Εαυτό Του: (1) τον Ιωάννη τον Βαπτιστή (εδ. 31-35), (2) τα θαύματά Του (εδ. 36), (3) τον Θεό Πατέρα (εδ. 37, 38) και (4) την Αγία Γραφή (εδ. 39). Η καθεμιά από αυτές τις «μαρτυρίες» αναγγέλλει το ποιος είναι ο Ιησούς.

Τέλος, στο Ιωάν. 5:40-47, ο Ιησούς παρουσιάζει στους Ιουδαίους ηγέτες τις αμαρτίες τους. Συγκρίνει το έργο Του με τις εγωιστικές πράξεις τους. Λέει ότι ο νόμος του Μωυσή θα τους κρίνει (εδ. 45-47). Η ελπίδα τους βασίζεται στις υποσχέσεις του Μωυσή. Είναι λυπηρό, λοιπόν, το ότι δεν αντιλαμβάνονται αυτά που έγραψε ο Μωυσής.