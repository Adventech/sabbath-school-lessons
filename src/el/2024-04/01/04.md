---
title:  Το Θαυμα Στην Κολυμπηθρα Της Βηθεσδα
date:  01/10/2024
---

Το επόμενο θαύμα που αναφέρει ο Ιωάννης είναι στην κολυμπήθρα της Βηθεσδά (Ιωάν. 5:1-9). Οι άνθρωποι νόμιζαν ότι ένας άγγελος τάραζε τα νερά της κολυμπήθρας και ότι ο πρώτος ασθενής που θα έμπαινε στο νερό θα θεραπευόταν. Πολλοί έλπιζαν να θεραπευτούν. Έτσι, συνωστίζονταν στις άκρες της κολυμπήθρας, περιμένοντας να μπουν στο νερό. Καθώς ο Ιησούς πήγαινε στα Ιεροσόλυμα, πέρασε από την κολυμπήθρα και είδε τον όχλο που περίμενε εκεί.

Φανταστείτε όλον αυτό τον κόσμο να περιμένει να θεραπευτεί. Σίγουρα, κάποιοι ήταν βαριά άρρωστοι.

`Διαβάστε Ιωάν. 5:1-9. Όλοι όσοι βρίσκονταν στην κολυμπήθρα ήθελαν να θεραπευτούν. Γιατί λοιπόν ο Ιησούς ρωτά τον παράλυτο εάν θέλει να θεραπευτεί; (εδ. 6)`

Η απάντησή του δείχνει την επιθυμία του για θεραπεία. Το πρόβλημα είναι ότι την αναζητά σε λάθος μέρος. Εκείνος που έπλασε τα πόδια του στέκεται ακριβώς μπροστά του.

«Ο Ιησούς λέει σ’ αυτόν: Σήκω επάνω, πάρε το κρεβάτι σου, και περπάτα» (Ιωάν. 5:8). Ο Ιησούς δεν ζήτησε από τον δυστυχή αυτόν να Του δείξει πίστη. Απλώς του είπε: “Σήκω επάνω, πάρε το κρεβάτι σου, και περπάτα”. Αλλά η πίστη του ανθρώπου βασίστηκε σε αυτόν τον λόγο. Μια νέα ζωή άρχισε να κυκλοφορεί μέσα σε κάθε νεύρο και μυώνα και μια θεραπευτική ενέργεια διαπέρασε τα παράλυτα άκρα του. Χωρίς να αμφιβάλλει καθόλου επέβαλε στη θέλησή του να υποταχθεί εκτελώντας την εντολή του Χριστού και όλοι του οι μυς ανταποκρίθηκαν σε αυτήν. Πατώντας στα πόδια του, αισθάνθηκε τον εαυτό του γεμάτο ζωντάνια…

Ο Ιησούς δεν του είχε δώσει καμία υπόσχεση θεϊκής βοήθειας. Θα μπορούσε ο άνθρωπος να διστάσει και θα έχανε έτσι τη μοναδική ευκαιρία για γιατρειά. Πίστεψε, όμως, στον λόγο του Χριστού και εκτελώντας τον έλαβε δύναμη.» Έ. Χουάιτ, Ζ.Χ., σελ. 171.

`ΣΚΕΨΗ: Αργότερα ο Ιησούς συναντά τον άνδρα στον ναό, λέγοντάς του, «Δες, έγινες υγιής, στο εξής να μη αμαρτάνεις για να μη σου γίνει κάτι χειρότερο» (εδ. 14). Ποια είναι η σχέση μεταξύ των ασθενειών και της αμαρτίας; Γιατί είναι σημαντικό να κατανοήσουμε ότι όλες οι ασθένειες δεν είναι το άμεσο αποτέλεσμα κάποιων αμαρτιών στη ζωή μας;`