---
title:  Ο Νομος Στον Παραδεισο
date:  07/11/2021
---

Ο Θεός είναι Θεός αγάπης και η αγάπη είναι η γενική αρχή του χαρακτήρα Του και το θεμέλιο της διακυβέρνησής Του. Και επειδή θέλει να ανταποκρινόμαστε στην αγάπη Του, μας δημιούργησε ως ηθικά όντα με ηθική ελευθερία, την ελευθερία που είναι σύμφυτη με την αγάπη.

Το κεντρικό σημείο της ηθικής ελευθερίας είναι ο ηθικός νόμος. Τα υποατομικά σωματίδια, τα κύματα του ωκεανού, τα ζώα, αν και ως έναν βαθμό υπόκεινται στον φυσικό νόμο, δεν υπόκεινται ή δεν χρειάζονται τον ηθικό νόμο. Μόνο τα ηθικά όντα είναι κάτω από αυτόν, και γι’ αυτό ο Θεός ακόμη και στον ουρανό έχει έναν ηθικό νόμο για τους αγγέλους.

`Διαβάστε Ιεζ. 28:15, 16, όπου γίνεται αναφορά στην πτώση του Εωσφόρου από τον ουρανό. «Αδικία» βρέθηκε σε αυτόν, και επίσης «αμάρτησε». Πώς η χρήση αυτών των λέξεων, στο πλαίσιο του ουρανού, αποκαλύπτει την ύπαρξη του ηθικού νόμου στον ουρανό;`

Και οι δύο λέξεις «αδικία» και «αμάρτησε» είναι όροι που χρησιμοποιούνται και από εμάς τους ανθρώπους. Αλλά η Αγία Γραφή χρησιμοποιεί τους ίδιους όρους για να περιγράψει αυτό που έγινε στον ουρανό, σε ένα άλλο κομμάτι της δημιουργίας. Αυτό μας δίνει να καταλάβουμε πως ό,τι υπάρχει στον ουρανό, υπάρχει και στη γη.

`«Τι θα πούμε, λοιπόν; Ο νόμος είναι αμαρτία; Μη γένοιτο· αλλά, την αμαρτία δεν τη γνώρισα, παρά διαμέσου του νόμου· επειδή, και την επιθυμία δεν θα τη γνώριζα, αν ο νόμος δεν έλεγε: “Να μην επιθυμήσεις.”» (Ρωμ. 7:7). Πώς το ίδιο ζήτημα, τουλάχιστον στην αρχή,  τίθεται στον ουρανό, όπου εκεί υπάρχουν  ηθικά όντα – άγγελοι;`

Όπως εξηγεί και η Έ. Χουάιτ: «Το θέλημα του Θεού εκφράζεται μέσω των εντολών του αγίου νόμου Του, και οι αρχές αυτού του νόμου είναι οι αρχές του ουρανού. Οι άγγελοι του ουρανού δεν φθάνουν σε καμία ανώτερη γνώση από το να γνωρίζουν το θέλημα του Θεού, και το να το εφαρμόζουν είναι η μεγαλύτερη υπηρεσία, την οποία μπορούν να ασκήσουν οι δυνάμεις τους.» Thoughts from the Mount of Blessing, σελ. 109.

Δεν έχει σημασία αν είναι στη γη ή στον ουρανό: Αν ο Θεός έχει ηθικά δημιουργήματα, θα έχει και έναν ηθικό νόμο διακυβέρνησής τους. Και η παράβαση του νόμου, είτε στη γη είτε στον ουρανό, είναι αμαρτία.

`ΣΚΕΨΗ: Γιατί η έννοια του ηθικού νόμου είναι αδιαχώριστη από την έννοια των ηθικών δημιουργημάτων; Χωρίς αυτόν τον νόμο, ποιος θα ήταν ο ορισμός του τι είναι ηθικό και τι δεν είναι;`