---
title:  Ο Νομος Στο Δευτερονομιο
date:  08/11/2021
---

Το εβραϊκό έθνος στα σύνορα της Χαναάν, ο εκλεκτός λαός του Θεού, πρόκειται επιτέλους να κληρονομήσει τη γη που ο Θεός τούς υποσχέθηκε. Και όπως έχουμε δει, το Δευτερονόμιο είναι οι τελικές οδηγίες του Μωυσή πριν κατακτήσουν τη γη. Ανάμεσα σε αυτές τις οδηγίες ήταν και οι Δέκα Εντολές, στις οποίες έπρεπε να υπακούσουν.

`Ποιο θέμα αναφέρεται επανειλημμένως στα παρακάτω εδάφια και γιατί είναι τόσο σημαντικό για τους ανθρώπους; Δευτ. 4:44,   17:19,   28:58,  30:10,  31:12,  32:46,  33:2.`

Ακόμη και με μια γρήγορη ανάγνωση του Δευτερονομίου, βλέπουμε πόσο σημαντική ήταν για τον λαό Ισραήλ, η υπακοή στον νόμο. Ήταν η υποχρέωσή τους στη διαθήκη. Ο Θεός είχε κάνει τόσα πολλά γι’ αυτούς και θα συνέχιζε να κάνει – όλα εκείνα που δεν θα μπορούσαν να κάνουν για τον εαυτό τους και που δεν άξιζαν να έχουν για να ξεκινήσουν (αυτό σημαίνει χάρη, ο Θεός μάς δίνει αυτό που δεν αξίζουμε). Και αυτό που ζητούσε ως ανταπόκριση, ήταν απόλυτη υπακοή στον νόμο Του.

Το ίδιο συμβαίνει και σήμερα. Η χάρη του Θεού μάς σώζει, πέρα από τα έργα του νόμου – «Συμπεραίνουμε, λοιπόν, ότι ο άνθρωπος ανακηρύσσεται δίκαιος διαμέσου της πίστης, χωρίς τα έργα του νόμου.» (Ρωμ. 3:28), και η δική μας ανταπόκριση είναι υπακοή στο νόμο. Δεν υπακούμε στο νόμο σε μια μάταιη προσπάθεια να σωθούμε μέσα από αυτόν – «Επειδή, από τα έργα του νόμου δεν θα δικαιωθεί μπροστά Του καμία σάρκα· για τον λόγο ότι διαμέσου του νόμου γίνεται η σαφής γνώση της αμαρτίας» (Ρωμ. 3:20) – αλλά ως αποτέλεσμα της σωτηρίας που τόσο θαυμαστά μας έχει δοθεί «Αν με αγαπάτε, φυλάξτε τις εντολές μου.» (Ιωάν. 14:15).

Το Δευτερονόμιο θα μπορούσε να θεωρηθεί ως ένα μεγάλο μάθημα διδαχής της χάρης και του νόμου. Μέσω της χάρης ο Θεός μάς λυτρώνει, κάνοντας για μας αυτό που δεν μπορούμε να κάνουμε εμείς για τον εαυτό μας (όπως και οι Ισραηλίτες δεν θα μπορούσαν να είχαν δραπετεύσει μόνοι τους από την Αίγυπτο), και ως ανταπόκριση ζούμε με πίστη, μια ζωή υπακοής σε Αυτόν και στο νόμο Του.

Από την πτώση του Αδάμ και μετά, μέχρι εκείνους που ζούσαν σε δύσκολες περιόδους και ως το χάραγμα του θηρίου, ένας λαός χαρακτηρίζεται ως “εκείνοι που φυλάττουν τις εντολές του Θεού και την πίστη του Ιησού.” (Αποκ. 14:12) – η σχέση του Θεού με τον λαό της διαθήκης Του είναι σχέση νόμου και χάρης. Η χάρη του Θεού μάς συγχωρεί αν και παραβιάσαμε το νόμο Του, και μας αξιώνει να υπακούμε, μια υπακοή η οποία είναι το απαύγασμα της σχέσης διαθήκης που έχουμε μαζί Του.

`ΣΚΕΨΗ: Πώς μπορούμε να μην πέσουμε στην παγίδα του νομικισμού καθώς υπακούμε στις εντολές Του;`