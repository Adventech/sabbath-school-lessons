---
title:  Για Το Καλο Σου
date:  09/11/2021
---

Οι σκεπτικιστές, εκείνοι που αναζητούν λόγους για να απορρίψουν την Αγία Γραφή, συχνά δίνουν έμφαση σε κάποια έντονα λόγια του Θεού, τα οποία εμφανίζονται στην Παλαιά Διαθήκη. Το θέμα είναι ότι ο Θεός της Παλαιάς Διαθήκης ήταν σκληρός, εκδικητικός, και κακόβουλος, ιδιαίτερα σε αντίθεση με τον Ιησού. Δεν πρόκειται για ένα νέο επιχείρημα, αλλά είναι τόσο ελαττωματικό όσο και όταν προωθήθηκε πριν από πολλούς αιώνες.

Επανειλημμένως, η Παλαιά Διαθήκη παρουσιάζει τον Κύριο να αγαπάει τον αρχαίο λαό Ισραήλ και να θέλει μόνο το καλύτερο γι’ αυτούς. Και αυτή η αγάπη παρουσιάζεται δυναμικά στο βιβλίο του Δευτερονομίου.

`Διαβάστε Δευτερονόμιο 10:1-15. Ποιο είναι το άμεσο πλαίσιο αυτών των εδαφίων και τι μας διδάσκουν για το πώς ο Θεός ένιωσε για τον λαό Του, ακόμα και μετά την αμαρτία τους; Τι μας διδάσκουν για τη χάρη;`

Η χάρη και η αγάπη του Θεού για το Ισραήλ ξεχειλίζει μέσα σε αυτά τα εδάφια. Δώστε ιδιαίτερη προσοχή στα εδάφια 12 και 13. Είναι μια μακροσκελής πρόταση, η οποία αποτελείται από ένα απλό ερώτημα: «Τι ζητάει από σένα ο Κύριος ο Θεός σου παρά να περπατάς σε όλους τους δρόμους Του, και να τον αγαπάς και να Τον λατρεύεις… να τηρείς τα διατάγματά Του… για το καλό σου.»

Σε όλο το εβραϊκό κείμενο, οι λέξεις «σου» και «σένα» σε αυτά τα εδάφια, είναι στον ενικό. Παρόλο που ο Θεός μιλάει στο έθνος ως σύνολο, ποιο θα ήταν το όφελος των λόγων Του αν δεν υπάκουαν σε Αυτόν ο καθένας ξεχωριστά; Το σύνολο αποτελείται από το άθροισμα των μερών του. Ο Κύριος μιλούσε στον καθένα χωριστά, και σε όλο τον λαό Ισραήλ ως έθνος.

Δεν μπορούμε επίσης να παραβλέψουμε το τέλος του εδαφίου 13: «Να τηρείς τις εντολές του Κυρίου για το καλό σου». Με άλλα λόγια, ο Θεός προστάζει τον λαό Του να υπακούσει επειδή είναι για το συμφέρον τους. Ο Θεός τούς έπλασε, ο Θεός τούς στήριξε και ο Θεός γνωρίζει και θέλει το καλύτερο για αυτούς. Η υπακοή στο νόμο Του, στις Δέκα Εντολές Του, είναι μόνο προς όφελός τους.

Πολύ συχνά ο νόμος παρομοιάζεται με έναν φράχτη, έναν προστατευτικό τοίχο, που μένοντας πίσω από αυτόν, οι ακόλουθοί Του προστατεύονται από μια σωρεία κακών πνευμάτων που αλλιώς θα τους κατέφθαναν και θα τους κατέστρεφαν. Πέρα λοιπόν από την αγάπη Του, ο Θεός τούς έδωσε το νόμο Του, και η υπακοή σε αυτόν θα ήταν «για το καλό σου».

`ΣΚΕΨΗ: Με ποιους τρόπους βλέπουμε ότι και για μας η υπακοή στο νόμο του Θεού ήταν «για το καλό μας»;`