---
title:  Και Εσεις Σταθηκατε Ξενοι Στην Αιγυπτο
date:  26/10/2021
---

`Διαβάστε Δευτ. 10:19. Ποιο είναι το μήνυμα για το αρχαίο Ισραήλ, σε αυτό το εδάφιο; Ποιο πρέπει να είναι το μήνυμα για εμάς σήμερα;`

Αιώνες νωρίτερα, ο Κύριος είπε στον Αβραάμ: “Να ξέρεις με σιγουριά ότι το σπέρμα σου θα παροικήσει σε γη όχι δική τους, και θα τους υποδουλώσουν, και θα τους καταθλίψουν, 400 χρόνια·” (Γεν. 15:13, δείτε επίσης Γεν. 17:8, Πράξ. 13:17). Από τα πρώτα κιόλας κεφάλαια της Εξόδου, η συνταρακτική ιστορία της απολύτρωσης (΄Εξ. 15:13) και της σωτηρίας τους (Εξ. 14:13) από την Αίγυπτο, καταγράφηκε για τις επόμενες γενιές ως ένα σύμβολο, ένας τύπος της απολύτρωσης και της σωτηρίας που έχει δοθεί και σε μας μέσω του Ιησού Χριστού. Σε αυτό το εδάφιο, ο Κύριος θέλει να θυμούνται την κατάσταση στην οποία βρίσκονταν – ήταν ξένοι σε μια ξένη χώρα.

Με άλλα λόγια, θυμηθείτε όταν ήσασταν στο περιθώριο της κοινωνίας, εξαθλιωμένοι, ή ακόμη και σκλάβοι, στο έλεος εκείνων που ήταν πιο δυνατοί από εσάς, και σας κακομεταχειρίστηκαν. Αν και το Ισραήλ ήταν το εκλεκτό έθνος και ο Θεός το αποκαλούσε “Βασίλειο ιεράτευμα” (Έξ. 19:6),  και παρόλο που υπήρχαν αρκετές διαφορές με τους ξένους που βρίσκονταν ανάμεσά τους – ιδιαίτερα όσον αφορά τα θρησκευτικά πιστεύω – όταν επρόκειτο για ανθρώπινα δικαιώματα, ο ξένος, η χήρα και το ορφανό, έπρεπε να έχουν την ίδια δίκαιη αντιμετώπιση όπως ήθελαν και οι ίδιοι οι Ισραηλίτες να έχουν.

`Διαβάστε Ματθ. 7:12. Πώς εμπεριέχεται σε αυτό το εδάφιο η εντολή που έδωσε ο Κύριος στον λαό Ισραήλ, όσον αφορά τη συμπεριφορά προς τους αδύναμους μεταξύ τους ανθρώπους;`

Αυτή η νουθεσία προς το Ισραήλ, για το πώς πρέπει να φέρονται στους περιθωριοποιημένους, δεν ήταν ο κανόνας για τον τότε κόσμο, όπου οι απόκληροι πολλές φορές αντιμετωπίζονταν  σαν τα ζώα. Αντιθέτως, το Ισραήλ έπρεπε να διαφέρει, να είναι φως για τα έθνη. Αυτή η διαφορά θα υπήρχε στον Θεό που λάτρευαν, στον τρόπο με τον οποίο Τον λάτρευαν, και σε όλο το θρησκευτικό σύστημα της αλήθειας που Εκείνος τους είχε δώσει. Ωστόσο, η καλοσύνη τους προς τους περιθωριοποιημένους, θα μπορούσε να είναι μια δυνατή μαρτυρία της υπεροχής του Θεού και της πίστης τους, που ήταν ο βασικότερος λόγος της ύπαρξής τους, ώστε να είναι μάρτυρες για τον Θεό τους σε όλον τον κόσμο.