---
title:  Θρησκεια Καθαρη Μπροστα Στον Θεο
date:  28/10/2021
---

`Διαβάστε Δευτ. 24:10-15. Ποιες σπουδαίες αρχές βρίσκουμε εδώ όσον αφορά στο πώς πρέπει να συμπεριφερόμαστε σε εκείνους που είναι υπό την εποπτεία μας;`

Για ακόμη μία φορά, βλέπουμε τον Κύριο να ενδιαφέρεται για την ανθρώπινη αξιοπρέπεια. Ναι, κάποιος μας οφείλει κάτι και ήρθε η ώρα να το πάρουμε – αλλά ας του δείξουμε σεβασμό και αξιοπρέπεια. Δεν πρέπει να πάμε στο σπίτι του φωνάζοντας και να το απαιτήσουμε. Αντιθέτως, πρέπει να περιμένουμε έξω μέχρι να μας το φέρει. Στο Δευτ. 24:12,13 λέει ότι αν ένας φτωχός σου δώσει το ιμάτιό του ως «ενέχυρο», να τον αφήσεις να κοιμηθεί με αυτό τη νύχτα. Τα υπόλοιπα εδάφια αναφέρονται στον τρόπο με τον οποίο φέρεται κάποιος στον φτωχό που εργάζεται γι’ αυτόν, και που μπορεί πολύ εύκολα να δεχθεί καταπίεση. Δεν πρέπει να τους καταπιέζουμε, γιατί στα μάτια του Θεού είναι αμαρτία, και σίγουρα κάτι τέτοιο είναι λυπηρό. Αν το Ισραήλ επρόκειτο να είναι ένας μάρτυρας, ένα έθνος άγιο που βαδίζει στην αλήθεια, ανάμεσα σε έναν κόσμο που βυθίζεται στα λάθη, στην ειδωλολατρία, στο κακό και στην αμαρτία, σίγουρα έπρεπε να φέρονται με καλοσύνη στους πιο αδύναμους και τους περιθωριοποιημένους. Διαφορετικά, η μαρτυρία τους θα ήταν άσκοπη.

`Διαβάστε Ιακ. 1:27-2:11. Πώς αυτό που λέει εδώ ο Ιάκωβος  αντικατοπτρίζει τα λόγια του Κυρίου στον λαό Του, στο Δευτερονόμιο; Ποια σημασία έχει το γεγονός ότι σε αυτά τα εδάφια ο Ιάκωβος συνδέει την κακομεταχείριση του φτωχού με τις Δέκα Εντολές;`

Αν και δεν υπάρχει τίποτα στις Δέκα Εντολές που να σχετίζεται άμεσα με το να μην δείχνεις εύνοια στους πλούσιους έναντι των φτωχών, η αυστηρή εμμονή στο γράμμα του νόμου, ενώ οι φτωχοί και οι ενδεείς κακομεταχειρίζονται, είναι ψευδής ομολογία πίστης και αξίωσης ότι οι εντολές τηρούνται. Το να αγαπάς τον πλησίον σου σαν τον εαυτό σου είναι η υπέρτατη έκφραση του νόμου του Θεού – και αυτή είναι η παρούσα αλήθεια, τόσο σήμερα όσο και στην εποχή του Ιακώβου καθώς και όταν ο Μωυσής μίλησε στο λαό στα σύνορα της Γης της Επαγγελίας.

`ΣΚΕΨΗ: Γιατί ως Χριστιανοί Αντβεντιστές της Εβδόμης Ημέρας, που λαμβάνουμε σοβαρά υπόψη μας την τήρηση του νόμου, πρέπει να λαμβάνουμε εξίσου σοβαρά τα λόγια του Ιακώβου και του Δευτερονομίου; Μετά από όσα διαβάσαμε στην επιστολή του Ιακώβου, γιατί η στάση μας ως προς την τήρηση του νόμου, πρέπει να δυναμώσει την απόφασή μας για βοήθεια στους φτωχούς και ή ενδεείς;`