---
title:  Η Ανομια Των Αμορραιων
date:  07/10/2021
---

Στα κεφάλαια 2:και 3:του Δευτερονομίου, ο Μωυσής συνεχίζει να αφηγείται την ιστορία των Ισραηλιτών και πώς, με τις ευλογίες του Θεού, νίκησαν τους εχθρούς τους· όταν ήταν πιστοί, ο Θεός τους χάριζε τη νίκη, ακόμα και με τους «γίγαντες» (Δευτ. 2:11, 20, Δευτ. 3:13). Αυτό βέβαια, θέτει ένα άλλο θέμα που πρέπει να θίξουμε, σχετικά με την καταστροφή αυτών των ανθρώπων. Παρόλο που ο λαός Ισραήλ, συχνά, καλούσε πρώτα σε ειρήνη ένα γειτονικό έθνος (Δευτ. 20:10,11), αν εκείνοι δεν ανταποκρίνονταν θετικά, κάποιες φορές οι Ισραηλίτες θα τους εξολόθρευαν, συμπεριλαμβανομένων και των γυναικόπαιδων. «Και ο Κύριος ο Θεός μας τον παρέδωσε μπροστά μας· και τον πατάξαμε, και τους γιους του και ολόκληρο τον λαό του. Και κυριεύσαμε, εκείνη την εποχή, όλες τις πόλεις του, και εξολοθρεύσαμε κάθε πόλη, άνδρες και γυναίκες, και παιδιά· δεν αφήσαμε τίποτε υπόλοιπο.» (Δευτ. 2:33,34) Μερικοί μελετητές υπεκφεύγουν λέγοντας απλώς, ότι αυτές οι ιστορίες δεν αληθεύουν. Παρόλα αυτά, επειδή πιστεύουμε ότι “Ολόκληρη η γραφή είναι θεόπνευστη, και ωφέλιμη για διδασκαλία, για έλεγχο, για επανόρθωση, για διαπαιδαγώγηση, που γίνεται με δικαιοσύνη.” (Β’ Τιμ. 3:16), αυτή η άποψη δεν είναι αποδεκτή για τους Αντβεντιστές της Εβδόμης Ημέρας.

`Διαβάστε Γέν. 15:1-16. Τι είπε ο Θεός στον Αβραάμ, στο εδάφιο 16, και πώς ρίχνει φως σε αυτό το δύσκολο θέμα;`

Δεν υπάρχει αμφιβολία ότι πολλά από αυτά τα ειδωλολατρικά έθνη ήταν υπερβολικά βίαιοι και σκληροί άνθρωποι,  οι οποίοι δικαιολογημένα αντιμετώπισαν τον θυμό  και την τιμωρία του Θεού. Ακόμη κι αν ο Κύριος τους περίμενε υπομονετικά να αλλάξουν, και αυτοί δεν το έκαναν – αυτό δεν αλλάζει την σκληρή πραγματικότητα για τον αφανισμό όλων, συμπεριλαμβανομένων και των παιδιών. (Φυσικά, πιθανώς πολλά περισσότερα παιδιά πέθαναν στον Κατακλυσμό από ό,τι θανατώθηκαν από τους Ισραηλίτες).

Είναι γεγονός ότι, αν και έχουμε περιορισμένες πληροφορίες σχετικά με το γενικό πλαίσιο των γεγονότων, πρέπει να αποδεχτούμε αυτή τη σκληρή πραγματικότητα και να εμπιστευτούμε την καλοσύνη του Θεού, η οποία αποκαλύφθηκε με τόσους άλλους τρόπους. Πίστη δεν σημαίνει να αγαπάμε τον Θεό όταν όλα είναι όμορφα.  Πίστη είναι να Τον εμπιστευόμαστε ακόμη κι όταν δεν καταλαβαίνουμε πλήρως.

`ΣΚΕΨΗ: Διαβάστε Α’ Κορ. 10:1-4 και Ιωάν. 14:9. Πώς αυτά τα εδάφια, μας βοηθάνε να μάθουμε να εμπιστευόμαστε την αγάπη, τη δικαιοσύνη και την καλοσύνη του Θεού, ακόμη κι όταν βλέπουμε πράγματα που δύσκολα ταιριάζουν με την κατανόησή μας για τον Θεό;`