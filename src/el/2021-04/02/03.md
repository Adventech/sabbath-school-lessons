---
title:  Εκπληρωμενη Προφητεια
date:  04/10/2021
---

Παρά τις λανθασμένες αντιλήψεις που η μοντέρνα επιστήμη διακηρύττει ως πραγματικότητα (όπως, ότι το σύμπαν προήλθε από το «απόλυτο τίποτα» ή ότι η ζωή στη γη προήλθε από τυχαίες χημικές αντιδράσεις), η επιστήμη μάς έχει δώσει κάποιες καταπληκτικές πληροφορίες για τη δημιουργική δύναμη του Θεού. Η αρμονία, η ισορροπία και η ακρίβεια που υπάρχει σε πολλές πτυχές του φυσικού κόσμου, ακόμα και στην αμαρτωλή κατάσταση στην οποία βρίσκεται, συνεχίζει να εκπλήσσει όσους τη μελετούν. Και αν ο Θεός είναι τόσο ακριβής με τα φυσικά πράγματα, θα είναι σίγουρα ακριβής και με τα πνευματικά. Έτσι, στα πρώτα εδάφια του Δευτερονομίου, μπορούμε να δούμε ακόμα πιο έντονα την ακρίβεια του Θεού.

`Διαβάστε Δευτ. 1:1-6. Ποια είναι η σημασία της προφητείας στο Δευτ. 1:3, για τον “τεσσαρακοστό χρόνο”;`

Τι συνέβη μετά την παταγώδη αποτυχία, αφότου ο Μωυσής έστειλε κατασκόπους από την Καδής-βαρνή να ελέγξουν τη γη, και ο λαός αρνήθηκε να την κυριεύσουν;

Ο Θεός τους είπε ότι δεν θα έμπαιναν στην Γη της Επαγγελίας όπως ήλπιζαν. Και πόσο καιρό θα περίμεναν; «Σύμφωνα με τον αριθμό των ημερών, που κατασκοπεύσατε τη γη, 40 ημέρες, θεωρούμενης κάθε μιας ημέρας για έναν χρόνο, 40 χρόνια θα φέρετε επάνω σας τις ανομίες σας, και θα γνωρίσετε την εγκατάλειψη.» (Αρ. 14/ιδ' 34). Έτσι, το Δευτερονόμιο μας μεταφέρει στο τεσσαρακοστό έτος, όπως ακριβώς τους είπε ο Κύριος. Με άλλα λόγια, ο προφητικός λόγος του Θεού είναι τόσο αξιόπιστος όσο και ο Ίδιος ο Θεός. Βλέπουμε, λοιπόν, ότι τα εδάφια με τα οποία ξεκινάει το Δευτερονόμιο είναι η απόδειξη για την αξιοπιστία Του· που σημαίνει ότι ο Θεός θα κάνει τα όσα λέει, και θα τα πραγματοποιήσει στον χρόνο που λέει.

Ασφαλώς, αυτή δεν είναι η μοναδική προφητική χρονική περίοδος που εκπληρώθηκε κατά τα λεγόμενά Του. Στο Δαν. 9:24-27, για παράδειγμα,  βλέπουμε τη χρονική στιγμή που εκπληρώθηκε η προφητεία για τον Ιησού, όπως είχε προαναγγείλει ο Κύριος. Βλέπουμε ότι το “καιρόν και καιρούς, και μισόν καιρό” (Δαν. 7:25, Αποκ. 12:6, 14,  Αποκ. 13:5), έχει ήδη εκπληρωθεί όπως και τα 2.300 ημερονύχτια στο Δανιήλ 8:14. Και εκτός από τα ακριβή χρονικά στοιχεία, οι προφητείες του Δανιήλ 2, 7, 8, οι οποίες προβλέφθηκαν με ακρίβεια για την παγκόσμια ιστορία, μας προσφέρουν αρκετές πληροφορίες για την πρόγνωση, τον έλεγχο και την αξιοπιστία του Θεού.

`ΣΚΕΨΗ: Παρατηρούμε ότι ο Κύριος εκπλήρωσε πιστά τις προφητείες του παρελθόντος, όπως προειπώθηκε. Πώς αυτό μας δίνει την πεποίθηση ότι μπορούμε να Τον εμπιστευόμαστε για όσα είπε ότι μέλλει να συμβούν;`