---
title:  Εκζητηστε Με Και Θα Με Βρειτε
date:  22/11/2021
---

Σε όλη την Αγία Γραφή βρίσκουμε αποδεικτικά στοιχεία ότι ο Θεός γνωρίζει εκ των προτέρων όλα όσα θα συμβούν. Είτε άνοδο και πτώση αυτοκρατοριών (Δαν. 7), είτε μεμονωμένες δράσεις λίγο πριν συμβούν – “Σε διαβεβαιώνω ότι, αυτή τη νύχτα, πριν ο πετεινός λαλήσει, θα με απαρνηθείς τρεις φορές” (Ματθ. 26:34) – ο Κύριος ξέρει το τέλος από την αρχή. Το ότι γνωρίζει εκ των προτέρων, ακόμη και τις ελεύθερες επιλογές μας, δεν έχει καμία σχέση απολύτως με τη ελευθερία των επιλογών μας.

Έτσι, ο Κύριος ήξερε, πριν ακόμη φέρει τον λαό Ισραήλ στη γη, τι θα έκαναν όταν θα έμπαιναν σε αυτήν.

`Διαβάστε Δευτ. 4:25-28. Τι είπε ο Κύριος ότι θα έκαναν αφότου έμπαιναν στη γη που τους είχε υποσχεθεί;`

Στα προηγούμενα εδάφια, ο Κύριος τους λέει συγκεκριμένα να μην κάνουν είδωλα και τα λατρέψουν (Δευτ. 4:15-20). Κι όμως, τα ακόλουθα εδάφια λένε ακριβώς ότι, παρά τις προειδοποιήσεις, έκαναν είδωλα και τα λάτρεψαν.

Προσέξτε ότι στο Δευτ. 4:25, ο Μωυσής είναι ξεκάθαρος πως δεν θα γίνει αμέσως. Μετά από όλα όσα είχαν ζήσει, δεν θα έπεφταν αμέσως στην ειδωλολατρία. Παρόλα αυτά, με τον καιρό, μετά από περίπου μια γενιά, η τάση να “λησμονούν” (Δευτ. 4:9) όσα ο Κύριος έκανε γι’ αυτούς, αλλά και όσα τους είχε προειδοποιήσει να μην κάνουν, θα τους οδηγούσε στο να κάνουν ακριβώς τα αντίθετα.

`Διαβάστε Δευτ. 4:29-31. Τι λέει ότι θα κάνει ο Κύριος γι’ αυτούς σε αυτήν την συγκεκριμένη κατάσταση;`

Η χάρη του Θεού είναι εκπληκτική! Ακόμα κι όταν έπεσαν στο τρομερό παράπτωμα της ειδωλολατρίας και ως επακόλουθο έλαβαν τις συνέπειες των αμαρτιών τους, αν επέστρεφαν στον Κύριο, θα τους συγχωρούσε και θα τους αποκαθιστούσε. Με λίγα λόγια, αν επέλεγαν να μετανοήσουν, θα δεχόταν τη μετάνοιά τους.

Η λέξη “επιστρέψεις” στο Δευτ. 4:30, σημαίνει ότι θα επέστρεφαν πίσω στον Κύριο, εκεί όπου έπρεπε να βρίσκονται ανέκαθεν. Η εβραϊκή λέξη teshuvah, προέρχεται από την ίδια ρίζα με την λέξη «επιστρέφω» και σημαίνει «μετάνοια».

Έτσι, οτιδήποτε έχει σχέση με την μετάνοια, κατά βάση, αφορά την επιστροφή μας στον Θεό, εφόσον νωρίτερα είχαμε απομακρυνθεί από Αυτόν εξαιτίας των αμαρτιών μας.