---
title:  Αυτος Πρωτος Μας Αγαπησε
date:  19/10/2021
---

Ακόμα και ανάμεσα στους κανόνες και τα διατάγματα του Δευτερονομίου, και όλες τις νουθεσίες που προειδοποιούν τον Ιουδαϊκό λαό ότι πρέπει να υπακούνε “τα διατάγματά Του, τις κρίσεις Του και τους νόμους Του”, εκείνοι έπρεπε πρωτίστως να αγαπούν τον Θεό με όλη τους την καρδιά, την ψυχή και τη διάνοια. Και ασφαλώς, είχαν καλούς λόγους!

`Τι μας διδάσκουν τα παρακάτω εδάφια για την αγάπη του Θεού προς τον λαό Του; Δευτ. 4:37, 7:7, 8, 13, 10:15, 23:5, 33:3.`

Σε όλο το Δευτερονόμιο, ο Μωυσής μιλούσε στον λαό για την αγάπη του Θεού προς τους πατέρες τους και προς αυτούς. Αλλά πέρα από τα λόγια, ο Κύριος αποκάλυψε αυτή την αγάπη μέσα από τις πράξεις Του. Και παρά τις αδυναμίες, τις αποτυχίες και τις αμαρτίες τους, η αγάπη του Θεού παρέμενε στέρεα – μια αγάπη που εκφραζόταν έντονα μέσα από την σχέση Του μαζί τους.

`«Εμείς Τον αγαπάμε, επειδή Αυτός πρώτος μας αγάπησε» (Α’ Ιωάν. 4:19). Πώς αυτό το εδάφιο μας βοηθάει να καταλάβουμε γιατί πρέπει να αγαπάμε τον Θεό;`

Η αγάπη του Θεού για εμάς, προηγείται της ύπαρξής μας, δεδομένου  ότι το σχέδιο της σωτηρίας είχε τεθεί σε εφαρμογή «πριν από τη δημιουργία του κόσμου» (Εφεσ. 1:4). «Το σχέδιο για τη σωτηρία μας δεν ήταν μία μεταγενέστερη σκέψη, ένα σχέδιο που αποφασίσθηκε μετά την πτώση του Αδάμ. Ήταν μία αποκάλυψη του μυστηρίου “του σεσιωπημένου από χρόνων αιωνίων.” (Ρωμ.16:25). Ήταν η αποκάλυψη των αρχών οι οποίες ανέκαθεν απετέλεσαν τα θεμέλια του θρόνου του Θεού.» Ε. Χουάιτ, Ζ.Χ. σελ. 4.

Πόσο τυχεροί είμαστε που ο Θεός είναι, πράγματι, ένας Θεός αγάπης, μιας τόσο σπουδαίας αγάπης που έφτασε για μας στο σταυρό, μια αγάπη γεμάτη αυτοθυσία, στην οποία “ταπείνωσε τον εαυτό του, γινόμενος υπάκουος μέχρι θανάτου, θανάτου μάλιστα σταυρού.” (Φιλ. 2:8). Έτσι, σήμερα εμείς έχουμε μια αποκάλυψη της αγάπης του Θεού για μας που ο λαός Ισραήλ, πιθανόν, να μην μπορούσε να φανταστεί.

`ΣΚΕΨΗ: Τι θα συνέβαινε αν ο Θεός, αντί για αγάπη, ήταν μίσος ή αδιάφορος; Τι είδους κόσμος θα ήταν αυτός; Γιατί η αποκάλυψη της αγάπης του Θεού είναι κάτι που πρέπει να μας γεμίζει χαρά;`