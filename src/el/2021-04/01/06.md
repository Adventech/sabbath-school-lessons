---
title:  Οι Επιπτωσεις Της Αποστασιας
date:  30/09/2021
---

Αν και, αναμφίβολα, ο λαός Ισραήλ εννοούσε όσα δήλωνε, η ιστορία δυστυχώς μας δείχνει ότι οι πράξεις τους έρχονταν συνεχώς σε αντίθεση με τις δηλώσεις τους. (Έξ. 19:8,  Έξ.24:3, Έξ. 24:7). Παρόλο που ήταν ο εκλεκτός λαός και είχαν εισέλθει σε διαθήκη με τον Κύριο, δεν τήρησαν την συμφωνία μέχρι τέλους, η οποία, κατά κάποιον τρόπο, διαλύθηκε.

`Ποιο ήταν το βασικό συστατικό για τον λαό Ισραήλ, όσον αφορά τη διαθήκη; (Έξ. 19:4,5).`

Η κλήση για υπακοή στον Θεό και στον νόμο Του, δεν ήταν νομικισμός ούτε τότε, ούτε τώρα (δείτε Ματθ. 7:24-27, Ιωάν. 14:15, Ιάκ. 2:20, Ρωμ. 6:11,12). Παρόλα αυτά, και πάλι ο λαός αποτυγχάνει να φυλάξει τη διαθήκη μέχρι τέλους. Από πολύ νωρίς, ακόμα και μπροστά στο Σινά, έπεσαν σε αποστασία (δείτε Εξ. 32:1-6). Δυστυχώς, η απιστία φαινόταν να είναι περισσότερο ο κανόνας, παρά η εξαίρεση. Γι’ αυτό, αντί να μπουν εγκαίρως στη Γη της Επαγγελίας, περιπλανήθηκαν στην έρημο για σαράντα χρόνια.

`Διαβάστε Αριθ. 14:28-35. Ποιες επιπτώσεις δέχτηκε το έθνος, επειδή αρνήθηκαν να δείξουν εμπιστοσύνη σε όσα ο Κύριος τους είχε πει να κάνουν; `

Συχνά η ανυπακοή δεν έρχεται μόνο λόγω της επαναστατικής συμπεριφοράς μας (αν και αυτό μπορεί να συμβεί), αλλά από την έλλειψη εμπιστοσύνης στο θέλημα του Θεού. Αυτό που έκανε την αμαρτία του Ισραήλ ακόμη πιο αποτρόπαια ήταν το γεγονός ότι, όπως είπε και ο Ίδιος ο Θεός, “όλοι οι άνδρες, που είδαν τη δόξα μου, και τα σημεία μου, που έκανα στην Αίγυπτο και στην έρημο, με παρόργισαν ήδη δέκα φορές” (Αριθ. 14:22). Ενώ είχαν δει και είχαν βιώσει τόσα πολλά, εξακολουθούσαν να αρνούνται να υπακούσουν τον Κύριο για να μπουν στη Γη της Επαγγελίας, παρά τις υποσχέσεις Του ότι θα τα κατάφερναν (Αριθ. 13- 14).

`ΣΚΕΨΗ: Σκεφτείτε αυτό που προαναφέραμε: Ότι πολύ συχνά η ανυπακοή έρχεται λόγω έλλειψης εμπιστοσύνης στον Λόγο του Θεού. Πώς μπορούμε να μάθουμε να Τον εμπιστευόμαστε περισσότερο;`