---
title:  Να Αγαπας Και Να Αγαπιεσαι
date:  26/09/2021
---

Στην Α’ Ιωάν. 4:8 λέει: «Ο Θεός είναι αγάπη». Όσο απλές κι αν φαίνονται αυτές οι τέσσερις λέξεις, το νόημά τους είναι τόσο βαθύ που δύσκολα μπορούμε να κατανοήσουμε την έννοιά τους. Δεν λέει ότι ο Θεός αγαπάει ή ότι ο Θεός αποκαλύπτει την αγάπη Του ή ότι ο Θεός είναι μια έκφραση αγάπης, αλλά ότι ο Θεός είναι αγάπη. Το ότι είναι αγάπη, υποδηλώνει την ουσία της ταυτότητας του Ίδιου του Θεού. Ως έκπτωτοι στην αμαρτία άνθρωποι, δεν μπορούμε να κατανοήσουμε πλήρως τι ακριβώς σημαίνει «ο Θεός είναι αγάπη». Αλλά μπορούμε σίγουρα να καταλάβουμε ότι αυτά είναι πολύ καλά νέα! Εάν, υποθετικά, αντί του «ο Θεός είναι αγάπη», έλεγε «ο Θεός είναι μίσος» ή «ο Θεός είναι εκδικητικός» ή «ο Θεός είναι αδιάφορος», αυτή η αποκάλυψη για Εκείνον θα μας προκαλούσε ανησυχία.

Η αλήθεια ότι «ο Θεός είναι αγάπη» μας βοηθάει να κατανοήσουμε καλύτερα την ιδέα ότι, ο τρόπος με τον οποίο ο Θεός κυβερνά όλη τη δημιουργία, αντικατοπτρίζει τον χαρακτήρα Του. Η αγάπη Του διαπερνά το σύμπαν περισσότερο κι από τη βαρύτητα. Ο Θεός μας αγαπάει, κι εμείς Του ανταποδίδουμε την αγάπη (δείτε Δευτ. 6:5, Μαρκ. 12:30). Το να αγαπάς και να αγαπιέσαι, πρέπει να δίνεται ελεύθερα. Θεός δεν εξαναγκάζει την αγάπη. Αν ενεργούσε έτσι, αυτό δεν θα ήταν αγάπη. Όταν δημιούργησε νοήμονα και λογικά δημιουργήματα στον ουρανό και στη γη, τα οποία είχαν την ικανότητα να αγαπούν, υπήρχε πάντα η πιθανότητα να μην Τον αγαπήσουν. Κάποια δεν Τον αγάπησαν, και ως εκ τούτου, αυτή είναι η αιτία της Μεγάλης Διαμάχης.

`Γιατί τα παρακάτω εδάφια βγάζουν νόημα μόνο μέσα στο πλαίσιο της ελευθερίας, αλλά και της πιθανότητας που ενέχεται στην αγάπη; (Ησ. 14:12-14, Ιεζ. 28:12-17, Αποκ. 12:7).`

Ιδιαίτερα εύστοχο είναι το εδάφιο στο Ιεζεκιήλ 28:15, το οποίο δείχνει ότι, αν και ο Εωσφόρος ήταν ένα τέλειο δημιούργημα από έναν τέλειο Θεό, βρέθηκε σ’ αυτόν αδικία. Δεν δημιουργήθηκε με αυτή την ανομία. Αντιθέτως, καθώς δημιουργήθηκε με την ικανότητα να αγαπάει, ο Εωσφόρος είχε αληθινή ηθική ελευθερία, και παρά τα όσα είχε προικισθεί «ήσουν περισκεπασμένος από κάθε πολύτιμη πέτρα», αυτός ο άγγελος ήθελε περισσότερα. Το ένα αδίκημα οδήγησε στο άλλο, μέχρι που έγινε «πόλεμος στον ουρανό».

`ΣΚΕΨΗ: Υπάρχουν κάποια καταστήματα στα οποία μπορούμε να αγοράσουμε σκύλους-ρομπότ, που θα υπακούνε στις εντολές μας, δεν θα λερώνουν ποτέ το χαλί και δεν θα δαγκώνουν τα έπιπλα. Θα μπορούσατε ποτέ να έχετε μια σχέση γεμάτη νόημα με αυτόν τον «σκύλο»; Πώς η απάντηση, μας βοηθά να καταλάβουμε το γιατί ο Θεός ήθελε δημιουργήματα που θα μπορούσαν να ανταποκριθούν με αγάπη;`