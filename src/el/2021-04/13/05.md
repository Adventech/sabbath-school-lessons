---
title:  Η Ανασταση Του Μωυση
date:  22/12/2021
---

“Και ο Μωυσής πέθανε εκεί, ο υπηρέτης του Κυρίου, στη γη του Μωάβ, σύμφωνα με τον λόγο του Κυρίου. Και τον έθαψε στην κοιλάδα, στη γη του Μωάβ, καταντίκρυ του Βαιθ-φεγώρ· και κανένας δεν γνωρίζει τον τάφο του μέχρι σήμερα.” (Δευτ. 34:5,6). Έτσι, μέσα σε τόσο λίγα εδάφια, ο Μωυσής πεθαίνει –  ένα τόσο κεντρικό πρόσωπο στη ζωή του Ισραήλ, του οποίου τα γραπτά είναι ζωντανά, όχι μόνο για το Ισραήλ, αλλά και για την εκκλησία και για τη συναγωγή σήμερα. Είναι γνωστός ως ο άνθρωπος που είχε καλό θάνατο.

Ο Μωυσής πέθανε, ενταφιάστηκε, ο λαός θρήνησε γι’ αυτόν και αυτό ήταν όλο. Εδώ, βεβαίως, εφαρμόζεται η αρχή του εδαφίου της Αποκάλυψης: “Μακάριοι οι νεκροί, που από τώρα πεθαίνουν εν Κυρίω. Ναι, λέει το Πνεύμα, για να αναπαυθούν από τον κόπο τους· και τα έργα τους ακολουθούν μετά απ’ αυτούς.” (Αποκ. 14:13).

Παρόλα αυτά, ο θάνατος του Μωυσή δεν ήταν το τελευταίο κεφάλαιο στη ζωή του.

`Διαβάστε Ιούδα 9. Τι συμβαίνει εδώ και πώς αυτή η περικοπή εξηγεί την εμφάνιση του Μωυσή αργότερα στην Καινή Διαθήκη;`

Παρότι μας δίνεται μόνο μια ματιά, πόσο υπέροχα περιγράφεται αυτή η σκηνή. Ο Μιχαήλ, ο Ίδιος ο Χριστός, φιλονίκησε με τον Διάβολο για το σώμα του Μωυσή. Πώς φιλονίκησε πάνω από αυτό; Δεν υπάρχει αμφιβολία ότι ο Μωυσής ήταν αμαρτωλός· η τελευταία πιο γνωστή του αμαρτία, να λάβει τη δόξα του Πατέρα. Ήταν η ίδια αμαρτία – “Θα ανέβω επάνω στα ύψη των σύννεφων· θα είμαι όμοιος με τον Ύψιστο” (Ησ. 14:14) – που έδιωξε τον Εωσφόρο από την πρώτη θέση του ουρανού. Η φιλονικία επάνω από το σώμα του πρέπει να ήταν επειδή ο Χριστός απαιτούσε τώρα για λογαριασμό του Μωυσή, την ανάσταση που του είχε υποσχεθεί.

Πώς θα μπορούσε όμως να κάνει κάτι τέτοιο ο Χριστός για έναν αμαρτωλό που είχε παραβιάσει τον νόμο Του; Η απάντηση φυσικά είναι μόνο ο Σταυρός. Όπως όλες οι θυσίες ζώων παραπέμπουν στον θάνατο του Χριστού, είναι ολοφάνερο ότι ο Κύριος τώρα, κοιτάζοντας μπροστά στον Σταυρό, διεκδικεί το σώμα του Μωυσή για να αναστηθεί. «Η αμαρτία είχε σαν αποτέλεσμα να περάσει ο Μωυσής στη δύ¬ναμη του Σατανά. Άξιζε να γίνει νόμιμος αιχμάλωτος του θανάτου. Αναστήθηκε όμως σε αιώνια ζωή διατηρώντας το εμπράγματο δι¬καί¬ωμά του χάρη στο όνομα του Λυτρωτή. Βγήκε ένδοξος από τον τάφο και ανέβηκε με τον Απελευθερωτή του στην πό¬λη του Θεού.» Ε.Χουάιτ, Π.Π. σελ. 465.

`ΣΚΕΨΗ: Πώς αυτή η αναφορά στον Μωυσή μας βοηθάει να κατανοήσουμε το βάθος του σχεδίου της σωτηρίας που, ακόμα και πριν το Σταυρό, ο Μωυσής αναστήθηκε περνώντας στην αθανασία;`