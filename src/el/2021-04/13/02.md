---
title:  Η Αμαρτια Του Μωυση – Α’ Μερος
date:  19/12/2021
---

Επανειλημμένως, ακόμα και μέσα στην αποστασία τους και την περιπλάνησή τους στην έρημο, ο Θεός ενίσχυε τον λαό Ισραήλ με θαυμαστούς τρόπους. Όσο ανάξιοι κι αν ήταν, (και συχνά παρέμεναν έτσι) η χάρη Του τους ακολουθούσε παντού. Κι εμείς σήμερα είμαστε αποδέκτες της χάρης Του, όμως, είμαστε κι εμείς ανάξιοι  γι’ αυτήν. Εξάλλου, δεν θα ήταν χάρη αν την αξίζαμε, έτσι δεν είναι;

Και παρά την αφθονία φαγητού που ο Κύριος τους παρείχε στην έρημο, μια άλλη έκφραση της αγάπης Του ήταν το νερό, χωρίς το οποίο πολύ σύντομα θα αφανίζονταν, ειδικά σε μια ξηρή, ζεστή και απομακρυσμένη έρημο. Μιλώντας γι’ αυτή την εμπειρία, ο Παύλος έγραψε: “και όλοι ήπιαν το ίδιο πνευματικό ποτό· επειδή, έπιναν από πνευματική πέτρα, που ακολουθούσε· και η πέτρα ήταν ο Χριστός.” (Α’Κορ. 10:4). Η Έ. Χουάιτ, λέει: «Οπουδήποτε στα ταξίδια τους χρειάζονταν νερό, από τις σχι-σματιές των βράχων ξεπηδούσε νερό πλάι στην κατασκήνωσή τους.» Π.Π., σελ. 397.

`Διαβάστε Αρ. 20:1-13. Τι συμβαίνει εδώ, και πώς κατανοούμε την τιμωρία του Κυρίου για τον Μωυσή εξαιτίας της ενέργειάς του;`

Ως έναν βαθμό, μπορούμε να καταλάβουμε τον εκνευρισμό του Μωυσή. Μετά από όλα όσα είχε κάνει ο Κύριος γι’ αυτούς, τα σημεία, τα θαύματα και την θαυματουργική απελευθέρωση, είχαν τελικά φθάσει ως εδώ, στα σύνορα της Γης της Επαγγελίας. Και μετά; Ξαφνικά, ξέμειναν από νερό και άρχισαν να δυσανασχετούν εναντίον του Μωυσή και του Ααρών. Δεν μπορούσε ο Κύριος να τους προμηθεύσει, όπως είχε κάνει τόσες φορές στο παρελθόν; Μπορούσε να το κάνει, και θα το έκανε ξανά.

Παρόλα αυτά, δείτε τα λόγια του Μωυσή καθώς χτυπάει τον βράχο δύο φορές: “Ακούστε τώρα εσείς οι απειθείς· να σας βγάλουμε νερό από τούτη την πέτρα;” (Αρ. 20:10). Το μόνο που μπορεί να ακούσει κάποιος είναι η οργή στη φωνή του, επειδή τους αποκαλεί “απειθείς”. Το πρόβλημα δεν ήταν η οργή, που σίγουρα ήταν κάτι κακό, αλλά κατανοητό, όσο τη στιγμή που είπε “να σας βγάλουμε νερό από τούτη την πέτρα;” λες και αυτός ή κάποιος άλλος άνθρωπος θα έβγαζε νερό από τον βράχο. Μέσα στην οργή του, φαίνεται ότι ξέχασε πώς μόνο η δύναμη του Θεού που ενεργούσε ανάμεσά τους μπορούσε να κάνει ένα τέτοιο θαύμα. Από όλους τους ανθρώπους, αυτός θα έπρεπε να το γνωρίζει.

`ΣΚΕΨΗ: Πόσο συχνά λέμε ή κάνουμε πράγματα επάνω στην οργή μας, ακόμα κι όταν πιστεύουμε ότι είναι δικαιολογημένη; Πώς μπορούμε να μάθουμε να σταματάμε, να προσευχόμαστε και να ζητάμε τη δύναμη του Θεού για να πούμε και να κάνουμε το σωστό, πριν πούμε ή κάνουμε κάτι λάθος;`