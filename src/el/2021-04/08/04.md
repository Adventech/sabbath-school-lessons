---
title:  Η Ζωη Και Το Αγαθο, Ο Θανατος Και Το Κακο, η Ευλογια και η Καταρα
date:  16/11/2021
---

Προς το τέλος του Δευτερονομίου, μετά από έναν μακρύ κατάλογο του τι θα συμβεί στους ανθρώπους αν δεν υπακούσουν στον Κύριο και παραβιάσουν τις υποσχέσεις της διαθήκης, το Δευτ. 30:ξεκινάει με μια υπόσχεση, στην οποία ακόμη κι αν έδειχναν ανυπακοή και τιμωρούνταν με εξορία, ο Θεός θα τους επανέφερε στη γη. Με άλλα λόγια, αν μετανοούσαν και αποστρέφονταν το κακό.

`Διαβάστε Δευτ. 30:15-20. Ποιες είναι οι επιλογές που παρουσιάζονται στον λαό Ισραήλ, και πώς αυτές οι επιλογές αντανακλούν όλα όσα έχουμε δει στην Αγία Γραφή;`

Ο Κύριος είναι ξεκάθαρος: Έβαλε μπροστά τους τη μία ή την άλλη επιλογή όπως είχε κάνει με τον Αδάμ και την Εύα, στην Εδέμ. Οι εβραϊκές λέξεις για τη λέξη “αγαθό” (tov) και τη λέξη “κακό” (ra΄) στο Δευτ. 30:15 είναι οι ίδιες εβραϊκές λέξεις που χρησιμοποιούνται στην Γένεση για το δένδρο της γνώσης του “καλού” (tov) και του “κακού” (ra΄). Εδώ, όπως και σε όλη την Αγία Γραφή, δεν υπάρχει μέση λύση. Ή θα υπηρετούσαν τον Κύριο και θα είχαν ζωή, ή θα επέλεγαν τον θάνατο. Το ίδιο ισχύει και για εμάς.

Με τι έρχεται σε αντίθεση η ζωή, το αγαθό, η ευλογία; Με τον θάνατο, το κακό και την κατάρα. Στο τέλος, όμως, κάποιος δικαίως θα μπορούσε να υποστηρίξει ότι ο Θεός τους πρόσφερε μόνο το καλό, μόνο τη ζωή και μόνο ευλογίες. Αν όμως απομακρύνονταν από Εκείνον, ως φυσικό αποτέλεσμα, θα έρχονταν όλα αυτά τα δεινά, επειδή δεν θα είχαν πια την ιδιαίτερη προστασία Του.

Βλέπουμε ξεκάθαρα την ελεύθερη βούληση και την ελευθερία επιλογής που είχαν. Αυτά τα εδάφια, όπως και μεγάλο μέρος της Αγίας Γραφής, Παλαιάς και Καινής Διαθήκης, δεν έχουν νόημα διαχωρισμένα από το Θείο δώρο της ελεύθερης βούλησης και της ελεύθερης επιλογής.

Στην πραγματικότητα, ο Κύριος τους είπε: Γι’ αυτό, με την ελεύθερη βούληση την οποία σας έδωσα – επιλέξτε τη ζωή, επιλέξτε τις ευλογίες, επιλέξτε το αγαθό, όχι τον θάνατο, το κακό και τις κατάρες. Είναι ολοφάνερο ποια είναι η σωστή επιλογή. Κι όμως ξέρουμε τι συνέβη. Η Μεγάλη Διαμάχη ήταν τόσο υπαρκτή τότε όσο και τώρα, και μπορούμε να μάθουμε από το παράδειγμα του λαού Ισραήλ τι μπορεί να συμβεί αν δεν παραδοθούμε ολοκληρωτικά στον Κύριο και δεν επιλέξουμε τη ζωή και όλα όσα αυτή η επιλογή περιλαμβάνει.

`ΣΚΕΨΗ: Διαβάστε Δευτ. 30:20. Προσέξτε τη σύνδεση ανάμεσα στην αγάπη και την υπακοή. Τι πρέπει να κάνει ο λαός Ισραήλ ώστε να είναι πιστός στον Κύριο; Πώς οι ίδιες αρχές βρίσκουν εφαρμογή και σε μας, σήμερα;`