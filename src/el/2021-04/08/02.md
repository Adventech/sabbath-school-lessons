---
title:  Το Δενδρο Της Ζωης
date:  14/11/2021
---

Δεν επιλέξαμε να υπάρχουμε, ούτε επιλέξαμε πού και πότε θα γεννηθούμε ή ποιοι θα είναι οι γονείς μας. Το ίδιο συνέβη με τον Αδάμ και την Εύα. Δεν επέλεξαν να δημιουργηθούν από τον Θεό, όπως και το φύλλο, ο βράχος ή το βουνό. Ως ανθρώπινα όντα, δεν μας έχει δοθεί μόνο η ύπαρξη (και ο βράχος έχει ύπαρξη), και η ζωή (και η αμοιβάδα έχει ζωή), άλλα ζωή ως λογικά, ελεύθερα όντα, πλασμένα κατ’ εικόνα Θεού.

Αλλά ούτε και αυτό το επιλέξαμε. Παρόλα αυτά, αυτό που μας προσφέρει ο Θεός είναι η επιλογή να υπάρχουμε· αυτό σημαίνει ότι μπορούμε να επιλέξουμε να έχουμε ζωή, αιώνια ζωή σε Αυτόν, κάτι το οποίο μπορούμε να έχουμε λόγω του Ιησού Χριστού και του θανάτου Του.

`Διαβάστε Γεν. 2:8, 9, 15-17 και Γεν. 3:22, 23. Ποιες είναι οι δύο επιλογές που παρουσίασε ο Θεός στον Αδάμ σε σχέση με την ύπαρξή του;`

«Στη μέση του Εδεμικού κήπου βρίσκονταν το δένδρο της ζωής του οποίου ο καρπός είχε την ιδιότητα να διατηρεί τη διαιώνιση της ζωής. Αν ο Αδάμ είχε παραμείνει υπάκουος στο Θεό, θα εξακολουθούσε να νέμεται ελεύθερα τον καρπό του δένδρου αυτού και θα ζούσε αιωνίως. Αφότου όμως αμάρτησε, αποκλείσθηκε από τη συμμετοχή του καρπού του δένδρου της ζωής και υπήχθη στο θάνατο. Η θεϊκή έκφραση: “Γη είσαι και σε γη θα επιστρέψεις” (Γεν. 3:19) σημαίνει τον ολοσχερή αφανισμό της ζωής.» Ε. Χουάιτ, Μ.Δ. σελ. 588, 589.

Η Αγία Γραφή μας παρουσιάζει από την αρχή τις δύο επιλογές που έχουμε: την αιώνια ζωή, για την οποία αρχικά πλαστήκαμε, και τον αιώνιο θάνατο, που κατά μία έννοια μας πάει πίσω στην ανυπαρξία όπου βρισκόμασταν.

Είναι επίσης ενδιαφέρον, το πώς το “δέντρο της ζωής”, το οποίο η Αγία Γραφή λέει ότι μας προσφέρει αθανασία, και εμφανίζεται για πρώτη φορά στο πρώτο βιβλίο της Αγίας Γραφής, επανεμφανίζεται και στο τελευταίο. Διαβάστε Αποκ. 2:7 και 22:2, 14. Ίσως το μήνυμα είναι ότι παρόλο που μπορούσαμε να έχουμε πρόσβαση στο δέντρο της ζωής, εξαιτίας της αμαρτίας χάσαμε αυτήν την πρόσβαση· έτσι, στο τέλος, όταν πια η αμαρτία θα εξαλειφθεί οριστικά χάρη στον Ιησού και στο σχέδιο σωτηρίας, οι λυτρωμένοι, εκείνοι που επέλεξαν τη ζωή, θα έχουν πρόσβαση στο δέντρο της ζωής, όπως αρχικά.

`ΣΚΕΨΗ: Πώς με τις καθημερινές μας επιλογές, εκλέγουμε είτε τη ζωή είτε τον θάνατο;`