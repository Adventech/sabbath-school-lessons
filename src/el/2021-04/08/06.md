---
title:  Το Ζητημα Της Λατρειας
date:  18/11/2021
---

Κεντρικό στοιχείο στη σχέση διαθήκης ανάμεσα στον Κύριο και στο Ισραήλ ήταν η λατρεία. Αυτό που τους ξεχώριζε από τους άλλους λαούς που βρίσκονταν γύρω τους ήταν ότι μόνο αυτοί ως έθνος λάτρευαν τον Αληθινό Θεό, σε αντίθεση με τους ψεύτικους θεούς των ειδωλολατρών που δεν υπήρχαν. «Δέστε, τώρα, ότι Εγώ, Εγώ Είμαι, και δεν υπάρχει άλλος Θεός, εκτός από μένα» Δευτ. 32:39.

`Διαβάστε Δευτ. 4:19, 8:19, 11:16, 30:17. Ποια είναι η προειδοποίηση που δίνεται σε αυτά τα εδάφια; Γιατί αυτή η προειδοποίηση είναι τόσο ουσιώδης για τον λαό Ισραήλ;`

Χιλιάδες χρόνια πριν, όπως και σήμερα, ο λαός του Θεού ζούσε μέσα σε έναν πολιτισμό και σε ένα περιβάλλον που, στις περισσότερες περιπτώσεις, εξέπεμπαν πρότυπα, παραδόσεις και αντιλήψεις που έρχονταν σε αντίθεση με την πίστη τους. Έτσι, ο λαός του Θεού πρέπει να είναι πάντα σε επιφυλακή, μη τυχόν οι κοσμικές επιρροές, τα είδωλα και οι «θεοί» του κόσμου, γίνουν αντικείμενα λατρείας τους.

Ο Θεός μας είναι “Θεός ζηλότυπος” (Δευτ. 4:24, 5:9, 6:15), και μόνο Αυτός, ως Δημιουργός και Λυτρωτής μας, αξίζει την λατρεία μας. Ούτε κι εδώ υπάρχει μέση λύση: ή θα λατρεύουμε τον Κύριο που παρέχει ζωή, αγαθά και ευλογίες, ή θα λατρεύουμε κάποιον άλλο θεό, που φέρνει δεινά, κατάρες και θάνατο.

`Διαβάστε Απόκ. 13:1-15 και εστιάστε στο πώς παρουσιάζεται η λατρεία εδώ. Συγκρίνετε με Αποκ. 14:6-12. Τι συμβαίνει στα εδάφια της Αποκάλυψης που αντανακλούν την προειδοποίηση που δόθηκε στο Δευτερονόμιο (και σε όλη την Αγία Γραφή) για την κίβδηλη λατρεία;`

Το ζήτημα παραμένει: Θα λατρέψουν οι άνθρωποι τον Αληθινό Θεό και θα έχουν ζωή, ή θα υποκύψουν στις πιέσεις, είτε είναι εμφανείς είτε αφανείς ή και τα  δύο, ώστε να αποστραφεί η πίστη τους σε Αυτόν και να έρθουν αντιμέτωποι με τον θάνατο; Τελικά, η απάντηση βρίσκεται μέσα στην καρδιά του καθενός μας. Ο Θεός δεν ανάγκασε τον λαό Ισραήλ να Τον ακολουθήσει, και δεν θα αναγκάσει ούτε κι εμάς. Όπως βλέπουμε στην Αποκ. 13, ο εξαναγκασμός είναι έργο του θηρίου και της εικόνας του. Ο Θεός αντιθέτως, εργάζεται με αγάπη.

`ΣΚΕΨΗ: Πώς μπορούμε να είμαστε βέβαιοι ότι, ακόμα και αδιαίσθητα, δεν εγκαταλείπουμε σιγά-σιγά την πίστη μας στον Ιησού για κάποιον άλλο θεό;`