---
title:  Ας Θυμηθουμε Το Ουρανιο Τοξο
date:  28/11/2021
---

Την πρώτη φορά που εμφανίζεται στην Αγία Γραφή η λέξη “θυμάμαι”, στο ένατο κεφάλαιο της Γένεσης, ήταν όταν μετά τον παγκόσμιο κατακλυσμό ο Κύριος είπε στον Νώε πως θα έθετε το τόξο στον ουρανό ως σημείο της διαθήκης Του με τη γη, ότι ποτέ ξανά δεν θα την κατέστρεφε με πλημμύρα.

`Διαβάστε Γεν. 9:8-17. Πώς χρησιμοποιείται εδώ η λέξη «θυμάμαι», και τι μπορούμε να μάθουμε από τη χρήση της για το πώς πρέπει να θυμόμαστε τι έχει κάνει ο Θεός για μας;`

Φυσικά, ο Θεός δεν χρειάζεται το ουράνιο τόξο για να θυμηθεί την υπόσχεση και την διαθήκη Του. Απλώς, μίλησε σε μια γλώσσα που να είναι κατανοητή από τους ανθρώπους. Αν μη τι άλλο, το ουράνιο τόξο είναι για μας τους ανθρώπους, για να θυμόμαστε την υπόσχεση και τη διαθήκη του Θεού πως δεν θα καταστρέψει ποτέ ξανά τον κόσμο με νερό. Με άλλα λόγια, το τόξο θα βοηθούσε τους ανθρώπους να θυμηθούν αυτήν την ιδιαίτερη διαθήκη που είχε κάνει ο Θεός. Κάθε φορά που εμφανίζεται το ουράνιο τόξο, ο λαός Του θα θυμάται, όχι μόνο την κρίση του Θεού στον κόσμο για τις αμαρτίες του, αλλά και την αγάπη Του για τον κόσμο και την υπόσχεσή Του να μην τον καταποντίσει ξανά.

Έτσι, εδώ βλέπουμε τη σημασία της ενθύμησης: ενθύμηση για τις υποσχέσεις του Θεού, ενθύμηση για τις προειδοποιήσεις του Θεού, ενθύμηση για τις ενέργειες του Θεού στον κόσμο.

Το τόξο στον ουρανό είναι ακόμη πιο σημαντικό σήμερα όταν, βασισμένο στη συνοχή των νόμων της φύσης, πολλοί επιστήμονες απορρίπτουν την ιδέα ότι υπήρξε ποτέ παγκόσμιος κατακλυσμός.  Πόσο συναρπαστικό αυτό που έγραψε η Έ. Χουάιτ ότι, πριν έρθει ο κατακλυσμός, πολλοί άνθρωποι είχαν την ίδια αντίληψη, ότι η συνοχή των νόμων της φύσης αποκλείει την πιθανότητα ενός μεγάλου κατακλυσμού. Έγραψε πως πολλοί υποστηρίζουν ότι «οι φυσικοί νό¬μοι είναι τόσο σταθεροί, πού ούτε ο ίδιος ο  Θεός μπορούσε να τους αλλάξει.» Ε.Χουάιτ Π.Π. σελ.79. Έτσι, όπως πριν τον κατακλυσμό οι άνθρωποι υποστήριζαν, βασισμένοι στους νόμους της φύσης, ότι κάτι τέτοιο δεν θα συνέβαινε, κατά τον ίδιο τρόπο και οι άνθρωποι μετά τον κατακλυσμό ισχυρίζονται, βασισμένοι στους νόμους της φύσης, ότι ποτέ δεν συνέβη.

Παρόλα αυτά, ο Θεός μάς μιλάει στον Λόγο Του για τον κατακλυσμό και έδωσε στον κόσμο ένα σημείο, όχι μόνο για τον κατακλυσμό, αλλά και την υπόσχεσή Του ότι δεν θα επέτρεπε να ξαναγίνει. Έτσι, αν θυμόμαστε τι σημαίνει το τόξο, μπορούμε να έχουμε τη διαβεβαίωση, γραμμένη στον ουρανό με αυτά τα τόσο όμορφα χρώματα, ότι ο Λόγος του Θεού είναι αξιόπιστος. Και αν μπορούμε να εμπιστευτούμε τον Λόγο Του σε αυτή την υπόσχεση, γιατί να μην Τον εμπιστευτούμε σε όλα όσα μας λέει, επίσης;

`ΣΚΕΨΗ: Την επόμενη φορά που θα δείτε ένα ουράνιο τόξο, θυμηθείτε τις υποσχέσεις του Θεού. Πώς μπορείτε να μάθετε να εμπιστεύεστε όλες αυτές τις υποσχέσεις;`