---
title:  «Προσεχετε…μηπως Καποτε Λησμονησετε»
date:  30/11/2021
---

`Διαβάστε Δευτ. 4:9, 23. Τι τους λέει, εδώ, να κάνουν ο Κύριος και γιατί αυτή η νουθεσία είναι τόσο σημαντική για τον λαό;`

Δύο είναι τα ρήματα που κυριαρχούν στην έναρξη αυτών των εδαφίων: “πρόσεχε” και “λησμονήσεις”. Αυτό που τους λέει ο Κύριος είναι το εξής: προσέχετε ώστε να μην ξεχάσετε. Που σημαίνει, να μην ξεχάσετε όλα εκείνα τα οποία ο Θεός έχει κάνει για σας και τη διαθήκη που Εκείνος έκανε μαζί σας. Το ρήμα “πρόσεχε”, smr (το οποίο επίσης χρησιμοποιείται με μια διαφορετική μορφή στο Δευτ. 4:9 ως «φύλαγε», εμφανίζεται σε όλη την Παλαιά Διαθήκη και σημαίνει «να φυλάξετε», «να προσέχετε», «να διατηρείτε», ή «να περιφρουρείτε». Έχει ιδιαίτερο ενδιαφέρον ότι η πρώτη φορά που εμφανίζεται στην Αγία Γραφή είναι πριν την αμαρτία, όταν ο Κύριος είπε στον Αδάμ “να φυλάττει” τον κήπο που Εκείνος του είχε δώσει (Γεν. 2:15).

Τώρα, ο Κύριος λέει στον λαό, στον καθένα ξεχωριστά (το ρήμα είναι στον ενικό), να προσέχουν τον εαυτό τους, μήπως και λησμονήσουν. Η λέξη “λησμονήσεις” δεν έχει την έννοια της απώλειας μνήμης (αν και με την πάροδο του χρόνου και μέσα από τις επόμενες γενιές, θα συνέβαινε), έχει περισσότερο την έννοια της χαλαρότητας στις υποχρεώσεις της διαθήκης. Έπρεπε να είναι προσεκτικοί σχετικά με το ποιοι ήταν και πώς έπρεπε να ζουν ενώπιον του Θεού, ενώπιον των άλλων Εβραίων, ενώπιον των ξένων που ζούσαν ανάμεσά τους και ενώπιων των άλλων εθνών γύρω τους.

Διαβάστε ξανά Δευτ. 4:9 (δείτε Δευτ. 6:7, 11:19), αλλά επικεντρωθείτε στο τελευταίο μέρος, γύρω από τη διδασκαλία στα παιδιά και στα εγγόνια τους. Πώς αυτό τους βοηθάει να μην ξεχάσουν; ……………………………………………………………………………..

Είναι σημαντικό ότι αφότου ο Μωυσής τους είπε να μην λησμονήσουν, να μην αφήσουν αυτά που έμαθαν “μήπως κάποτε χωριστούν από την καρδιά σου”, τους λέει να τα διδάξουν στους γιούς τους αλλά και στους γιούς των γιών τους. Δεν ήταν μόνο τα παιδιά τους που έπρεπε να ακούσουν για όλα αυτά, άλλα και το ότι επαναλαμβάνοντας αυτές τις ιστορίες του τι είχε κάνει ο Θεός γι’ αυτούς, ο λαός δεν θα ξεχνούσε ποια ήταν αυτά τα πράγματα. Ποιος καλύτερος τρόπος θα υπήρχε για να παραμείνει ζωντανή η γνώση του τι ο Κύριος είχε κάνει για τον εκλεκτό λαό Του;

`ΣΚΕΨΗ: Πώς το να μιλάτε στους άλλους για την εμπειρία σας με τον Κύριο, ωφέλησε όχι μόνο άλλες ψυχές, αλλά και εσάς τους ίδιους; Πώς η αφήγηση της καθοδήγησης του Θεού σας βοήθησε να μη λησμονήσετε τις οδηγίες Του;`