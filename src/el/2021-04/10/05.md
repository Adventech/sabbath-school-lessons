---
title:  «Και Θα Φας, Και Θα Χορτασεις»
date:  01/12/2021
---

Ένας πρώην θρησκευτικός ηγέτης, ο οποίος εργαζόταν στο Γενικό Συμβούλιο των Χριστιανών Αντβεντιστών της Εβδόμης Ημέρας επί 34 χρόνια, διηγήθηκε μια ιστορία, που συνέβη πολλά χρόνια πριν. Καθώς είχαν αποβιβαστεί από το αεροπλάνο, αυτός και η σύζυγός του, έχασαν μια αποσκευή. «Εκεί ακριβώς» είπε, «στον ιμάντα αποσκευών και μπροστά στον κόσμο, γονατίσαμε ζητώντας από τον Κύριο να επιστραφεί η χαμένη μας βαλίτσα.» Έπειτα είπε ότι, αρκετά χρόνια αργότερα, συνέβη ακριβώς το ίδιο: μία αποσκευή έλλειπε. Τότε είπε στην γυναίκα του: «Μη στεναχωριέσαι. Θα το καλύψει η ασφάλεια».

`Έχοντας αυτήν την ιστορία στο νου, διαβάστε Δευτ. 8:7-18. Ποιες προειδοποιήσεις δίνει ο Κύριος στον λαό Του εδώ, και τι σημαίνουν για μας, σήμερα;`

Δείτε τι θα τους έφερνε η ευγνωμοσύνη τους στον Κύριο. Όχι μόνο θα καταλάμβαναν μια πανέμορφη και πλούσια γη, “γη, επάνω στην οποία θα τρως ψωμί χωρίς έλλειψη, τίποτε δεν θα στερείσαι σ’ αυτή τη γη” (Δευτ. 8:9), αλλά θα ήταν και υπερβολικά ευλογημένοι σ’ αυτή τη γη: κοπάδια και αγέλες και χρυσό και ασήμι και όμορφα σπίτια. Αυτό σημαίνει ότι θα είχαν όλες τις υλικές ανέσεις που θα μπορούσαν να έχουν σε αυτή τη ζωή.

Και μετά, τι; Θα έρχονταν αντιμέτωποι με τον κίνδυνο που πάντα πλήττει τον πλούτο και την σωματική ευημερία, επειδή θα λησμονούσαν ότι μόνο ο Κύριος είναι “που σου δίνει δύναμη να αποκτάς πλούτη” (Δευτ. 8:18).

Ίσως όχι εξαρχής, αλλά καθώς τα χρόνια περνούσαν και είχαν όλα τα υλικά αγαθά που χρειάζονταν, θα λησμονούσαν το παρελθόν τους, θα ξεχνούσαν πώς ο Κύριος τους είχε οδηγήσει μέσα από “εκείνη την έρημο, τη μεγάλη και φοβερή” (Δευτ. 1:19). Και πράγματι, σκέφτηκαν ότι ήταν η δική τους ευφυΐα και οι δικές τους ικανότητες που τους αξίωσαν να είναι τόσο επιτυχημένοι. Αυτό ακριβώς τους είχε προειδοποιήσει ο Κύριος να μην κάνουν (και δυστυχώς, στις μεταγενέστερες προφητείες, διαβάζουμε ότι αυτό ακριβώς τους συνέβη).

Έτσι, μέσα σε αυτή την ευημερία, ο Μωυσής τους τα λέει όλα αυτά για να θυμηθούν ότι μόνο ο Κύριος τους ευλόγησε και να μην εξαπατηθούν από τις υλικές ευλογίες που Εκείνος τους έχει δώσει. Μερικούς αιώνες αργότερα, ο Ίδιος ο Ιησούς προειδοποίησε, στην παραβολή του σπορέα, για την “απάτη του πλούτου” (Μαρκ. 4:19).

`ΣΚΕΨΗ: Όσα χρήματα και υλικά αγαθά κι αν έχουμε, είμαστε όλοι σάρκα και αίμα και κάποια στιγμή θα καταλήξουμε στο χώμα. Τι μας λέει αυτό για τους κινδύνους που ενέχει ο πλούτος, ο οποίος μπορεί να μας κάνει να λησμονήσουμε τον Έναν και Μοναδικό που μπορεί να μας αναστήσει από το χώμα;`