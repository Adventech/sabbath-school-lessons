---
title:  Να Θυμασαι, Οτι Ησουν Δουλος
date:  02/12/2021
---

`Διαβάστε Δευτ. 5:15, 6:12, 15:15, 16:3,12, 24:18,22. Τι ακριβώς ήθελε ο Κύριος να μην ξεχάσουν ποτέ και γιατί;`

Όπως έχουμε δει, σε όλη την  Παλαιά Διαθήκη, ο Κύριος επαναφέρει διαρκώς στη μνήμη του λαού την Έξοδο, την εκ θαύματος απελευθέρωσή τους από την Αίγυπτο που Εκείνος τους χάρισε. Μέχρι σήμερα, χιλιάδες χρόνια αργότερα, οι Ιουδαίοι γιορτάζουν το Πάσχα, ως αναμνηστικό του τι έκανε ο Κύριος γι’ αυτούς. “Και όταν μπείτε μέσα στη γη, που ο Κύριος θα σας δώσει, όπως είπε, θα φυλάξετε αυτή τη λατρεία. Και όταν σας λένε οι γιοι σας: Τι σημαίνει σε σας αυτή η λατρεία; Θα αποκρίνεστε: Αυτό είναι η θυσία του Πάσχα στον Κύριο, επειδή παρέτρεξε τα σπίτια των γιων Ισραήλ στην Αίγυπτο, όταν χτύπησε τους Αιγυπτίους, και έσωσε τις οικογένειές μας.” (Έξ. 12:25-27).

Για την εκκλησία σήμερα, το Πάσχα είναι ένα σύμβολο της απελευθέρωσης που μας πρόσφερε ο Χριστός: “επειδή, κατά το δικό μας Πάσχα θυσιάστηκε για χάρη μας ο Χριστός.” (Α’ Κορ. 5:7)

`Διαβάστε Εφεσ. 2:8-13. Τι έπρεπε να θυμούνται οι πιστοί Εθνικοί; Πώς παραλληλίζεται με το τι έπρεπε να θυμούνται οι Εβραίοι στο Δευτερονόμιο;`

Ο Παύλος ήθελε αυτοί οι άνθρωποι να θυμούνται τι είχε κάνει ο Θεός μέσω του Ιησού Χριστού, από τι τους είχε σώσει και τι είχαν τώρα λόγω της χάρης του Θεού σε αυτούς. Όπως και με τον λαό Ισραήλ, δεν ήταν κάτι που έκαναν οι ίδιοι για να σταθούν ενώπιον του Κυρίου. Αντιθέτως, ήταν η χάρη του Θεού που δόθηκε σ’ αυτούς, αν και ήταν “ξένοι από τις διαθήκες της υπόσχεσης”, η οποία τους έκανε αυτό που ήταν διαμέσου του Ιησού Χριστού.

Είτε οι Ιουδαίοι στην έρημο, είτε οι Χριστιανοί στην Έφεσο, ή οι Χριστιανοί Αντβεντιστές της Εβδόμης Ημέρας παγκοσμίως, είναι πολύ σημαντικό να θυμόμαστε πάντοτε και να μη λησμονούμε τι έχει κάνει ο Θεός για μας διαμέσου του Χριστού. «Θα μας έκανε καλό αν περνούσαμε μια ώρα κάθε μέρα μελετώντας τη ζωή του Χριστού. Αν την εξετάζαμε με λεπτομέρεια, βοηθώντας τη φαντασία μας να συλλάβει κάθε σκηνή, ιδιαίτερα τις τελευταίες ημέρες της ζωής Του. Καθώς έτσι σκεπτόμαστε τη μεγάλη θυσία Του για μας, η εμπιστοσύνη μας σ’ Αυτόν θα αυξάνει, η αγάπη μας θα δυναμώνει και θα εμποτισθούμε περισσότερο από το Πνεύμα Του.» Έ. Χουάιτ, Ζ.Χ. σελ. 57.