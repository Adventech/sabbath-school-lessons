---
title:  Η Σοφια Σας Και Η Συνεση Σας
date:  04/11/2021
---

Όπως είδαμε, το Δευτ. 4:1-9 ήταν μία δυνατή έκφραση, όχι απλώς για το ιδιαίτερο κύρος του έθνους, αλλά και για την ιεραποστολική του κλήση. Όλα αυτά τα εδάφια είναι συνυφασμένα με την ιδέα ότι έπρεπε να Τον υπακούνε, να Τον ακολουθούν και να κάνουν αυτό που τους πρόσταζε ο Θεός.

`Διαβάστε ξανά Δευτ. 4:6.  Τι ακριβώς λέει ο Θεός για τη “σοφία” και τη “σύνεσή” τους μπροστά στα έθνη;`

Με μια γρήγορη ματιά φαίνεται ότι τα ίδια τα διατάγματα και οι κρίσεις περιείχαν τη σοφία και τη σύνεση. Αλλά δεν λέει αυτό το εδάφιο. Ναι, ο Κύριος τους δίδαξε διατάγματα και κρίσεις· αλλά η σοφία και η σύνεσή τους ήταν λόγω της υπακοής τους σε αυτά. Η υπακοή τους – αυτή ήταν η σοφία και σύνεσή τους.

Το Ισραήλ θα μπορούσε να έχει το πιο υπέροχο σύστημα νόμων, κανόνων και κανονισμών που είχε δει ποτέ ο κόσμος, αλλά πιο θα ήταν το όφελος αν ο λαός δεν τους εφάρμοζε; Αντιθέτως, η σοφία τους και η σύνεσή τους, προερχόταν από την πραγματική εφαρμογή των νόμων του Θεού στη ζωή τους. Έπρεπε να ζουν σύμφωνα με τις αλήθειες που ο Κύριος τους είχε δώσει, και θα το επιτύγχαναν μόνο υπακούοντας σε αυτές. Παρόλο που είχαν όλο το φως και την πλήρη αλήθεια, ούτε αυτοί ούτε οι γύρω ειδωλολατρικοί λαοί θα ωφελούνταν αν οι Ισραηλίτες δεν ζούσαν βιώνοντας αυτήν την αλήθεια. Έτσι, ο Θεός τους καλεί, επανειλημμένως, να υπακούσουν, γιατί είχε σημασία η υπακοή τους στα διατάγματα και στις κρίσεις, ώστε να είναι μάρτυρες στον κόσμο.

«Η υπακοή τους στο νόμο του Θεού θα τους έκανε θαύμα ευημερίας μπροστά σ’ όλα τα έθνη του κόσμου. Εκείνος που μπορούσε να τους δώσει σοφία και ικανότητα για κάθε επιδέξιο έργο, θα συνέχιζε να είναι δάσκαλός τους. Θα τους εξευγένιζε και θα τους εξύψωνε μέσ’ από την υπακοή στους νόμους Του. Αν έδειχναν υπακοή, θα προστατεύονταν από τις ασθένειες που μάστιζαν τ’ άλλα έθνη, και η δύναμη του σώματος και πνεύματος θα ήταν η ανταμοιβή τους. Η δόξα του Θεού, η μεγαλειότητα του Θεού θα διαφαινόταν στην ευδαιμονία τους. Θα έπρεπε να είναι βασίλειο ιερέων και αρχόντων. Ο Θεός τους παραχώρησε κάθε δυνατότητα για να γίνουν το μεγαλύτερο έθνος της γης.»  Έ. Χουάιτ, Λ.Ζ., σελ 224

`ΣΚΕΨΗ: Διαβάστε Ματθ. 5:13-16. Τι μας λέει ο Ιησούς σε αυτά τα εδάφια που αντικατοπτρίζει τα ίδια λόγια που είπε στο αρχαίο Ισραήλ; Πώς θα πρέπει να βρίσκουν εφαρμογή ειδικά σε μας τους Αντβεντιστές της Εβδόμης Ημέρας;`