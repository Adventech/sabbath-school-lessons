---
title:  Ενα Τρομερο Πραγμα
date:  16/12/2021
---

Το βιβλίο της προς Εβραίους επιστολής, σε όλο το βάθος και το μεγαλείο του, ήταν με πολλούς τρόπους, μια μακροσκελής προτροπή στους πιστούς στον Χριστό Ιουδαίους. Και αυτό που τους παρότρυνε να κάνουν ήταν: Μείνετε πιστοί στον Κύριο!

Αυτή η πιστότητα, φυσικά, πρέπει να απορρέει από την αγάπη μας για τον Θεό, για το Ποιος είναι, τον χαρακτήρα και την καλοσύνη Του που εκφράζεται δυναμικά στον σταυρό του Χριστού. Μερικές φορές όμως, οι άνθρωποι πρέπει να θυμόμαστε ποιες θα είναι οι τρομερές συνέπειες της πτώσης μας. Πρέπει να θυμόμαστε ότι, στο τέλος, αν δεν δεχθούμε αυτό που έκανε ο Ιησούς για μας πληρώνοντας το αντίτιμο για τις αμαρτίες μας, θα πρέπει να το πληρώσουμε εμείς για τον εαυτό μας,  που σημαίνει “το κλάμα και το τρίξιμο των δοντιών” (Ματθ. 22:13), το οποίο ακολουθείται από αιώνια καταστροφή.

`Διαβάστε Εβρ. 10:28-31. Τι λέει εδώ ο Παύλος και πώς βρίσκει εφαρμογή και σε μας, σήμερα;`

Είναι πολύ ενδιαφέρον το γεγονός ότι προκειμένου να ενθαρρύνει  τους Ιουδαίους να παραμείνουν πιστοί στον Θεό, ο Παύλος αναφέρεται στο Δευτερονόμιο, μια πρώιμη προτροπή στους πιστούς Ιουδαίους να παραμείνουν πιστοί στον Θεό! Ο Παύλος αναφέρεται στο Δευτ. 17:6 στο ότι κάποιος που θεωρήθηκε άξιος θανάτου, θα θανατωθεί μόνο αν, τουλάχιστον δύο άτομα καταθέσουν εναντίον του.

Όμως ο Παύλος το έκανε αυτό για να θίξει ότι, αν η απιστία μπορούσε να οδηγήσει στον θάνατο, υπό το πρίσμα της Παλαιάς Διαθήκης, πόσο μάλλον “χειρότερης τιμωρίας θα κριθεί άξιος αυτός που καταπάτησε τον Υιό του Θεού, και νόμισε κοινό το αίμα της διαθήκης με το οποίο αγιάστηκε, και έβρισε το πνεύμα της χάρης;” (Εβρ. 10:29). Με άλλα λόγια, έχετε περισσότερο φως και περισσότερη αλήθεια απ’ ό,τι είχαν αυτοί, και γνωρίζετε για τη θυσία του Υιού του Θεού για τις αμαρτίες σας· οπότε, αν πέσετε ξανά, η καταδίκη σας θα είναι μεγαλύτερη από τη δική τους.

Έπειτα ο Παύλος γυρίζει στο Δευτ. 32:35, για να στηρίξει το επιχείρημά του. Λαμβάνοντας υπόψη τα όσα τους είχαν δοθεί από τον Χριστό και τη γνώση τους για τη μεγάλη Του πρόνοια, ο Κύριος ο Οποίος είπε “Σε μένα ανήκει η εκδίκηση”, “θα κρίνει τον λαό του” για την αποστασία και για την απιστία τους. Εξάλλου, Αυτός είχε κρίνει τους προγόνους τους που δεν είχαν, όπως οι Ιουδαίοι της Καινής Διαθήκης, την ολοκληρωτική αποκάλυψη της αγάπης του Θεού που αποκαλύφθηκε στον Σταυρό. Ουσιαστικά, ο Παύλος τους λέει: Προειδοποιηθήκατε!

`ΣΚΕΨΗ: “Ο Κύριος θα κρίνει τον λαό του” (Δευτ. 32:36). Ποια είναι η μόνη μας ελπίδα σ’ αυτήν την κρίση; (δείτε Ρωμ. 8:1).`