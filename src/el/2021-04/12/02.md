---
title:  “Ειναι Γραμμενο”
date:  12/12/2021
---

`Διαβάστε Ματθ. 4:1-11. Πώς απαντάει ο Ιησούς στους πειρασμούς του Σατανά στην έρημο, και ποιο είναι το σημαντικό μάθημα για μας από την απάντησή Του;`

Ο Ιησούς δεν διαφώνησε με τον Σατανά, ούτε ήρθε σε αντιπαράθεση μαζί του. Απλώς αναφέρθηκε στις Γραφές επειδή ο Λόγος του Θεού είναι “ζωντανός και ενεργός, και κοφτερός περισσότερο από κάθε δίκοπη μάχαιρα” (Εβρ. 4:12). Και σε κάθε περίπτωση, ο Λόγος που είπε ήταν από το Δευτερονόμιο. Είναι πολύ ενδιαφέρον το γεγονός ότι ο Ιησούς στην έρημο επέλεξε να αναφερθεί σε εδάφια που δόθηκαν για το Ισραήλ, επίσης στην έρημο.

Στον πρώτο πειρασμό, ο Ιησούς αναφέρθηκε στο Δευτερονόμιο 8:3. Ο Μωυσής είχε αφηγηθεί στο αρχαίο Ισραήλ πώς ο Κύριος τους είχε προμηθεύσει όλα αυτά τα χρόνια στην έρημο με το μάννα – όλα ως μέρος της διαπαιδαγώγησής τους, καθώς ο Κύριος προσπαθούσε να τους διδάξει πνευματικά μαθήματα. Και μέσα σ’ αυτά τα μαθήματα ήταν και ότι: “Μονάχα με ψωμί δεν θα ζήσει ο άνθρωπος, αλλά με κάθε λόγο που βγαίνει από το στόμα του Θεού” (Ματθ. δ/4’4).  Ο Θεός, σας έθρεψε με φυσική τροφή, άλλα σας παρέχει και πνευματική θρέψη. Δεν μπορείτε να λάβετε την πρώτη, χωρίς τη δεύτερη. Ο Ιησούς χρησιμοποίησε την εικόνα του ψωμιού ως αναφορά στο Δευτερονόμιο, αλλά και για να επιτιμήσει τον Σατανά που προσπάθησε να Τον επηρεάσει.

Στον δεύτερο πειρασμό, ο Ιησούς ανατρέχει στο Δευτ. 6:16, όπου ο Μωυσής υπενθυμίζει στον λαό την επανάστασή τους στην Μασσά (δείτε Εξ. 17:1-7), λέγοντάς τους: “Γιατί πειράζετε τον Κύριο;” Η λέξη πειράζω μπορεί να σημαίνει δοκιμάζω ή εξετάζω. Ο Κύριος τους είχε ήδη δείξει επανειλημμένα τη δύναμη και την προθυμία Του να τους φροντίσει· κι όμως, όταν εμφανίστηκε το πρόβλημα, φώναξαν: “Είναι ο Κύριος ανάμεσά μας ή όχι;” (Εξ. 17:7). Μέσα από αυτήν την ιστορία ο Ιησούς επικαλέστηκε τον Λόγο του Θεού για να επιτιμήσει τον Σατανά.

Στον τρίτο πειρασμό, ο Σατανάς προσπάθησε να κάνει τον Χριστό να υποκλιθεί μπροστά του και να τον προσκυνήσει. Πόσο ανοιχτή και κραυγαλέα αποκάλυψη του ποιος πραγματικά ήταν και τι ήθελε! Χωρίς να έρθει σε αντιπαράθεση, ο Ιησούς επιτιμά τον Σατανά και επανέρχεται στον Λόγο του Θεού, στο Δευτερονόμιο, όπου ο Κύριος προειδοποιεί τον λαό Του για το τι θα συνέβαινε αν απομακρύνονταν και λάτρευαν άλλους θεούς. “Τον Κύριο τον Θεό σου θα φοβάσαι, και αυτόν θα λατρεύεις” (Δευτ. 6:13), εννοώντας Αυτόν και μόνο Αυτόν.

`ΣΚΕΨΗ: Πώς μπορείτε να αντλείτε περισσότερη δύναμη στη ζωή σας μελετώντας τον Λόγο του Θεού, ώστε να αντανακλάτε πλήρως τον χαρακτήρα του Ιησού και, όπως Αυτός, να αντισταθείτε στους πειρασμούς του Σατανά;`