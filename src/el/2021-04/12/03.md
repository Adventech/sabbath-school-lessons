---
title:  «Δεν Αποβλεπει Σε Προσωπα»
date:  13/12/2021
---

Στο Δευτ. 10, ο Μωυσής αφηγείται και πάλι την ιστορία του Ισραήλ και χρησιμοποιεί ξανά αυτές τις αναφορές για να νουθετήσει τους ανθρώπους στην πίστη. Μεταξύ αυτών των νουθεσιών είπε και κάτι άλλο.

`Διαβάστε Δευτ. 10:17-19. Ποιο είναι το ουσιώδες μήνυμα εδώ για τους ανθρώπους και γιατί αυτό το μήνυμα είναι σχετικό με την εκκλησία του Θεού σήμερα;`

Η φράση “που δεν αποβλέπει σε πρόσωπο” είναι η μετάφραση ενός εβραϊκού σχήματος λόγου και σημαίνει κυριολεκτικά ότι Αυτός δεν μεροληπτεί. Αυτό, πιστεύεται ότι έχει προέλθει από μια νομική ρύθμιση κατά την οποία ο δικαστής ή ο βασιλιάς, βασιζόμενος στο αν το άτομο είναι κάποιο σημαντικό πρόσωπο ή όχι, εκδίδει ετυμηγορία. Ο Κύριος όμως δεν φέρεται στους ανθρώπους με αυτόν τον τρόπο, παρόλη την δύναμη και την εξουσία Του. Είναι δίκαιος με όλους, ανεξάρτητα από την κοινωνική τους κατάσταση. Αυτή η αλήθεια φυσικά αποκαλύφθηκε στη ζωή του Χριστού και μέσα από τον τρόπο με τον οποίο φερόταν ακόμα και στους πιο περιφρονημένους της κοινωνίας.

`Διαβάστε Πράξ. 10:34, Ρωμ. 2:11, Γαλ. 2:6, Εφεσ. 6:9, Κολ. 3:25 και Α’Πετ. 1:17. Πώς αυτά τα εδάφια κάνουν χρήση του Δευτ. 10:17;`

Όσο κι αν ποικίλουν οι περιστάσεις σε κάθε μία από αυτές τις αναφορές – στην προς Εφεσίους ο Παύλος λέει στους κυρίους να προσέχουν πώς φέρονται στους δούλους· στην Ρωμαίους ο Παύλος λέει ότι, όταν πρόκειται για σωτηρία και καταδίκη, δεν υπάρχει καμία διαφορά μεταξύ Εβραίου και Εθνικού – όλοι ανατρέχουν στο Δευτερονόμιο και στο ότι ο Θεός δεν “αποβλέπει σε πρόσωπα”. Και αν “ο Θεός των θεών και ο Κύριος των κυρίων, Θεός μεγάλος, ισχυρός και φοβερός” (Δευτ.10:17) δεν ενεργεί έτσι, τότε ούτε κι εμείς θα έπρεπε.

Ιδιαίτερα στο πώς το χρησιμοποιεί ο Παύλος στην Ρωμαίους, μπορούμε να δούμε μια αποκάλυψη του ευαγγελίου: είμαστε όλοι στο ίδιο επίπεδο, ανεξαρτήτου κοινωνικής κατάστασης. Είμαστε όλοι αμαρτωλοί που χρειαζόμαστε την σωτήρια χάρη του Θεού. Και τα καλά νέα είναι ότι, άσχετα από την κατάστασή μας, προσφέρεται σε όλους μας η σωτηρία μέσω Ιησού Χριστού.

`ΣΚΕΨΗ: Πόσο συχνά, ακόμα και διακριτικά, έχουμε αποβλέψει σε πρόσωπα και γιατί ο Σταυρός μάς δείχνει πόσο αμαρτωλή είναι αυτή η συμπεριφορά;`