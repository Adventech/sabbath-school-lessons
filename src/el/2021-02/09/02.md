---
title:  Ππροελευση
date:  23/05/2021
---

Συχνά ακούμε τη φράση, το «Ιουδαϊκό Σάββατο». Ωστόσο, στην Αγία Γραφή φαίνεται ξεκάθαρα πως το Σάββατο υπήρχε πολύ πριν τη σύσταση του λαού Ισραήλ. Η προέλευσή του βρίσκεται στην εβδομάδα της Δημιουργίας.

`Δείτε Γέν. 2:2,3 και Έξ. 20:11. Ποια είναι, ξεκάθαρα, η αρχή του Σαββάτου;`

Παρότι στη Γέν. 2:2,3 δεν αναφέρεται πως το Σάββατο είναι η έβδομη ημέρα, (αυτό το βλέπουμε για πρώτη φορά στην Έξ. 16:26,29), φαίνεται καθαρά στην φράση «ανεπαύθη την ημέραν την εβδόμην» (Γέν. 2:2). Η εβραϊκή λέξη για την ανάπαυση είναι shabat και σχετίζεται με το ουσιαστικό Σάββατο (στα Εβραϊκά shabbat). «Μπορεί η λέξη Σάββατο να μην αναφέρεται (στη Γέν. 2:2,3) αλλά είναι σίγουρο πως ο συγγραφέας ήθελε να δείξει ότι ο Θεός ευλόγησε και αγίασε την έβδομη ημέρα ως το Σάββατο.» G. F. Waterman, The Zondervan Pictorial Encyclopedia of the Bible (Grand Rapids, MI: Zondervan Publishing House, 1975), τομ. 5, σ. 183. Αποδεδειγμένα λοιπόν στη Γέν. 2:2,3 διδασκόμαστε την Θεϊκή προέλευση και θέσπιση του Σαββάτου ως μία ημέρα ευλογίας για όλη την ανθρωπότητα. Διαβάστε Μάρκ. 2:27. Ο Ιησούς αναφέρει καθαρά πως το Σάββατο έγινε για τον «άνθρωπο» εννοώντας ολόκληρο το ανθρώπινο γένος και όχι μόνο τους Ιουδαίους.

`Γιατί ο Ίδιος ο Θεός να αναπαυθεί την έβδομη ημέρα; Το χρειαζόταν; Ποιον άλλον σκοπό μπορεί να είχε η ανάπαυσή Του;`

Παρότι κάποιοι σχολιαστές ισχυρίζονται πως ο Θεός χρειαζόταν φυσική ανάπαυση μετά τη Δημιουργία, ο πραγματικός σκοπός για την ανάπαυση του Θεού ήταν να δώσει ένα Θεϊκό παράδειγμα στην ανθρωπότητα. Ο άνθρωπος πρέπει να εργάζεται έξι μέρες την εβδομάδα και να αναπαύεται την εβδόμη ημέρα, το Σάββατο. Ο θεολόγος Karl Barth αναφέρει πως η ανάπαυση του Θεού στο τέλος της Δημιουργίας ήταν μέρος της «διαθήκης της χάρης» όπου η ανθρωπότητα καλούνταν «να αναπαυθεί μαζί Του… να συμμετέχει στην ανάπαυση του Θεού.» Church Dogmatics, vol. 3, part 1 (Edinburgh, Scotland: T&T Clark Ltd., 1958), σ. 98.

Από αγάπη ο Θεός κάλεσε τον άνδρα και τη γυναίκα μια μέρα μετά τη δημιουργία τους, να περάσουν χρόνο μαζί Του με την ανάπαυση. Ήθελε να χτίσουν μια στενή επικοινωνία με την εικόνα Εκείνου από τον Οποίο είχαν δημιουργηθεί. Αυτή η συντροφιά και η επικοινωνία προοριζόταν να είναι αιώνια. Μετά την πτώση της ανθρωπότητας είναι μια εβδομαδιαία υπενθύμιση της ζωής με τον Σωτήρα.

`ΣΚΕΨΗ: Τι θα απαντούσατε σε κάποιον που θα σας ρωτούσε, «Πώς η τήρηση του Σαββάτου ωφελεί τη σχέση σου με τον Κύριο;»`