---
title:  Σσημειο Ααγιασμου
date:  26/05/2021
---

Μία ιδιαίτερα πλούσια περικοπή για το Σάββατο βρίσκεται στην Έξ. 31:12-17, ακριβώς μετά από τις οδηγίες του Κυρίου για την κατασκευή του Αγιαστηρίου και την θέσπιση των υπηρεσιών του (Έξ. 25:1-31:11). Η έννοια του Σαββάτου ως σημείο – ενός ορατού και αιώνιου σημείου μεταξύ του Θεού και του λαού Του – εκφράζεται κατ’ αυτόν τον τρόπο εδώ για πρώτη φορά. Στην περικοπή υπάρχουν κάποιες ενδιαφέρουσες έννοιες, που αξίζει να μελετήσουμε.  Σε αυτήν την περικοπή έχουμε δύο νέες έννοιες:

- Το Σάββατο ως σημείο γνώσης
- Το Σάββατο ως σημείο αγιασμού

Όσον αφορά τη σχέση του σημείου με την γνώση, οι Εβραίοι όταν αναφέρονταν στην γνώση περιλάμβαναν όλες τις πλευρές της, διανοητική, σχεσιακή και συναισθηματική. Το ρήμα «γνωρίζω» δεν περιλάμβανε μόνο τη γνώση ενός γεγονότος, ιδιαίτερα όταν το ρήμα αναφερόταν σε πρόσωπο. Είχε την έννοια μιας ουσιαστικής σχέσης με το συγκεκριμένο πρόσωπο. Επομένως, το να γνωρίζω τον Κύριο έχει την έννοια του να έχω την σωστή σχέση μαζί Του – να Τον «υπηρετώ» (Α’ Χρον. 28:9), να Τον «φοβάμαι» (Ησ. 11:2), να Τον «πιστεύω» (Ησ. 43:10), να Τον «εμπιστεύομαι» και να Τον «αναζητώ» (Ψαλμ. 9:10), να Τον «καλώ» με το όνομά Του (Ιερ. 10:25).

`Δείτε τα εδάφια στην παραπάνω παράγραφο. Με ποιον τρόπο αυτά τα εδάφια μας βοηθάνε να καταλάβουμε τι σημαίνει να «γνωρίζω» τον Κύριο;`

Επιπροσθέτως, το Σάββατο είναι σημείο αγιασμού. Δείχνει πως ο Κύριος «αγιάζει» τον λαό Του (συγκρίνετε με Λευιτ. 20:8) κάνοντάς τους «άγιους» (Δευτ. 7:6). Η διαδικασία του καθαγιασμού είναι έργο της αγάπης του Θεού, όπως και η σωτηρία και το απολυτρωτικό Του έργο. Η δικαίωση και ο αγιασμός είναι ενέργειες του Θεού: «Εγώ είμαι ο Κύριος, ο αγιάζων υμάς» (Λευιτ. 20:8). Επομένως, το Σάββατο είναι ένα σημείο που μας βοηθάει να γνωρίσουμε τον Θεό ως Αγιαστή. «Το Σάββατο που δόθηκε στον κόσμο ως σημείο ότι ο Θεός είναι ο Δημιουργός, είναι επίσης σημείο που δείχνει ότι ο Θεός είναι ο Αγιαστής.» Ε. Χουάιτ, Testimonies for the Church, τομ. 6, σ. 350.

`ΣΚΕΨΗ: Σκεφτείτε την ημέρα του Σαββάτου και τη διαδικασία του αγιασμού. Τι ρόλο έχει το Σάββατο σε αυτήν τη διαδικασία; Πώς μπορεί ο Κύριος να χρησιμοποιήσει την εμπειρία που έχουμε φυλάττοντας το Σαββάτο, για να μας καθαγιάσει;`