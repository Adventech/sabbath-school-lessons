---
title:  Οουρανια Δδιακονια
date:  10/06/2021
---

Μελετήστε Εβρ. 9:24 στα πλαίσια της διακονίας του Χριστού που γίνεται για μας στον ουρανό μετά την εξιλεωτική Του θυσία. Παρότι πολλά μπορούν να ειπωθούν, θέλουμε ωστόσο να εστιάσουμε στην τελευταία φράση, όπου ο Χριστός φαίνεται να βρίσκεται στην παρουσία του Θεού για εμάς.

Σκεφτείτε τι σημαίνει αυτό. Εμείς, οι αμαρτωλοί που θα καταστρεφόμασταν από τη λάμψη της δόξας του Θεού εάν την αντικρίζαμε, παρότι έχουμε παραβεί τον άγιο νόμο του Θεού, έχουμε Κάποιον που βρίσκεται στην παρουσία Του Κυρίου για εμάς. Έχουμε έναν Εκπρόσωπο που στέκεται ενώπιον του Πατέρα. Σκεφτείτε την αγάπη, το πνεύμα συγχώρησης και αποδοχής που είχε ο Χριστός όσο ήταν στη γη. Δεν είναι Αυτός ο Ίδιος που μεσιτεύει για μας στον ουρανό;

Αυτό είναι το άλλο μέρος των καλών νέων. Ο Ιησούς δεν πλήρωσε, απλώς, το τίμημα για τις αμαρτίες μας στο σταυρό (Α’ Πέτρ. 2:24), αλλά βρίσκεται στην παρουσία του Θεού, ως Μεσίτης μεταξύ ουρανού και γης, ανάμεσα στον άνθρωπο και στον Θεό.

Και αυτό είναι λογικό. Ο Ιησούς, τόσο ως Θεός όσο και ως Άνθρωπος, ένας τέλειος αναμάρτητος Άνθρωπος, είναι ο Μόνος που μπορεί να γεφυρώσει το χάσμα που προκάλεσε η αμαρτία, μεταξύ Θεού και ανθρώπου. Το σημαντικό σημείο που πρέπει να θυμόμαστε, είναι ότι υπάρχει ένας Άνθρωπος που μπορεί να καταλάβει τις δοκιμασίες, τους πόνους και τους πειρασμούς μας (Εβρ. 4:14,15), και να μας εκπροσωπήσει ενώπιον του Πατέρα.

`«Διότι είναι εις Θεός, εις και μεσίτης Θεού και ανθρώπων, άνθρωπος Ιησούς Χριστός, όστις έδωκεν εαυτόν αντίλυτρον υπέρ πάντων, μαρτυρίαν γενομένην εν ώρισμένοις καιροίς» (Α’Τιμ. 2:5,6). Σύμφωνα με τα παραπάνω εδάφια ποιους δύο ρόλους έχει ο Ιησούς, και πώς αυτοί οι ρόλοι προεικονίζονταν στην υπηρεσία του επίγειου Αγιαστηρίου;`

Τα σπουδαία νέα με την νέα διαθήκη είναι ότι τώρα λόγω του Ιησού, οι μετανοημένοι αμαρτωλοί έχουν Κάποιον να τους εκπροσωπήσει στον ουρανό ενώπιον του Πατέρα, Κάποιον που κέρδισε γι’ αυτούς όσα εκείνοι δεν θα μπορούσαν ποτέ να κερδίσουν, και αυτό είναι η τέλεια δικαιοσύνη, η μόνη δικαιοσύνη που μπορεί να σταθεί ενώπιον του Θεού. Ο Ιησούς, αφού πέρασε μία ζωή θλίψης και απέκτησε την τέλεια δικαιοσύνη (Εβρ. 2:10), στέκεται ενώπιον του Θεού για να ζητήσει συγχώρεση για τις δικές μας αμαρτίες και δύναμη για να τις νικήσουμε. Ειδάλλως, δεν θα είχαμε καμία ελπίδα, ούτε τώρα, ούτε στην κρίση.

`ΣΚΕΨΗ: Με προσευχή αναλογιστείτε πως Κάποιος που έχει περάσει από όλους τους πειρασμούς, στέκεται ενώπιον του Θεού στον ουρανό. Τι σημαίνει αυτό για σας προσωπικά; Πόση ελπίδα και ενθάρρυνση σας δίνει αυτό;`