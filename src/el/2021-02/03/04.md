---
title:  Δδιαθηκη Μμε Ττον Ννωε
date:  13/04/2021
---

Στη Γέν. 6:18 έχουμε τα βασικά στοιχεία της διαθήκης που κάνει ο Θεός με τον άνθρωπο: Ο Θεός και ο άνθρωπος έρχονται σε συμφωνία. Τόσο απλό.

Ωστόσο, με μια πιο προσεκτική ματιά, βρίσκουμε περισσότερα στοιχεία. Αρχικά, βλέπουμε το στοιχείο της υπακοής από την πλευρά του ανθρώπου. Ο Θεός λέει στον Νώε πως ο ίδιος και η οικογένειά του θα μπούνε στην κιβωτό. Έχουν και εκείνοι το δικό τους μέρος, κι αν δεν το κάνουν η διαθήκη θα χαλάσει. Εάν η διαθήκη χαλάσει, αυτοί θα χάσουν γιατί, τελικά, η διαθήκη είναι για το δικό τους όφελος. Άλλωστε, εάν ο Νώε έλεγε «Όχι» στο Θεό και δεν συμμορφωνόταν με τη διαθήκη, ή έλεγε «Ναι» και στην πορεία άλλαζε γνώμη, ποια θα ήταν τα αποτελέσματα στον ίδιο και την οικογένειά του;

`Ο Θεός λέει πως είναι «η διαθήκη μου». Τι μας λέει αυτό για την βασική φύση της διαθήκης; Πόσο θα διέφεραν τα πράγματα εάν ο Κύριος την αποκαλούσε «διαθήκη σας»;`

Όσο μοναδική κι αν είναι η συγκεκριμένη περίπτωση, στη διαθήκη βλέπουμε τα βασικά σημεία της δυναμικής μεταξύ Θεού και ανθρώπου. Θέτοντας τη διαθήκη Του με τον Νώε, εδώ ο Θεός δείχνει την χάρη Του. Δείχνει την προθυμία Του να κάνει το πρώτο βήμα για να σώσει την ανθρωπότητα από τις συνέπειες των αμαρτιών της. Εν ολίγοις, στη διαθήκη αυτή δεν πρέπει να θεωρήσουμε τους «εμπλεκόμενους» ίσους, όπου ο ένας εξαρτάται από τον άλλον. Θα μπορούσαμε να πούμε πως ο Θεός «ωφελείται» από αυτήν την διαθήκη, με διαφορετικό όμως τρόπο από ό,τι οι άνθρωποι. Το όφελός Του είναι ότι θα δώσει αιώνια ζωή σε αυτούς που αγαπάει – και αυτό ικανοποιεί αρκετά τον Κύριο (Ησ. 53:11). Αλλά σε καμία περίπτωση δεν μπορούμε να πούμε πως ωφελείται όπως εμείς.

Δείτε αυτήν την αναλογία: ένας άνδρας πέφτει από το κατάστρωμα του πλοίου στα τρικυμιώδη νερά της θάλασσας. Κάποιος από το κατάστρωμα του λέει πως θα του πετάξει ένα σωσίβιο. Εκείνος που βρίσκεται στο νερό πρέπει να «συμφωνήσει» και να κρατηθεί από αυτό που θα του δοθεί. Έτσι είναι, από πολλές απόψεις, η διαθήκη μεταξύ Θεού και ανθρώπου.

`ΣΚΕΨΗ: Πώς η παραπάνω αναλογία σας βοηθάει να καταλάβετε την έννοια της χάρης που βλέπουμε στη διαθήκη; Πώς σας βοηθάει να καταλάβετε πού πρέπει να βασίζεται η σχέση σας με τον Θεό;`