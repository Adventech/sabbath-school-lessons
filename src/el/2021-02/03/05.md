---
title:  Ττο Σσημειου Ττου Ττοξου
date:  14/04/2021
---

Γένεση 9:12,13

Λίγα φυσικά φαινόμενα είναι ομορφότερα από το ουράνιο τόξο. Και ποιος δεν θυμάται την πρώτη του αντίδραση ως παιδί όταν είδε τις θαυμάσιες αυτές λωρίδες φωτός στον ουρανό; Ακόμη και ως ενήλικες μένουμε έκπληκτοι στην εικόνα αυτών των χρωμάτων στα σύννεφα. Γι’ αυτό, άλλωστε, μέχρι και σήμερα το ουράνιο τόξο αποτελεί σύμβολο πολλών πραγμάτων: πολιτικά κόμματα, αιρέσεις, συγκροτήματα μουσικής, ταξιδιωτικά γραφεία κ.α. (βάλτε ουράνιο τόξο στο διαδίκτυο και θα δείτε.) Αυτές οι όμορφες χρωματικές λωρίδες, εξακολουθούν να αγγίζουν τις χορδές της καρδιάς και του νου μας. Και φυσικά αυτό ήταν το ζητούμενο από τον Θεό.

`Τι είπε ο Κύριος πως θα συμβόλιζε το ουράνιο τόξο; Γέν. 9:12-17.`

Ο Κύριος είπε πως θα χρησιμοποιούσε το ουράνιο τόξο ως σημείο της «διαθήκης» Του (Γέν. 9:15). Είναι αξιοσημείωτο ότι χρησιμοποίησε τον όρο διαθήκη σ’ αυτήν την περίπτωση, διαφορετικά από ό,τι τον χρησιμοποιεί σ’ άλλες περιπτώσεις. Σε αντίθεση με τη διαθήκη του Αβραάμ ή τη διαθήκη στο Σινά, εδώ δεν υπάρχει καμία υποχρέωση από μέρους εκείνων που ωφελούνται από αυτήν τη διαθήκη (ακόμη και από τον Νώε). Τα λόγια του Θεού εδώ αφορούν όλους τους ανθρώπους «παντός εμψύχου ζώου εκ πάσης σαρκός» (Γέν. 9:15)) για «γενεάς αιωνίους» (εδ. 12). Τα λόγια του Θεού έχουν παγκόσμιο χαρακτήρα και αφορούν όλους μας, ασχέτως αν κάποιοι δεν θα επιλέξουν να υποταχθούν στον Κύριο. Υπό αυτήν την έννοια, η διαθήκη που βλέπουμε εδώ διαφέρει με τις υπόλοιπες διαθήκες που συναντάμε στην Αγία Γραφή, όσον αφορά στην σχέση μεταξύ Θεού και ανθρώπων.

`Πώς φανερώνεται η χάρη του Θεού σ’ αυτήν τη διαθήκη;`

`ΣΚΕΨΗ: Αν και η διαθήκη αυτή δεν απαιτεί από εμάς κάτι (ενώ από τη μεριά Του ο Θεός υπόσχεται να μην καταστρέψει ξανά τον κόσμο με κατακλυσμό), πώς η γνώση μας για τον συμβολισμό του ουράνιου τόξου επηρεάζει την υπακοή μας στον Κύριο; Έχουμε κάποια υποχρέωση καθώς κοιτάζουμε το ουράνιο τόξο; Σκεφτείτε κάτω από ποια πλαίσια τέθηκε το τόξο και τι μπορούμε να διδαχθούμε από αυτήν την ιστορία.`