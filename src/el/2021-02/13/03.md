---
title:  Εελευθεροι Ααπο Ττην Εενοχη
date:  21/06/2021
---

Ρωμαίους 8:1

Μια νεαρή γυναίκα δολοφονήθηκε άγρια και ο δολοφόνος της ήταν άγνωστος. Οι αστυνομικοί του έστησαν παγίδα τοποθετώντας ένα μικρόφωνο στον τάφο της. Ένα απόγευμα, μετά από αρκετούς μήνες, ένας νεαρός πλησίασε στον τάφο, γονάτισε, και κλαίγοντας την παρακαλούσε να τον συγχωρήσει. Οι αστυνομικοί έχοντας μαγνητοσκοπήσει την ομολογία του, τον συνέλαβαν για το έγκλημά του. Τι οδήγησε τον άνδρα στον τάφο; Ήταν η ενοχή ή κάτι άλλο; Αν και οι περισσότεροι από μας δεν έχουμε κάνει κάτι τόσο αποτρόπαιο όσο αυτός ο νεαρός, ωστόσο, όλοι είμαστε ένοχοι για κάτι. Έχουμε κάνει πράγματα για τα οποία ντρεπόμαστε, πράγματα τα οποία θα θέλαμε να πάρουμε πίσω, αλλά δεν μπορούμε. Χάρη στον Ιησού και του αίματος της νέας διαθήκης κανείς από μας δεν χρειάζεται να ζει κάτω από το βάρος της ενοχής. Σύμφωνα με το σημερινό μας εδάφιο, δεν υπάρχει καμία κατάκριση εναντίον μας. Ο απόλυτος Κριτής μάς θεωρεί αθώους, σαν να μην έχουμε κάνει τίποτα για να αισθανόμαστε ενοχές.

`Πώς αυτά τα εδάφια μας βοηθάνε να καταλάβουμε το Ρωμ. 8:1; Ιωάν. 5:24, Ρωμ. 3:24,25, Β’ Κορ. 5:21.`

Μία από τις σπουδαιότερες υποσχέσεις της διαθήκης μας με τον Κύριο είναι ότι δεν χρειάζεται να ζούμε κάτω από το βάρος της ενοχής. Λόγω του αίματος της διαθήκης – εμείς που επιλέγουμε να έχουμε τη σχέση διαθήκης με τον Θεό, που επιλέγουμε να συμμορφωνόμαστε ζώντας με πίστη, μετάνοια και υπακοή – μπορούμε να ελευθερωθούμε από το φορτίο της ενοχής. Κάθε φορά που ο Σατανάς προσπαθεί να μας ψιθυρίσει πόσο κακοί και αμαρτωλοί είμαστε για να μας δεχτεί ο Θεός, μπορούμε να κάνουμε αυτό που έκανε ο Ιησούς στην έρημο: μπορούμε να αναφέρουμε εδάφια της Αγίας Γραφής, και ένα από τα καλύτερα εδάφια είναι το Ρωμ. 8:1. Αυτό δεν σημαίνει ότι αρνούμαστε την πραγματικότητα της αμαρτίας στη ζωή μας, αλλά σημαίνει ότι δεν ζούμε πλέον κάτω από την καταδίκη της αμαρτίας λόγω της σχέσης διαθήκης που έχουμε με τον Κύριο. Ο Ιησούς πλήρωσε το τίμημα για μας, και τώρα στέκεται στην παρουσία του Πατέρα ικετεύοντας για μας με το αίμα Του, παρουσιάζοντας τη δικαιοσύνη Του στην θέση των αμαρτιών μας.

`ΣΚΕΨΗ: Τι διαφορά κάνει στη ζωή μας το γεγονός ότι ο Κύριος μας συγχώρησε για όλες τις αμαρτίες που έχουμε κάνει; Πώς αυτή η πραγματικότητα σας βοηθάει στη σχέση σας με εκείνους που σας έχουν βλάψει; Πώς πρέπει να επηρεάσει τον τρόπο που αντιμετωπίζετε αυτούς τους ανθρώπους;`