---
title:  Χχαρα
date:  20/06/2021
---

«Και ταύτα γράφομεν προς εσάς, διά να ήναι πλήρης η χαρά σας» (Α’ Ιωάν. 1:4). Εδώ ο Ιωάννης με απλά λόγια εξηγεί ποιο είναι ένα από τα μεγαλύτερα πλεονεκτήματα που έχουμε ως λαός της διαθήκης – και αυτή είναι η υπόσχεση της χαράς. Ως Χριστιανοί, πολλές φορές ακούμε ότι δεν πρέπει να παρασυρόμαστε από τα αισθήματα, ότι η πίστη δεν είναι συναίσθημα και ότι πρέπει να προχωράμε πέρα από τα συναισθήματά μας. Αυτό είναι αλήθεια. Δεν θα ήμασταν άνθρωποι εάν δεν είχαμε αισθήματα, συναισθήματα και διάθεση. Δεν μπορούμε να αρνηθούμε τα συναισθήματά μας. Αυτό που πρέπει να κάνουμε, είναι να τα κατανοήσουμε, να τους δώσουμε τη σημασία που τους αρμόζει και, όσο είναι δυνατόν, να τα ελέγχουμε. Με το να τα αρνηθούμε είναι σαν να αρνούμαστε την ταυτότητά μας. Όπως αναφέρει και το παραπάνω εδάφιο, δεν πρέπει απλώς να έχουμε συναισθήματα όπως χαρά, αλλά να είναι και πλήρη. Σίγουρα, δεν γίνεται πουθενά λόγος να τα αρνηθούμε.

`Διαβάστε τα πλαίσια στα οποία γράφτηκε αυτό το εδάφιο, ξεκινώντας από την αρχή του κεφαλαίου. Τι έγραψε ο Ιωάννης που ήλπιζε να κάνει πλήρη την χαρά των πρώτων Χριστιανών; Γιατί αυτό θα τους έδινε χαρά;`

Ο Ιωάννης ήταν ένας από τους δώδεκα μαθητές. Ήταν μαζί με τον Χριστό σχεδόν από την αρχή των τριάμισι χρόνων της διακονίας Του, μάρτυρας των πιο θαυμαστών πραγμάτων που έκανε ο Ιησούς (ο Ιωάννης ήταν στο Σταυρό, στον κήπο της Γεθσημανής, και στο όρος της Μεταμόρφωσης). Ως αυτόπτης μάρτυρας ήταν ο πλέον κατάλληλος για να αναφερθεί σε αυτό το θέμα. Ωστόσο, αξίζει να σημειώσουμε ότι δεν δίνει την έμφαση στον εαυτό του, αλλά σε αυτά που ο Ιησούς έκανε για τους μαθητές για να μπορούν να έχουν κοινωνία μεταξύ τους, αλλά και με τον Θεό. Ο Ιησούς άνοιξε τον δρόμο για να μπορούμε να έχουμε αυτήν τη στενή σχέση με τον Κύριο και ένα από τα αποτελέσματα αυτής της σχέσης είναι η χαρά. Ο Ιωάννης θέλει οι αναγνώστες να είναι βέβαιοι πως αυτά που άκουσαν για τον Ιησού είναι αληθινά (Τον είδε, Τον άγγιξε, Τον ένιωσε και Τον άκουσε), για να μπορούν και αυτοί να έχουν μία χαρούμενη σχέση με τον ουράνιο Πατέρα που τους αγαπάει και θυσίασε τον Υιό Του για χάρη τους.

`ΣΚΕΨΗ: Ο Ιωάννης εδώ, δίνει την προσωπική του μαρτυρία. Ποια είναι η προσωπική σας μαρτυρία όσον αφορά τη σχέση σας με τον Ιησού; Τι θα λέγατε για να αυξήσετε την χαρά κάποιου στον Κύριο;`