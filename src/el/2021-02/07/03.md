---
title:  Ττο Σσχεδιο Ττης Σσωτηριας
date:  10/05/2021
---

`Διαβάστε Έξ. 6:6,7. Ποιες αρχές βλέπουμε εδώ όσον αφορά στον ρόλο του Θεού προς τον άνθρωπο, στη σχέση της διαθήκης; (δείτε πόσες φορές εμφανίζεται η λέξη θέλω σ’ αυτά τα εδάφια)`

Η απελευθέρωση του Ισραήλ από την Αιγυπτιακή σκλαβιά και η απελευθέρωση του Νώε και της οικογένειάς του από τον Κατακλυσμό, είναι τα δύο κύρια γεγονότα σωτηρίας στα γραπτά του Μωυσή.  Αλλά το γεγονός της Εξόδου είναι αυτό που μας δίνει το βασικό πρότυπο. Όταν ο Θεός λέει στον Ισραήλ (μέσω του Μωυσή) «θέλω σας λυτρώσει» (Έξ. 6:6), στην πραγματικότητα λέει, «Θα γίνω ο λυτρωτής-συγγενής σας».

«Ο όρος λύτρωση που χρησιμοποιείται στο εδ. 6 (Έξ. 6) αναφέρεται σε ένα μέλος της οικογενείας που εξαγοράζει ή δίνει τα λύτρα για κάποιο άλλο μέλος της οικογένειας, ιδιαίτερα όταν αυτό υποδουλώθηκε ή πρόκειται να υποδουλωθεί εξαιτίας κάποιου χρέους. Ο λαός Ισραήλ προφανώς δεν είχε κάποιον συγγενή για να τον σώσει, αλλά ο Θεός γίνεται τώρα ο συγγενής, ο λυτρωτής του.» Bernard L. Ramm, His Way Out (Glendale, CA: Regal Books Division, G/L Publications, 1974), σ.50.

`Πώς κατανοείτε την ιδέα ότι ο Θεός «πλήρωσε τα λύτρα» του λαού Του για να τον απελευθερώσει από την δουλεία; Ποιο ήταν το τίμημα; Τι μας λέει αυτό για την αξία μας; (Δείτε Μάρκ. 10:45, Α’ Τιμ.2:6, Αποκ. 5:9.)`

Στην Έξ. 3:8 ο Θεός λέει ότι «κατέβην» για να ελευθερώσει τον λαό Ισραήλ. Αυτό είναι ένα κοινό Εβραϊκό ρήμα που χρησιμοποιείται για να περιγράψει την αλληλεπίδραση του Θεού με τον άνθρωπο. Ο Θεός είναι στον ουρανό και ο άνθρωπος στη γη, και μόνο εάν ο Θεός «κατέβει» στη γη μπορεί να μας λυτρώσει. Και αυτό φαίνεται ξεκάθαρα όταν ο Ιησούς ήρθε στη γη, έζησε, υπέφερε, πέθανε και αναστήθηκε για να μας λυτρώσει. Και το ότι «ο Λόγος έγεινε σαρξ και κατώκησε μεταξύ ημών» (Ιωάν. 1:14) είναι ένας άλλος τρόπος για να πούμε ότι ο Θεός «κατέβηκε» για να μας σώσει.