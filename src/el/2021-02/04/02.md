---
title:  Οο Ιιεχωβα Κκαι Ηη Δδιαθηκη Μμε Ττον Ααβραμ
date:  18/04/2021
---

Γένεση 15:7

Το όνομα, ορισμένες φορές, είναι το σήμα κατατεθέν. Τα έχουμε τόσο στενά συνδεδεμένα στο νου μας με κάποια χαρακτηριστικά που στο άκουσμα τους σκεφτόμαστε αμέσως τα συγκεκριμένα χαρακτηριστικά. Για παράδειγμα τι σας έρχεται στο νου όταν ακούτε τα ονόματα: Άλμπερτ Αϊνστάιν, Μάρτιν Λούθερ, Γκάντι, ή Δορκάδα; Το κάθε όνομα είναι συνδεδεμένο με κάποια συγκεκριμένα χαρακτηριστικά και ιδανικά.

Κατά την Βιβλική εποχή, οι άνθρωποι της Ανατολής έδιναν ιδιαίτερη σημασία στο νόημα των ονομάτων. «Οι Εβραίοι πίστευαν πως το όνομα παρέπεμπε στα προσωπικά γνωρίσματα εκείνου που το είχε, ή στις σκέψεις και τα συναισθήματα εκείνου που έδωσε το όνομα, ή στις καταστάσεις που επικρατούσαν την εποχή που δόθηκε το όνομα.» The SDA Bible Commentary, τομ. 1, σ. 523.

Όταν ο Θεός για πρώτη φορά μπήκε σε σχέση διαθήκης με τον Άβραμ, του συστήθηκε ως ΙΕΧΩΒΑ (στο ελληνικό κείμενο μεταφράζεται ως Κύριος και προφέρεται ΓΙΑΧΒΕ). Συνεπώς στη Γέν. 15:7 διαβάζουμε, «Εγώ είμαι ο ΙΕΧΩΒΑ όστις σε εξήγαγον…» Το όνομα αυτό αν και εμφανίζεται 6.828 φορές στην Παλαιά Διαθήκη, περιβάλλεται κατά κάποιο τρόπο με μυστήριο. Φαίνεται να προέρχεται από το ρήμα, hayah (χαγιά) που σημαίνει, «Είμαι» και στη συγκεκριμένη περίπτωση έχει την έννοια, «ο Αιώνιος», «ο Προϋπάρχων», «ο Αυθύπαρκτος». Τα θεϊκά στοιχεία που τονίζονται μ’ αυτόν τον τίτλο είναι της αυθυπαρξίας και της πιστότητας. Αναφέρονται στον Κύριο ως τον ζωντανό Θεό, την Πηγή της ζωής, σε αντίθεση με τους θεούς των ειδωλολατρών που δεν υπήρχαν πριν να τους επινοήσουν οι λατρευτές τους. Ο ίδιος ο Θεός εξηγεί τη σημασία του όρου Ιεχωβά στην Έξ. 3:14, «Εγώ είμαι ο Ων». Εδώ εκφράζεται η, δίχως περιορισμούς, αυθυπαρξία Του, ενώ την ίδια στιγμή δείχνει την κυριαρχία Του στο παρελθόν, στο παρόν και στο μέλλον. Το Ιεχωβά, φαίνεται να είναι ένα από τα προσωπικά ονόματα του Θεού. Το ότι συστήθηκε ως Ιεχωβά, ως Εκείνος που έβγαλε τον Άβραμ από την Ουρ, αναφέρεται στη διαθήκη που έκανε μαζί του στη Γέν. 12:1-3. Ο Θεός θέλει ο Άβραμ να γνωρίζει το όνομά Του, γιατί το όνομά Του δείχνει στοιχεία της ταυτότητάς Του, της προσωπικής Του φύσης, και του χαρακτήρα Του – και αυτή η γνώση μάς βοηθάει να μάθουμε να εμπιστευόμαστε τις υποσχέσεις Του (Ψαλμ. 9:10, 91:14).

`ΣΚΕΨΗ: Όταν ακούτε το όνομα Ιεχωβά, ποια στοιχεία ή χαρακτηριστικά έρχονται αμέσως στο νου σας; Αγάπη, καλοσύνη, στοργή, ή φόβος, αυστηρότητα και πειθαρχία; Τι σκέψεις σας έρχονται στο νου όταν ακούτε το όνομα Ιησούς;`