---
title:  Σστο Δδεντρο
date:  31/03/2021
---

Γένεση 2:16,17

Αυτή η δοκιμασία έδωσε στον Αδάμ και στην Εύα την ευκαιρία να ασκήσουν την ελευθερία επιλογής που είχαν. Επίσης, καλούνταν να ανταποκριθούν θετικά ή αρνητικά στη σχέση τους με τον Δημιουργό. Ακόμη φαίνεται πως ο Θεός τους δημιούργησε ως ελεύθερες, ηθικές υπάρξεις. Εξάλλου, εάν δεν είχαν την ευκαιρία να παρακούσουν, γιατί ο Κύριος να τους προειδοποιήσει όσον αφορά την ανυπακοή;

«Όλα όσα προηγήθηκαν από αυτό το κεφάλαιο ετοίμασαν τον δρόμο γι’ αυτήν την κλιμάκωση [Γέν. 2:16,17]. Το μέλλον της φυλής επικεντρώνεται σ’ αυτήν τη μοναδική απαγόρευση. Δεν πρόκειται ο άνθρωπος να μπερδευτεί με διάφορα ζητήματα. Μόνο μία θεϊκή εντολή έπρεπε να είχαν κατά νου. Περιορίζοντας λοιπόν τις εντολές σε μία, ο Ιεχωβά δείχνει το έλεος Του. Άλλωστε για να μην φανεί η εντολή βαριά, ο Κύριος την δίνει στα πλαίσια μίας ευρύτερης άδειας: ‘‘Από παντός δένδρου του παραδείσου ελευθέρως θέλεις τρώγει’’». H. C. Leupold, Exposition of Genesis, τομ. 1,σ. 127.

Καλώντας τον Αδάμ και την Εύα να υπακούσουν στο θέλημά Του, ο Θεός στην ουσία έλεγε: Είμαι ο Δημιουργός σας, και σας έκανα κατ’ εικόνα Μου. Εγώ διατηρώ τη ζωή σας, μέσω Εμού ζείτε, κινείστε και υπάρχετε. Σας έχω δώσει όλα όσα χρειάζεστε για την ευημερία και ευτυχία σας (τροφή, σπίτι, ανθρώπινη συντροφιά) και σας έθεσα κύριους αυτού του κόσμου μετά από Μένα. Εάν θέλετε να επικυρώσετε αυτή τη σχέση μαζί Μου επειδή Με αγαπάτε, τότε θα είμαι ο Θεός σας, και εσείς τα παιδιά Μου. Και μπορείτε να επικυρώσετε αυτήν την σχέση και την εμπιστοσύνη σας, απλά, υπακούοντας στη συγκεκριμένη εντολή.

Στο τέλος, η σχέση μας με τον Θεό μπορεί να είναι αποτελεσματική και να έχει διάρκεια εάν επιλέξουμε να δεχτούμε το θέλημά Του. Απορρίπτοντας το θέλημά Του, υπό μία έννοια, επικαλούμαστε την ανεξαρτησία μας από Αυτόν. Εκδηλώνουμε την πεποίθησή μας πως δεν Τον χρειαζόμαστε. Αυτή είναι μία επιλογή που καταλήγει στη γνώση του κακού, και το κακό οδηγεί στην αποξένωση, στην μοναξιά, στην σύγχυση και στον θάνατο.

`ΣΚΕΨΗ: Η δοκιμασία που ο Θεός έδωσε στους πρωτόπλαστους, ήταν μία δοκιμασία αφοσίωσης και πίστης. Θα ήταν αφοσιωμένοι στον Δημιουργό τους, που τους είχε δώσει όλα όσα χρειάζονταν, συν έναν κόσμο γεμάτο αγαθά, ή θα ακολουθούσαν τον δικό τους δρόμο, ανεξάρτητα από το θέλημά Του; Θα είχαν αρκετή πίστη σε Αυτόν για να δεχτούν τον λόγο Του; Η αφοσίωση και η πίστη τους δοκιμάστηκε από το δέντρο της γνώσης του καλού και του κακού. Με ποιον τρόπο και εμείς αντιμετωπίζουμε καθημερινά παρόμοιες δοκιμασίες; Πώς συγκρίνεται ο νόμος του Θεού με την εντολή που δόθηκε στην Γέν. 2:16,17;`