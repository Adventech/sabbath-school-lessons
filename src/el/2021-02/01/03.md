---
title:  Κκατ’ Εεικονα Ττου Δδημιουργου
date:  29/03/2021
---

Γένεση 1:27

**Η Αγία Γραφή αναφέρει πως ο Θεός δημιούργησε τον άνθρωπο – άνδρα και γυναίκα – «κατ’ εικόνα Του» (Γέν. 1:27). Σύμφωνα μ’ αυτήν την ιδέα, απαντήστε στις παρακάτω ερωτήσεις:**

`Ποια η σημασία του ότι ο Θεός μας δημιούργησε κατ’ εικόνα Του; Με ποιους τρόπους είμαστε, «κατ’ εικόνα Του»;`

`Σύμφωνα με την αναφορά της Γένεσης, έκανε ο Κύριος κάτι άλλο «κατ’ εικόνα Του» πέρα από τον άνθρωπο; Εάν όχι, τι μας δείχνει αυτό για τη μοναδικότητά μας σε σχέση με την υπόλοιπη επίγεια δημιουργία; Τι μας δείχνει αυτή η διαφορά;`

`Τι άλλο βλέπουμε στην δημιουργία του ανθρώπου που τον ξεχωρίζει από την υπόλοιπη δημιουργία; Δείτε Γέν. 2:7, 18-25.`

Παρότι χρησιμοποιούμε ανθρώπινους όρους όταν μιλάμε για τον Θεό, δεν πρέπει να ξεχνάμε πως πρόκειται για μία πνευματική Ύπαρξη (Ιωάν. 4:24) με θεϊκά χαρακτηριστικά. Αυτό που μπορούμε να πούμε είναι ότι στην φυσική, νοητική, και πνευματική μας φύση, αντικατοπτρίζουμε με κάποιον τρόπο τον Δημιουργό μας, παρότι πολλά στοιχεία γύρω από Αυτόν παραμένουν μυστήριο για μας. Η Αγία Γραφή, ωστόσο, τονίζει τις πνευματικές και νοητικές πτυχές του νου μας, τις οποίες και μπορούμε να αναπτύξουμε και να βελτιώσουμε. Η μοναδικότητα του ανθρώπινου νου, είναι αυτή που καθιστά δυνατή την επωφελή σχέση με τον Θεό, κάτι που η υπόλοιπη επίγεια δημιουργία δεν μπορεί να έχει. Αξιοσημείωτη είναι και η ξεχωριστή αναφορά της δημιουργίας της γυναίκας από τον Θεό. Τόσο οι άνδρες όσο και οι γυναίκες έχουν το προνόμιο να είναι κατ’ εικόνα Θεού. Κατά τη δημιουργία της δεν αφήνεται καμία υπόνοια ότι κάποιος είναι κατώτερος του άλλου. Ο ίδιος ο Θεός τους δημιούργησε από το ίδιο υλικό. Από την αρχή τους δημιούργησε ίσους και φρόντισε ώστε και οι δύο να έχουν μία ιδιαίτερη σχέση μαζί Του. Και οι δύο είχαν ίσες ευκαιρίες  να αναπτύξουν έναν χαρακτήρα όμοιο με αυτό του Θεού, για να δώσουν δόξα σ’ Αυτόν.

«Ο ίδιος ο Θεός έδωσε σύντροφο στον Αδάμ. Του προμήθευσε μια ‘‘βοηθόν’’, βοηθό που να ταιριάζει με αυτόν, κατάλληλη για τη συναναστροφή του, μία όμοια με αυτόν για αγάπη και συμπάθεια. Η Εύα πλάσθηκε από ένα πλευρό του Αδάμ, πράγμα που σήμαινε ότι δεν επρόκειτο να τον εξουσιάζει ως κεφαλή, ούτε να ποδοπατιέται ως κατώτερή του, αλλά να στέκεται στο πλευρό του, ίση με αυτόν, για να την αγαπάει και να την προστατεύει» Ε. Χουάιτ, Π.Π, σ. 15.