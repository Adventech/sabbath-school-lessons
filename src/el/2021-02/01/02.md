---
title:  Χχελωνες Σστο Ααπειρο
date:  28/03/2021
---

**Γένεση 1:1**

Μόλις ένας επιστήμονας ολοκλήρωσε τη διάλεξη του σχετικά με την τροχιά των πλανητών γύρω από τον ήλιο, και την τροχιά του ήλιου γύρω από το κέντρο του γαλαξία, μία ηλικιωμένη κυρία σηκώθηκε και είπε πως η γη ήταν ένας επίπεδος δίσκος πάνω στην πλάτη μίας χελώνας. Ο επιστήμονας, αστειευόμενος, ρώτησε πού στεκόταν η χελώνα. Και εκείνη απάντησε πως στεκόταν πάνω σε μία άλλη χελώνα. «Κυρία μου,» συνέχισε αστειευόμενος ο επιστήμονας, «και πού στέκεται αυτή η χελώνα;» Και εκείνη απάντησε, «Σε μία άλλη χελώνα,» και πριν προλάβει να την ρωτήσει ξανά, έκλεισε το στόμα του με το χέρι της και είπε, «Μην κουράζεσαι γιε μου, είναι χελώνες στο άπειρο.»

Όσο χαριτωμένη κι αν είναι η ιστορία, πραγματεύεται ένα πολύ σημαντικό θέμα, αυτό της ανθρώπινης ύπαρξης – και όλου του σύμπαντος. Τι είναι ο κόσμος αυτός στον οποίο βρισκόμαστε, χωρίς την επιλογή μας; Γιατί είμαστε εδώ; Πώς βρεθήκαμε εδώ; Και πού πηγαίνουμε;

Αυτές είναι οι πιο βασικές και θεμελιώδεις ερωτήσεις που οι άνθρωποι θέτουν, γιατί ο τρόπος που κατανοούμε το ποιοι είμαστε και πού πηγαίνουμε, θα επηρεάσει τον τρόπο που ζούμε και ενεργούμε όσο είμαστε εδώ.

`Κοιτάξτε τα παρακάτω εδάφια: Γέν. 1:1, Ψαλμ. 100:3 Ησ. 40:28, Πράξ. 17:26, Εφεσ. 3:9, Εβρ. 1:2,10. Πώς αυτά, με τον δικό τους τρόπο, απαντάνε στις παραπάνω ερωτήσεις; Ποιο είναι το κοινό τους σημείο;`

Το ενδιαφέρον στη Γεν. 1:1 (και στα άλλα εδάφια) είναι ότι ο Κύριος δεν προσπαθεί να αποδείξει ότι είναι ο Δημιουργός. Δεν δίνονται περίτεχνα επιχειρήματα. Απεναντίας, απλά και ξεκάθαρα, γίνεται η δήλωση, χωρίς καμία προσπάθεια να αιτιολογηθεί, να δώσει εξηγήσεις ή και να αποδείξει κάτι. Είτε το αποδεχόμαστε με πίστη, είτε όχι. Για την ακρίβεια, η πίστη είναι ο μόνος τρόπος για να το αποδεχτούμε, και αυτό για έναν απλό λόγο: κανείς μας δεν ήταν παρών στην όλη διαδικασία της δημιουργίας. Θα ήταν λογικά αδύνατον να είμαστε παρόντες στη δική μας δημιουργία. Ακόμη και οι υλιστές, όποια κι αν είναι η άποψή τους για την προέλευση των πάντων, πρέπει να έχουν πίστη, για τον ίδιο ακριβώς λόγο που έχουμε και εμείς που πιστεύουμε στη δημιουργία: κανείς μας δεν ήταν παρών στο γεγονός.

`ΣΚΕΨΗ: Παρότι ο Θεός μάς ζητάει να πιστέψουμε ότι είναι ο Δημιουργός, δεν το κάνει χωρίς να μας δώσει καλούς λόγους γι’ αυτό. Γνωρίζοντας ότι χρειάζεται πίστη σχεδόν για όλα, γράψτε μερικούς λόγους για τους οποίους είναι λογικό να πιστεύουμε ότι είμαστε εδώ επειδή ο Δημιουργός μας σκόπιμα μας έφερε σ’ αυτόν τον κόσμο και πως η προέλευσή μας δεν βασίζεται σε καθαρή τύχη.`