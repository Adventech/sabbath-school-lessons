---
title:  «Αανωτερα Δδιαθηκη»
date:  02/06/2021
---

Χθες είδαμε πως τα βασικά στοιχεία της παλαιάς και της νέας διαθήκης είναι ίδια. Συνοψίζοντας, η σωτηρία επιτυγχάνεται διαμέσου της πίστης στον Θεό,  ο Οποίος προτίθεται να συγχωρήσει τις αμαρτίες μας, λόγω της χάρης Του και όχι επειδή εμείς έχουμε κάποια αξία. Ως αποτέλεσμα της συγχώρησης, αποκτάμε μια σχέση μαζί Του όπου υποτασσόμαστε σ’ Αυτόν με πίστη και υπακοή. Παρόλα αυτά, στην προς Εβραίους επιστολή η νέα διαθήκη χαρακτηρίζεται «ανωτέρα». Πώς το κατανοούμε αυτό; Πώς γίνεται η μια διαθήκη να είναι καλύτερη από την άλλη;

`Πού οφείλεται η «αποτυχία» της παλαιάς διαθήκης; (Εβρ. 8:7,8).`

Το πρόβλημα με την παλαιά διαθήκη δεν ήταν στην ίδια τη διαθήκη αλλά στην αποτυχία των ανθρώπων να την δεχτούν με πίστη (Εβρ. 4:2). Η ανωτερότητα της νέας διαθήκης ως προς την παλαιά, βρίσκεται στο ότι ο Ιησούς δεν αποκαλύπτεται πλέον μέσω των θυσιών των ζώων, όπως γίνονταν στην παλαιά, αλλά μέσω του δικού Του θανάτου και της Αρχιερατικής Του διακονίας. Με άλλα λόγια, η σωτηρία που προσφερόταν στην παλιά είναι ίδια με εκείνη που δίνεται στη νέα. Στη νέα ωστόσο, έχουμε μια καλύτερη και πιο ολοκληρωμένη αποκάλυψη του Θεού της διαθήκης και της αγάπης που έχει για την έκπτωτη ανθρωπότητα. Είναι ανώτερη γιατί πλέον τα σύμβολα και οι τύποι που συναντάμε στην Παλαιά Διαθήκη βρήκαν την εκπλήρωσή τους στον Ιησού, του Οποίου η αναμάρτητη ζωή, ο θάνατός Του και η αρχιερατική Του διακονία συμβολίζονταν από τις υπηρεσίες του επίγειου Αγιαστηρίου (Εβρ. 9:8-14).

Τώρα, στη θέση των συμβόλων και των τύπων, έχουμε τον Ίδιο τον Ιησού, όχι μόνο ως το εσφαγμένο Αρνίον που έχυσε το αίμα Του για τις αμαρτίες μας (Εβρ. 9:12), αλλά και ως τον Αρχιερέα που μεσιτεύει για μας στον ουρανό (Εβρ. 7:25). Αν και η σωτηρία που μας προσφέρει είναι ίδια, αυτή η ολοκληρωμένη αποκάλυψη του Εαυτού Του και της σωτηρίας που βρίσκουμε σε Αυτόν, όπως αποκαλύπτονται στην νέα διαθήκη, είναι αυτό που την κάνει ανώτερη από την παλαιά.

Διαβάστε Εβρ. 8:5 και 10:1. Ποιους όρους χρησιμοποιεί ο συγγραφέας για να περιγράψει τις υπηρεσίες του Αγιαστηρίου της παλιάς διαθήκης; Πώς οι όροι που χρησιμοποιεί, μας βοηθούν να καταλάβουμε την ανωτερότητα της νέας διαθήκης;

`ΣΚΕΨΗ: Πώς η γνώση για τη ζωή, τον θάνατο και την αρχιερατική διακονία του Χριστού για μας, μας βοηθάει να καταλάβουμε καλύτερα τον Θεό σε σχέση με εκείνους που έβλεπαν τον Κύριο μέσα από τις τελετές του επίγειου Αγιαστηρίου και τις θυσίες των ζώων;`