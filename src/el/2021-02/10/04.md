---
title:  Ηη Ππαλαια Κκαι Ηη Ννεα Δδιαθηκη
date:  01/06/2021
---

Ο Ιερεμίας αναφέρει πως η νέα διαθήκη θα γίνει με τον «οίκον Ισραήλ» (Ιερ. 31:33). Μήπως αυτό σημαίνει πώς μόνο οι πραγματικοί απόγονοι του Αβραάμ, οι Ιουδαίοι εξ’ αίματος, θα έχουν το δικαίωμα να λάβουν τις υποσχέσεις της διαθήκης;

Όχι! Για την ακρίβεια αυτό δεν ίσχυε ούτε την εποχή της Παλαιάς Διαθήκης. Είναι γεγονός ότι οι υποσχέσεις δόθηκαν σε όλο το Εβραϊκό έθνος. Ωστόσο, δεν αποκλείονταν όλοι οι άλλοι. Απεναντίας, όλοι – Ιουδαίοι ή Εθνικοί – καλούνταν να μετέχουν στις υποσχέσεις, αλλά έπρεπε να μετέχουν στη διαθήκη με τη δική τους θέληση. Το ίδιο ακριβώς ισχύει και σήμερα.

`Διαβάστε Ησαΐας 56:6,7. Ποιες είναι οι προϋποθέσεις για όσους θέλουν να υπηρετήσουν τον Κύριο; Υπάρχει καμία διαφορά σε σχέση μ’ αυτά που ο Θεός τούς ζήτησε τότε, με αυτά που μας ζητάει σήμερα; Αιτιολογήστε την απάντησή σας. `

Αν και η νέα διαθήκη ονομάζεται «ανώτερη», στην πραγματικότητα δεν υπάρχει κάποια διαφορά στα βασικά στοιχεία που συνιστούν την παλαιά και τη νέα διαθήκη. Είναι ο Ιδιος Θεός που προσφέρει τη σωτηρία με τον ίδιο τρόπο, διαμέσου της χάρης (Έξ. 34:6, Ρωμ. 3:24). Είναι ο Ιδιος Θεός που αναζητά ανθρώπους οι οποίοι με πίστη θα επικαλεστούν τις υποσχέσεις Του για συγχώρεση (Ιερ. 31:34, Εβρ. 8:12). Είναι ο Ίδιος ο Θεός που θέλει να γράψει τον νόμο στην καρδιά όσων θέλουν να Τον ακολουθήσουν και να έχουν μια πιστή σχέση μαζί Του (Ιερ. 31:33, Εβρ. 8:10), ασχέτως αν είναι Ιουδαίοι ή Εθνικοί.

Στην Καινή Διαθήκη, οι Ιουδαίοι, ανταποκρίθηκαν στην εκλογή της χάρης και δέχθηκαν τον Ιησού Χριστό και το ευαγγέλιό Του. Για ένα διάστημα ήταν η καρδιά της εκκλησίας, το «κατάλοιπόν τι κατ' εκλογήν χάριτος» (Ρωμ. 11:5) σε αντίθεση με εκείνους που «ετυφλώθησαν» (εδ. 7). Την ίδια στιγμή, οι Εθνικοί, οι οποίοι αρχικά δεν πίστευαν, αποδέχτηκαν το ευαγγέλιο και ενσωματώθηκαν με τον αληθινό λαό του Θεού, απαρτίζοντας τους πιστούς ανεξαρτήτου λαού ή φυλής (Ρωμ. 11:13-24). Έτσι, οι Εθνικοί, «ότι ήσθε εν τω καιρώ εκείνω χωρίς Χριστού, απηλλοτριωμένοι από της πολιτείας του Ισραήλ και ξένοι των διαθηκών της επαγγελίας» (Εφεσ. 2:12), με το αίμα του Χριστού ήρθαν πλησίον. Ο Χριστός μεσολαβεί στη «νέα διαθήκη» (Εβρ. 9:15) για όλους τους πιστούς,  από κάθε εθνικότητα και φυλή.