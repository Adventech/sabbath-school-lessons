---
title:  Εεργο Κκαρδιας
date:  31/05/2021
---

Τον καιρό που το νότιο βασίλειο του Ιούδα επρόκειτο να καταστραφεί και ο λαός να αιχμαλωτιστεί από τους Βαβυλώνιους, ο Θεός μέσω του προφήτη Ιερεμία μίλησε για μια «νέα διαθήκη». Αυτή είναι η πρώτη φορά που βλέπουμε αυτήν την έννοια στην Αγία Γραφή. Ωστόσο, όταν οι 10 φυλές του βόρειου βασιλείου του Ισραήλ επρόκειτο να καταστραφούν (50 χρόνια περίπου πριν την εποχή του Ιερεμία), έχουμε την αναφορά μιας άλλης διαθήκης, αυτήν τη φορά από τον Ωσηέ (Ωσ. 2:18-20).

`Διαβάστε Ωσ. 2:18-20. Προσέξτε τους παραλληλισμούς μεταξύ των λόγων του Κυρίου στο λαό Του με αυτά που είπε μέσω του Ιερεμία 31:31-34. Ποιες κοινές εικόνες χρησιμοποιούνται και τι μας λένε για τη βασική σημασία και φύση της διαθήκης;`

Κάποιες στιγμές στην ιστορία, τα σχέδια του Θεού για το λαό Του εμποδίστηκαν από την αποστασία τους και την απιστία τους. Έτσι, έστελνε προφήτες για να κηρύξουν ότι η διαθήκη Του με τους πιστούς δεν είχε λήξει. Όσο άπιστοι κι αν ήταν, παρά την αποστασία, την επανάσταση και την ανυπακοή, ο Κύριος πάλι διακηρύσσει την προθυμία Του να έχει μια σχέση διαθήκης με εκείνους που προθυμοποιούνται να μετανοήσουν, να υπακούσουν και να επικαλεστούν τις υποσχέσεις Του.

**Δείτε τα παρακάτω εδάφια. Παρότι δεν αναφέρονται συγκεκριμένα στη νέα διαθήκη, ποια στοιχεία βρίσκουμε σε αυτά που αντικατοπτρίζουν τις αρχές της νέας διαθήκης;**

`Ιεζ. 11:19`

`Ιεζ. 18:31`

`Ιεζ. 36:26`

Ο Κύριος θα δώσει «εις αυτούς καρδίαν διά να με γνωρίσωσιν, ότι εγώ είμαι ο Κύριος» (Ιερ. 24:7). Θα πάρει, «την λιθίνην καρδίαν από της σαρκός αυτών» και θα τους δώσει «καρδίαν σαρκίνην» (Ιεζ. 11:19), και επιπλέον θα τους δώσει «καρδίαν νέαν» και «πνεύμα νέον» (Ιεζ. 36:26). Επίσης λέει, «και θέλω εμβάλει εν υμίν το Πνεύμα μου» (Ιεζ. 36:27). Το έργο αυτό του Θεού είναι η βάση της νέας διαθήκης.

`ΣΚΕΨΗ: Εάν κάποιος ερχόταν και σας έλεγε, «θέλω μια νέα καρδιά, θέλω ο νόμος να είναι γραμμένος μέσα μου, θέλω μία καρδιά που να γνωρίζει τον Κύριο, αλλά δεν ξέρω πώς μπορώ να την αποκτήσω», τι θα του λέγατε;`