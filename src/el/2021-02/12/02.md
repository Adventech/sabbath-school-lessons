---
title:  Ααντανακλασεις Ττου Γγολγοθα
date:  13/06/2021
---

Ο τρόπος σωτηρίας στην Παλαιά Διαθήκη κάτω από την Μωσαϊκή διαθήκη δεν διαφέρει από τον τρόπο σωτηρίας στην Καινή Διαθήκη κάτω από τη νέα διαθήκη. Είτε στην Παλαιά είτε στην Καινή Διαθήκη – κάτω από την παλαιά ή την νέα διαθήκη – η σωτηρία ερχόταν μόνο διαμέσου της πίστης. Αν εξαρτιόταν από οτιδήποτε άλλο, όπως για παράδειγμα τα έργα, η σωτηρία θα ήταν κάτι που δικαιωματικά θα μας ανήκε, κάτι που ο Δημιουργός θα ήταν υποχρεωμένος να μας δώσει. Μόνο εκείνοι που δεν αντιλαμβάνονται τη σοβαρότητα της αμαρτίας μπορούν να πιστέψουν ότι ο Θεός έχει την υποχρέωση να μας σώσει. Απεναντίας, υποχρεωμένοι είμαστε εμείς που παραβήκαμε τον νόμο. Παρόλα αυτά, δεν είμαστε σε θέση να καλύψουμε αυτό το χρέος. Ευτυχώς για μας, αυτό το έκανε ο Ιησούς για μας.

«Όταν άνδρες και γυναίκες μπορέσουν να καταλάβουν όλο το εύρος αυτής της σπουδαίας θυσίας που έγινε από τον Κύριο του ουρανού, ο Οποίος πέθανε στη θέση του ανθρώπου, τότε το σχέδιο της σωτηρίας θα μεγαλυνθεί και οι στοχασμοί του Γολγοθά θα αφυπνίσουν ευγενή, ιερά και ζωντανά αισθήματα στην καρδιά του Χριστιανού. Στην καρδιά τους και στα χείλη τους, θα έχουν δοξολογίες για τον Θεό και τον Αμνό. Η περηφάνια και η αυταρέσκεια δεν θα έχουν θέση στην καρδιά που διατηρεί ζωντανές στη μνήμη της, τις σκηνές του Γολγοθά… Όλα τα πλούτη του κόσμου δεν αρκούν για να λυτρωθεί μία χαμένη ψυχή. Ποιος μπορεί να μετρήσει την αγάπη του Χριστού για τον χαμένο κόσμο, καθώς κρεμόταν πάνω στο σταυρό, υποφέροντας για τις αμαρτίες των ένοχων ανθρώπων; Αυτή η αγάπη ήταν αμέτρητη, άπειρη. Ο Χριστός έδειξε πως η αγάπη Του ήταν δυνατότερη από τον θάνατο. Πέτυχε την σωτηρία του ανθρώπου, και παρά τις πιο τρομακτικές διαμάχες που είχε με τις δυνάμεις του σκότους, η αγάπη Του ολοένα και δυνάμωνε. Υπέμεινε τον αποχωρισμό από τον Πατέρα Του μέχρι που με πίκρα είπε: ‘‘Θεέ μου, Θεέ μου, γιατί με εγκατέλειψες;’’ Τα χέρια Του έφεραν τη σωτηρία. Το τίμημα για την λύτρωση του ανθρώπου πληρώθηκε όταν στην τελική μάχη είπε την ευλογημένη εκείνη λέξη που έμοιαζε να ακούγεται σε όλη τη δημιουργία: ‘‘Τετέλεσται’’. Οι σκηνές του Γολγοθά γεννούν τα πιο έντονα συναισθήματα. Είναι απόλυτα δικαιολογημένο να μας προκαλούν ενθουσιασμό. Το ότι ο Χριστός, που ήταν τόσο τέλειος και αθώος, υπέφερε αυτόν τον οδυνηρό θάνατο, και επωμίστηκε το βάρος των αμαρτιών όλου του κόσμου, είναι κάτι που δεν θα μπορέσουμε πλήρως να αντιληφθούμε με τις σκέψεις και την φαντασία μας. Το μήκος, το πλάτος, το ύψος και το βάθος αυτής της θαυμαστής αγάπης είναι κάτι που δεν μπορούμε να συλλάβουμε. Η σκέψη του άπειρου βάθους της αγάπης του Σωτήρα πρέπει να γεμίζει τον νου, να αγγίζει την ψυχή και να την κάνει να λιώνει, να εξυψώνει τα αισθήματα και να μεταμορφώνει ολοκληρωτικά τον χαρακτήρα.» Ε. Χουάιτ, Testimonies for the Church, τομ. 2, σ. 212,213.

`ΣΚΕΨΗ: Διαβάστε με προσοχή και προσευχή ξανά το παραπάνω απόσπασμα. Έχοντας κατά νου όλα αυτά διαβάστε Γαλ. 6:14 και αναρωτηθείτε πώς μπορείτε να δοξάσετε τον σταυρό του Χριστού;`