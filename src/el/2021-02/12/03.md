---
title:  Ηη Δδιαθηκη Κκαι Ηη Θθυσια
date:  14/06/2021
---

`Διαβάστε Α’ Πέτρ. 1:18,19. Τι θέλει να πει ο Πέτρος όταν λέει ότι λυτρωθήκαμε;`

Όταν ο Πέτρος αναφέρεται στον εξιλεωτικό θάνατο του Χριστού στον σταυρό, τα «λύτρα» στα οποία αναφέρεται μάς παραπέμπουν στην αρχαία πρακτική της απελευθέρωσης ενός δούλου με κάποιο τίμημα (συνήθως από κάποιον συγγενή). Σε αντίθεση, ο Χριστός μάς λύτρωσε από τη δουλεία της αμαρτίας και τον θάνατο, με το τίμιο αίμα Του – την εθελοντική Του θυσία στον Γολγοθά. Αυτό είναι το θεμέλιο όλων των διαθηκών: χωρίς αίμα, η διαθήκη ακυρώνεται, επειδή ο Θεός δεν θα μπορούσε διαφορετικά να εκπληρώσει με δικαιοσύνη το τελευταίο μέρος της συμφωνίας, να δώσει δηλαδή σε όλους τους πιστούς αιώνια ζωή.

`Διαβάστε Ρωμ. 6:23, Α’ Ιωάν. 5:11,13. Ποιο είναι το κοινό τους μήνυμα;`

Έχουμε την υπόσχεση για αιώνια ζωή επειδή μόνο ο Ιησούς μπορούσε να αποκαταστήσει το ρήγμα που μας έκανε να χάσουμε την αιώνια ζωή. Πώς; Μόνο η δικαιοσύνη και η άπειρη αξία του Δημιουργού θα μπορούσε να καλύψει το χρέος μας εξαιτίας της παράβασης του νόμου – τόσο μεγάλο είναι το ρήγμα που προκάλεσε η αμαρτία. Άλλωστε, εάν το τίμημα της παράβασης του νόμου μπορούσε να καλυφτεί από μια θνητή, προσωρινή και δημιουργημένη ύπαρξη, τότε ο ηθικός νόμος του αιώνιου Θεού δεν θα ήταν τόσο σημαντικός. Μόνο κάποιος Ίσος με τον Θεό, αιώνιος και αυθύπαρκτος θα μπορούσε να πληρώσει το τίμημα που χρειαζόταν για να ελευθερωθούμε από το χρέος μας απέναντι στο νόμο. Έτσι εκπληρώνονται όλες οι υποσχέσεις της διαθήκης, έτσι έχουμε την υπόσχεση για αιώνια ζωή. Ακόμη και τώρα, έτσι μπορούμε να λυτρωθούμε από την αμαρτία και τον θάνατο.

`ΣΚΕΨΗ: Ας υποθέσουμε ότι ένα παιδί στο μουσείο, ρίχνει ένα μπαλόνι γεμάτο μελάνι, πάνω σε έναν πίνακα του Ρέμπραντ, και τον καταστρέφει ολοκληρωτικά. Η αξία του πίνακα είναι τόσο μεγάλη που ακόμη και αν οι γονείς πουλήσουν ό,τι έχουν δεν θα μπορέσουν να τον ξεπληρώσουν. Πώς μπορεί αυτό το παράδειγμα να μας βοηθήσει να καταλάβουμε πόσο μεγάλο είναι το ρήγμα που προκάλεσε η αμαρτία, πόσο ανήμποροι είμαστε να κάνουμε κάτι και πως μόνο ο Κύριος μπορεί να ξεπληρώσει το χρέος;`