---
title:  'Ηη Ππιστη Ττου Ααβρααμ: Μμερος Ββ’'
date:  16/06/2021
---

Ο όρος «ελογίσθη» (στα Εβραϊκά, chasab) που συναντήσαμε στη Γέν. 15:6 είναι ένας όρος που συναντάται και σε άλλα βιβλία του Μωυσή. Το πρόσωπο ή το πράγμα στο οποίο «λογίζεται» ως κάτι, στην πραγματικότητα δεν είναι. Για παράδειγμα, στην Γέν. 31:15 η Ραχήλ και η Λεία λένε πως ο πατέρας τους τις θεωρούσε (λογιζόταν) ξένες, παρότι ήταν κόρες του. Το δέκατο των Λευιτών λογιζόταν «ως σίτος του αλωνίου και ως αφθονία του ληνού» αν και προφανώς δεν ήταν (Αρ. 18:27,30).

`Πώς αυτή η ιδέα εκφράζεται στα πλαίσια των θυσιών; (Λευιτ. 7:18, 17:1-4).`

Εάν κάποια συγκεκριμένη θυσία (της ειρηνικής προσφοράς) δεν τρωγόταν μέχρι την τρίτη μέρα, η αξία της θα χανόταν και δεν θα λογιζόταν (Λευιτ. 7:18) προς όφελος του δότη. Στο Λευιτ. 7:18 διαβάζουμε για την περίπτωση όπου η θυσία «λογίζεται» προς όφελος του αμαρτωλού (συγκρίνετε με Λευιτ. 17:1-4) ο οποίος στη συνέχεια στέκεται δικαιωμένος ενώπιον του Θεού. Ο Θεός θεωρεί τον αμαρτωλό δίκαιο, παρότι στην πραγματικότητα είναι άδικος.

`Μείνετε λίγο σ’ αυτήν την θαυμάσια αλήθεια ότι παρά τα λάθη μας, μπορούμε να λογισθούμε δίκαιοι ενώπιον του Θεού. Γράψτε με δικά σας λόγια πώς αντιλαμβάνεστε τη σημασία αυτής της αλήθειας.`

Η σπουδαία αλήθεια ότι λογιζόμαστε δίκαιοι, όχι λόγω των έργων μας, αλλά λόγω της πίστης μας σ’ όλα αυτά που έκανε ο Χριστός για μας, είναι η πραγματική σημασία της φράσης «δικαιοσύνη εκ πίστεως». Δεν είναι η πίστη μας αυτή που μας δικαιώνει, αλλά η πίστη είναι το μέσο με το οποίο μπορούμε να πάρουμε το δώρο της δικαιοσύνης. Αυτό, υπό μία έννοια, είναι η ομορφιά, το μυστήριο και η δόξα του Χριστιανισμού. Όλα όσα πιστεύουμε ως Χριστιανοί, ως ακόλουθοι του Χριστού, έχουν τη ρίζα τους σε αυτήν την θαυμάσια έννοια. Μέσω πίστης λογιζόμαστε δίκαιοι ενώπιον του Θεού. Όλα τα άλλα που ακολουθούν, υπακοή, καθαγιασμός, αγιοσύνη, ανάπτυξη του χαρακτήρα, αγάπη, πρέπει να στηρίζονται σ’ αυτήν τη σημαντική αλήθεια.

`ΣΚΕΨΗ: Τι θα απαντούσατε σε κάποιον που θέλει να είναι Χριστιανός αλλά δεν αισθάνεται δίκαιος;`