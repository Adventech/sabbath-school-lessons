---
title:  'Ηη Ππιστη Ττου Ααβρααμ: Μμερος Αα’'
date:  15/06/2021
---

«Και επίστευσεν εις τον Κύριον• και ελογίσθη εις αυτόν εις δικαιοσύνην» (Γέν. 15:6). Το εδάφιο αυτό έχει μία από τις πιο βαθυστόχαστες δηλώσεις της Αγίας Γραφής. Μας βοηθάει να κατανοήσουμε την σπουδαία αλήθεια της βιβλικής θρησκείας, την αλήθεια της δικαίωσης μέσω πίστης, κάτι το οποίο έγινε πολύ πριν το γράψει ο Παύλος στην προς Ρωμαίους επιστολή. Όλα αυτά μας βοηθάνε να αποδείξουμε ότι από την Εδέμ και μετά, η σωτηρία ερχόταν πάντα με τον ίδιο τρόπο.

Σύμφωνα με τα πλαίσια στα οποία ειπώθηκε αυτό το εδάφιο βλέπουμε πόσο σπουδαία ήταν η πίστη του Αβραάμ. Πίστεψε στην υπόσχεση του Θεού για έναν γιο, παρότι όλα τα φυσικά στοιχεία έδειχναν πως ήταν αδύνατη η υλοποίηση της υπόσχεσης. Πρόκειται για την πίστη που σε οδηγεί να δεις τη δική σου αδυναμία, το είδος της πίστης που απαιτεί την πλήρη υποταγή του «εγώ», το είδος της πίστης που ζητάει πλήρη υποταγή στον Κύριο και οδηγεί στην υπακοή. Αυτή ήταν η πίστη του Αβραάμ που λογίσθηκε σ’ αυτόν ως δικαιοσύνη.

`Γιατί η Αγία Γραφή αναφέρει ότι «ελογίσθη εις αυτόν εις δικαιοσύνην»; Ήταν ο Αβραάμ δίκαιος με την έννοια της δικαιοσύνης του Θεού; Τι έκανε λίγο αργότερα που μας βοηθάει να καταλάβουμε γιατί του λογίσθηκε αυτή η δικαιοσύνη, παρά την δική του κατάσταση;`

Μπορεί η ζωή του Αβραάμ να ήταν ζωή πίστης και υπακοής, ωστόσο, δεν ήταν ζωή τέλειας πίστης και υπακοής. Υπήρχαν στιγμές που έδειχνε αδυναμία και στα δύο. Όλα αυτά μας οδηγούν στο εξής σημαντικό σημείο: η δικαιοσύνη που μας σώζει είναι η δικαιοσύνη που μας δίνεται, μας λογίζεται. Αυτό σημαίνει ότι δηλωνόμαστε δίκαιοι στα μάτια του Θεού, παρά τις αδυναμίες μας. Ο Θεός του ουρανού μάς βλέπει δίκαιους και ας μην είμαστε. Αυτό έκανε και με τον Αβραάμ, και αυτό κάνει με όλους όσους έρχονται σ’ Αυτόν με την πίστη του Αβραάμ (Ρωμ. 4:16).

`ΣΚΕΨΗ: Διαβάστε Ρωμ. 4:1-7. Δείτε τα πλαίσια στα οποία ο Παύλος χρησιμοποιεί το εδάφιο στη Γέν. 15:6. Προσευχηθείτε καθώς μελετάτε αυτά τα εδάφια και γράψτε τι πιστεύετε ότι σας λένε;`