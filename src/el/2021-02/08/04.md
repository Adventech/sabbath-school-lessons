---
title:  Οο Ννομος Μμεσα Σστη Δδιαθηκη
date:  18/05/2021
---

Ποιες είναι οι πρώτες σας σκέψεις όταν ακούτε για τον νόμο; Ο νους σας πάει σε αστυνόμους, πρόστιμα τροχαίας, δικαστές και φυλακή; Μήπως σκέφτεστε περιορισμούς, κανόνες, αυταρχικούς γονείς και τιμωρία; Ή μήπως ο νους σας πάει στην τάξη, στην αρμονία και στην σταθερότητα; Ή ακόμη και στην αγάπη;

Η Εβραϊκή λέξη torah που μεταφράζεται ως «νόμος» στην Αγία Γραφή, σημαίνει «διδαχή» ή «οδηγία». Ο όρος μπορεί να χρησιμοποιείται για όλες τις οδηγίες του Θεού, είτε πρόκειται για τις ηθικές, τις πολιτικές, τις κοινωνικές ή και τις τελετουργικές. Περιλαμβάνει όλες τις σοφές συμβουλές που ο Θεός έδωσε στον λαό Του για να έχουν μία πλήρη ζωή, τόσο φυσική όσο και πνευματική. Γι’ αυτό άλλωστε και ο ψαλμωδός αποκαλεί μακάριο τον άνθρωπο που «εν τω νόμω του Κυρίου είναι το θέλημα αυτού, και εν τω νόμω αυτού μελετά ημέραν και νύκτα» (Ψαλμ. 1:1,2).

Καθώς διαβάζουμε για τον νόμο, το Torah – τις οδηγίες και τις διδασκαλίες που αναφέρονται στα βιβλία του Μωυσή και αποτελούσαν μέρος της διαθήκης του Ισραήλ – εντυπωσιαζόμαστε με το μεγάλο εύρος των οδηγιών. Ο νόμος εμπερικλείει κάθε πτυχή της ζωής των Ισραηλιτών – τη γεωργία, την πολιτική, τις κοινωνικές σχέσεις και τη λατρεία.

`Γιατί πιστεύετε ο Θεός έδωσε τόσες οδηγίες στον Ισραήλ; (δείτε Δευτ. 10:13). Πώς αυτές οι οδηγίες ήταν προς όφελός τους;`

Ο «νόμος» της διαθήκης είχε ως σκοπό να καθοδηγήσει τη νέα ζωή των ανθρώπων, των μετόχων της διαθήκης. Ο νόμος δείχνει στον συμμέτοχο της διαθήκης το θέλημα του Θεού, το οποίο κάποιος μπορεί να κατανοήσει πλήρως μέσω της υπακοής, δείχνοντας πίστη στις εντολές και στις άλλες εκφράσεις του θελήματός Του.

Ο ρόλος του νόμου μέσα στη διαθήκη έδειχνε πως ο Ισραήλ δεν έπρεπε να ακολουθήσει τους τρόπους ζωής των άλλων εθνών. Δεν θα ζούσαν μόνο από τους φυσικούς νόμους, τις ανθρώπινες ανάγκες, επιθυμίες ή ακόμη τις κοινωνικοπολιτικές και οικονομικές ανάγκες. Θα μπορούσαν να ζουν ως το άγιο έθνος του Θεού, το βασιλικό ιερατείο και ως βασιλικός θησαυρός, χωρίς να συμβιβάζονται, αλλά μέσω της υπακοής, στο αποκεκαλυμμένο θέλημα της διαθήκης, έχοντας τον Θεό σε όλες τις πτυχές της ζωής τους.

`ΣΚΕΨΗ: Όπως ο αρχαίος Ισραήλ, οι Αντβεντιστές της Εβδόμης Ημέρας έχουν στη διάθεσή τους οδηγίες που καλύπτουν κάθε φάση της Χριστιανικής ζωής μέσα από τη σύγχρονη εκδήλωση του προφητικού χαρίσματος. Γιατί πρέπει να εκλάβουμε αυτές τις οδηγίες ως δώρο από τον Θεό και όχι σαν εμπόδιο της ελεύθερης βούλησης; Την ίδια στιγμή, ποιοι κίνδυνοι παραμονεύουν εάν μετατρέψουμε αυτό το δώρο σε νομικισμό, όπως έκαναν οι Ισραηλίτες; (δείτε Ρωμ. 9:32.)`