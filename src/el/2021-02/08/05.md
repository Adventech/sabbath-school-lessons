---
title:  Οο Ααναλλοιωτος Ννομος Ττου Θθεου
date:  19/05/2021
---

`Τι μας διδάσκει η παρουσία του νόμου του Θεού στη σχέση της διαθήκης, για την υπόστασή Του; Μαλ. 3:6, Ιακ. 1:17.`

Ο νόμος του Θεού είναι η προφορική ή γραπτή έκφραση του θελήματός Του (συγκρίνετε Ψαλμ. 40:8). Επειδή είναι ένα αντίγραφο του χαρακτήρα Του, η παρουσία του στη διαθήκη μας διαβεβαιώνει για τη μονιμότητα και την αξιοπιστία του Θεού. Αν και δεν μπορούμε πάντα να διακρίνουμε τις ενέργειες της πρόνοιάς Του, ξέρουμε πως είναι έμπιστος. Το σύμπαν βρίσκεται κάτω από τους αμετάβλητους ηθικούς και φυσικούς νόμους. Αυτό ακριβώς το γεγονός μας δίνει πραγματική ελευθερία και ασφάλεια.

Η «βεβαιότητα πως ο Θεός είναι αξιόπιστος και έμπιστος βασίζεται στην αλήθεια ότι είναι ο Θεός του νόμου. Το θέλημά Του και ο νόμος είναι συνυφασμένα.  Ο Θεός λέει πως εφαρμόζοντας το καλό, επιτυγχάνονται οι καλύτερες δυνατές σχέσεις. Επομένως, ο νόμος του Θεού δεν υπόκειται σε ιδιοτροπίες αλλά είναι ό,τι πιο σταθερό υπάρχει σε ολόκληρο το σύμπαν.» Walter R. Beach, Dimensions in Salvation (Washington, D.C.: Review and Herald Publishing Association, 1963), σ.143.

`Εφόσον ο νόμος του Θεού δεν μπορεί να μας σώσει από την αμαρτία, γιατί αποτελεί μέρος της διαθήκης; (Δείτε Αμώς 3:3.)`

Σε μία σχέση χρειάζεται να υπάρχει συμφωνία και αρμονία. Επειδή ο Θεός δεν είναι μόνο ο Δημιουργός του κόσμου αλλά και ο ηθικός Κυβερνήτης, ο νόμος είναι απαραίτητος για την ευτυχία των ευφυών δημιουργημάτων Του, για να ζούνε αρμονικά μαζί Του. Ο νόμος Του, η έκφραση του θελήματός Του, είναι το σύνταγμα της διακυβέρνησής Του. Είναι φυσικό, λοιπόν, να είναι οι υποχρεώσεις της διαθήκης και της σχέσης. Σκοπός του νόμου δεν είναι η σωτηρία, αλλά να καθορίσει το καθήκον μας προς τον Θεό (οι τέσσερις πρώτες εντολές του δεκαλόγου) και το καθήκον μας προς τον συνάνθρωπο (οι έξι τελευταίες εντολές του δεκαλόγου). Με άλλα λόγια, θέτει τον τρόπο ζωής που ο Θεός επιθυμεί για τα παιδιά Του, για το καλό τους και την ευημερία τους. Επίσης, εμπόδιζε τον Ισραήλ από το να υιοθετήσει κάποια άλλη φιλοσοφία ως τρόπο ζωής. Ήταν και είναι σκοπός της διαθήκης να φέρει τον πιστό, μέσω της μεταμορφωτικής χάρης του Θεού, σε αρμονία με το θέλημα και τον χαρακτήρα Του.

`ΣΚΕΨΗ: Κοιτάξτε γύρω σας.  Μπορείτε να δείτε τις τρομερές συνέπειες της ανομίας; Ακόμη και στη ζωή σας μπορείτε να δείτε τη ζημιά που γίνεται με την παράβαση του νόμου του Θεού; Με ποιον τρόπο αυτά μας βοηθάνε να δούμε την αγαθότητα του νόμου του Θεού και γιατί ο νόμος πρέπει να έχει σημαντικό ρόλο στη σχέση μας μαζί Του;`