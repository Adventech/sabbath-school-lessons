---
title:  Ηη Ννεα Δδιαθηκη
date:  08/04/2021
---

Στον Ιερ. 31:31-33 για πρώτη φορά βλέπουμε να γίνεται αναφορά στη «νέα διαθήκη». Η περικοπή αυτή γράφτηκε στα πλαίσια της επιστροφής του Ισραήλ από την εξορία, και αναφέρεται στις ευλογίες που θα λάβουν από τον Θεό. Για μία ακόμη φορά, όπως και σ’ όλες τις προηγούμενες, ο Θεός είναι Αυτός που ξεκινάει τη διαθήκη, και είναι Εκείνος που θα την εκπληρώσει με τη χάρη Του.

Προσέξτε ακόμη τη γλώσσα που χρησιμοποιείται. Εδώ ο Θεός αναφέρεται στον εαυτό Του ως σύζυγός τους. Είναι εκείνος που θα γράψει τον νόμο Του στις καρδιές τους, και χρησιμοποιεί όρους από τη διαθήκη που έκανε με τον Αβραάμ, λέγοντας πως θα είναι ο Θεός τους και αυτοί θα είναι ο λαός Του. Επομένως, όπως και πριν, η διαθήκη δεν είναι, απλώς, μια νομική συμφωνία, όπως γίνεται στα δικαστήρια σήμερα, αλλά πρόκειται για κάτι παραπάνω.

`Διαβάστε Ιερ. 31:33. Συγκρίνετε με Έξ. 6:7 όπου δίνονται λεπτομέρειες για την διαθήκη με το Ισραήλ. Και πάλι, ποια σημαντικά στοιχεία βλέπουμε εδώ; Τι θέλει ο Θεός με τον λαό Του;`

`Διαβάστε Ιερ. 31:34. Συγκρίνετε με Ιωάν. 17:3. Ποιο είναι το κλειδί για να χτίσει ο Θεός θεμέλια γι’ αυτή τη σχέση;`

Στον Ιερ. 31:31-34, μπορούμε να δούμε τα στοιχεία της χάρης και της υπακοής, όπως και στις πρώτες διαθήκες. Ο Θεός θα συγχωρήσει τις αμαρτίες τους, θα συνάψει σχέση μαζί τους, και θα τους παραχωρήσει τη χάρη Του. Ως αποτέλεσμα, οι άνθρωποι απλώς Τον υπακούνε, επειδή Τον γνωρίζουν και όχι μηχανικά, επειδή Τον αγαπούν και θέλουν να Τον υπηρετούν. Αυτό περιλαμβάνει την έννοια της σχέσης διαθήκης που ο Κύριος θέλει να έχει με τον λαό Του.

`ΣΚΕΨΗ: Πώς κατανοείτε την ιδέα του νόμου να γράφεται στην καρδιά μας; Προϋποθέτει ότι ο νόμος γίνεται κάτι το υποκειμενικό και προσωπικό, ότι μπορούμε δηλαδή να τον ερμηνεύουμε και να τον εφαρμόζουμε αναλόγως την καρδιά μας; Ή μήπως έχει κάποια άλλη έννοια; Εάν ναι, ποια;`