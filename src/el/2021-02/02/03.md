---
title:  Δδιαθηκη Μμε Ττον Ννωε
date:  05/04/2021
---

Γένεση 6:18

Στην Γέν. 6:18 συναντάμε για πρώτη φορά τον όρο διαθήκη και σ’ αυτά τα πλαίσια ο Θεός λέει στον Νώε πως πρόκειται να καταστρέψει τη γη εξαιτίας της τεράστιας και συνεχόμενης  εξάπλωσης της αμαρτίας. Παρότι η καταστροφή θα γίνει υπό τη μορφή ενός παγκόσμιου Κατακλυσμού, ο Θεός δεν εγκαταλείπει τον κόσμο που δημιούργησε. Εξακολουθεί να προσφέρει τη σχέση διαθήκης που έθεσε σε εφαρμογή μετά την Πτώση. Το Θεϊκό «Εγώ» που προσφέρει τη διαθήκη είναι ο Ίδιος, η ασφάλεια του Νώε. Ως Θεός που τηρεί τη διαθήκη, ο Κύριος υπόσχεται να προστατέψει τα μέλη της οικογένειας που είναι πρόθυμοι να έχουν μια αφιερωμένη σχέση μαζί Του, μια σχέση που καταλήγει στην υπακοή.

`Ήταν η διαθήκη με τον Νώε μονομερής; Να θυμάστε πως η όλη ιδέα της διαθήκης προϋποθέτει την ύπαρξη περισσότερων του ενός ατόμου. Έπρεπε ο Νώε να τηρήσει κάποιους όρους; Τι μπορούμε να διδαχθούμε από τις απαντήσεις αυτών των ερωτήσεων;`

Ο Θεός ανακοινώνει στον Νώε πως θα έρθει ένας κατακλυσμός που θα καταστρέψει τη γη. Αλλά ο Θεός κάνει μία συμφωνία μαζί του, στην οποία υπόσχεται να σώσει τον ίδιο και την οικογένειά του. Επομένως, αυτά που διακυβεύονται είναι πολλά, επειδή εάν ο Θεός δεν τηρούσε την υπόσχεση από τη δική Του πλευρά, τότε ό,τι και να έκανε ο Νώε, θα καταστρεφόταν μαζί με τον υπόλοιπο κόσμο.

Ο Θεός είπε πως θα έκανε μία «συμφωνία» με τον Νώε. Ο όρος από μόνος του δείχνει την πρόθεση να τιμήσεις αυτό που λες πως θα κάνεις. Δεν πρόκειται για κάποια παράξενη δήλωση. Ο όρος περιλαμβάνει αφοσίωση. Ας υποθέσουμε πως ο Κύριος είχε πει στον Νώε, «Κοίτα, ο κόσμος θα καταστραφεί και εγώ μπορεί να σε σώσω, μπορεί και όχι. Στο μεταξύ εσύ κάνε αυτό και αυτό, και στη συνέχεια βλέπουμε τι θα συμβεί. Ωστόσο, δεν εγγυώμαι τίποτα.» Αυτού του είδους οι δηλώσεις δεν έχουν την βεβαιότητα και την υπόσχεση που βρίσκουμε στο ίδιο τον όρο διαθήκη.

`ΣΚΕΨΗ: Ορισμένοι υποστηρίζουν πως ο Κατακλυσμός δεν ήταν παγκόσμιος, αλλά μία τοπική καταστροφή. Εάν είναι έτσι, δεδομένης της υπόσχεσης που έδωσε ο Θεός στη Γέν. 9:15 (δείτε επίσης Ησ. 54:9), κάθε φορά που γίνεται ένας κατακλυσμός τοπικού χαρακτήρα (κάτι που βλέπουμε συχνά να γίνεται) η υπόσχεση του Θεού αθετείται. Πώς μπορούμε λοιπόν να δείξουμε εμπιστοσύνη στις υποσχέσεις Του;`