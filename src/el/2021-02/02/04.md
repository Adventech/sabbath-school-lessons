---
title:  Ηη Δδιαθηκη Ττου Ααβρααμ
date:  06/04/2021
---

`Διαβάστε Γέν. 12:1-3. Αναφέρετε τις ξεχωριστές υποσχέσεις που έδωσε ο Θεός στον Αβραάμ. Αξιοσημείωτο είναι πως ανάμεσα στις υποσχέσεις αυτές, ο Θεός λέει στον Αβραάμ «και θέλουσιν ευλογηθή εν σοι πάσαι αι φυλαί της γης» (Γέν. 12:3). Τι εννοεί; Πώς ευλογήθηκαν όλες οι φυλές της γης διαμέσου του Αβραάμ; Δείτε Γαλ. 3:6-9. Πού βλέπουμε σ’ αυτήν την αρχική υπόσχεση, την υπόσχεση για τον Ιησού, τον Μεσσία; Δείτε Γαλ. 3:29.`

Σ’ αυτήν την πρώτη καταγεγραμμένη Θεϊκή αποκάλυψη στον Αβραάμ, ο Θεός υπόσχεται να έχει μαζί του μία στενή και διαρκή σχέση, πριν ακόμη αναφερθεί στη σύναψη διαθήκης. Άμεσες αναφορές στη διαθήκη από τον Θεό τις συναντάμε αργότερα (Γέν. 15:4-21, 17:1-14). Τη δεδομένη στιγμή, ο Θεός προσφέρει μία ιδιαίτερα σημαντική σχέση μεταξύ Θεού και ανθρώπου. Το επαναλαμβανόμενο, «θέλω» στη Γέν. 12:1-3 δείχνει το βάθος και το μεγαλείο της προσφοράς και της υπόσχεσης του Θεού.

Επιπροσθέτως, ο Αβραάμ λαμβάνει μία και μοναδική εντολή, «έξελθε», που ωστόσο τον δοκιμάζει. Εκείνος υπάκουσε με πίστη (Εβρ. 11:8) όχι όμως για να λάβει τις υποσχόμενες ευλογίες. Η υπακοή του ήταν η ανταπόκριση της πίστης του σ’ αυτή τη σχέση αγάπης που ο Θεός ήθελε να εδραιώσει. Με άλλα λόγια, ο Αβραάμ ήδη πίστευε στον Θεό και στις υποσχέσεις Του και ήδη Τον εμπιστευόταν. Διαφορετικά δεν θα άφηνε την οικογένεια και τη γη των προγόνων του για να πάει προς το άγνωστο. Με την υπακοή του έδειξε την πίστη του σε ανθρώπους και αγγέλους.

Ο Αβραάμ ακόμη και τότε, έδειξε τη στενή σχέση μεταξύ πίστης και έργων. Σωζόμαστε διαμέσου της πίστης, μια πίστη που καταλήγει σε έργα υπακοής. Πρώτα έρχεται η υπόσχεση της σωτηρίας, και έπειτα ακολουθούν τα έργα. Παρότι δεν μπορεί να υπάρξει σχέση διαθήκης και ευλογία χωρίς υπακοή, η υπακοή είναι η ανταπόκριση της πίστης σ’ αυτά που ο Θεός έχει ήδη κάνει. Αυτή η πίστη απεικονίζει την αρχή που συναντάμε στην Α’ Ιωάν. 4:19, «Ημείς αγαπώμεν αυτόν, διότι αυτός πρώτος ηγάπησεν ημάς».

`ΣΚΕΨΗ: Διαβάστε Γέν. 15:6. Πώς σ’ αυτό το εδάφιο βλέπουμε τη βάση των υποσχέσεων όλων των διαθηκών; Γιατί αυτή η ευλογία είναι πολυτιμότερη όλων;`