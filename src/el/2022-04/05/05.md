---
title:  Η Κορη Του Ιαειρου
date:  26/10/2022
---

Οι αναστάσεις πριν από το θάνατο και την ανάσταση του Ιησού δεν περιορίζονταν σε κάποια συγκεκριμένη εθνική ομάδα ή κοινωνική τάξη. Ο Μωυσής ήταν ίσως ο μεγαλύτερος ηγέτης του λαού του Θεού που υπήρξε ποτέ (Δευτ. 34:10-12). Αντίθετα, η φτωχή χήρα από τη Φοινίκη δεν ήταν καν Ισραηλίτισσα (Α’Βασ. 17:9). Η Σουναμίτισσα ήταν επιφανής στον τόπο της (Β’Βασ. 4:8) αλλά και πάλι δεν ήταν Εβραία. Η χήρα από τη Ναΐν είχε μόνο έναν γιο, από τον οποίο πιθανότατα εξαρτιόταν (Λουκ. 7:12). Αντίθετα, ο Ιάειρος ήταν αρχισυνάγωγος, πιθανότατα στην Καπερναούμ (Μάρ. 5:22). Ανεξάρτητα από το διαφορετικό πολιτισμικό υπόβαθρο ή την κοινωνική τους θέση, όλοι τους ευλογήθηκαν από τη ζωοποιό δύναμη του Θεού.

`Διαβάστε Μάρ. 5:21-24, 35-43. Τι μπορούμε να μάθουμε για τον θάνατο από τα λόγια του Χριστού «Το παιδί δεν πέθανε, αλλά κοιμάται»; (εδ. 39). `

Η 12χρονη κόρη του Ιάειρου ήταν ετοιμοθάνατη. Έτσι, ο Ιάειρος πήγε στον Ιησού και τον παρακάλεσε να πάει στο σπίτι του και να βάλει τα θεραπευτικά Του χέρια επάνω της. Όμως, πριν προλάβουν να φτάσουν εκεί, κάποιος είχε ήδη φέρει τα θλιβερά νέα: «Η θυγατέρα σου πέθανε∙ γιατί ενοχλείς ακόμα τον δάσκαλο;» Μάρ. 5:35.

Τότε ο Ιησούς είπε στον θλιμμένο πατέρα: «Μη φοβάσαι, μόνον πίστευε» (εδ.36). Πράγματι, το μόνο που μπορούσε να κάνει ο πατέρας ήταν να εμπιστευτεί απόλυτα την παρέμβαση του Θεού.

Φτάνοντας στο σπίτι, ο Ιησούς είπε σε όσους είχαν συγκεντρωθεί εκεί: «Γιατί κάνετε θόρυβο και κλαίτε; Το παιδί δεν πέθανε, αλλά κοιμάται» (εδ.39). Τον χλεύασαν επειδή (1) γνώριζαν ότι το παιδί ήταν νεκρό και (2) δεν κατάλαβαν το νόημα των λόγων Του. «Η παρηγορητική μεταφορά με την οποία ο ύπνος υποκαθιστά τον  θάνατο  φαίνεται ότι ήταν ο αγαπημένος τρόπος του Χριστού να αναφέρεται σε αυτή την εμπειρία (Ματθ. 9:24, Λουκ. 8:52,  Ιωάν. 11:11-15). Ο θάνατος είναι ένας ύπνος, αλλά είναι ένας βαθύς ύπνος από τον οποίο μόνο ο μεγάλος Ζωοδότης μπορεί να ξυπνήσει κάποιον, γιατί μόνο Αυτός έχει τα κλειδιά του τάφου (Αποκ. 1:18, Ιωάν. 3:16, Ρωμ. 6:23)» The SDA Bible Commentary, vol.5,p.609

Μετά την ανάσταση αυτού του κοριτσιού, όσοι το είδαν «εκπλάγηκαν με μεγάλη έκπληξη» (εδ.42). Δεν είναι περίεργο. Επειδή τώρα, ο θάνατος είναι οριστικός, απόλυτος, και φαινομενικά μη αναστρέψιμος. Το να δουν κάτι τέτοιο με τα ίδια τους τα μάτια σίγουρα πρέπει να ήταν μια καταπληκτική, καθοριστική εμπειρία για τη ζωή τους.

`ΣΚΕΨΗ: Τα λόγια του Ιησού, «Μη φοβάσαι, μόνον πίστευε», εξακολουθούν να έχουν νόημα για εμάς σήμερα. Πώς μπορούμε να το κάνουμε αυτό, ιδιαίτερα σε τρομακτικές καταστάσεις, οι οποίες είναι και οι πιο σημαντικές στιγμές για να συνεχίσουμε να πιστεύουμε;`