---
title:  Ο Γιος Της Χηρας Απο Τη Ναϊν
date:  25/10/2022
---

Στις Πράξ. 10:38 λέει ότι ο Ιησούς «πέρασε ευεργετώντας και θεραπεύοντας όλους εκείνους που καταδυναστεύονταν από τον διάβολο∙ επειδή, ο Θεός ήταν μαζί του». Επίσης, όλα τα Ευαγγέλια είναι γεμάτα από αναφορές στον Ιησού που υπηρετεί πολλές άπορες και πληγωμένες ψυχές, για αυτό και αργότερα πολλοί Εβραίοι πίστεψαν ότι ο Ιησούς ήταν ο Μεσσίας της υπόσχεσης.

«Μέσα σε ολόκληρα χωριά δεν ακουγόταν σε κανένα σπίτι ούτε ένα βογγητό αρρώστου, επειδή Εκείνος είχε περάσει από εκεί και είχε θεραπεύσει όλους τους ασθενείς. Το έργο Του μαρτυρούσε τη θεία αποστολή Του. Αγάπη, έλεος και ευσπλαχνία αποκαλύπτονταν σε κάθε πράξη της ζωής Του. Η καρδιά Του πλημμύριζε από τρυφερή συμπάθεια για τους ανθρώπους. Πήρε την ανθρώπινη φύση για να μπορέσει να ανταποκριθεί προς τις ανάγκες του ανθρώπου. Και οι πιο φτωχοί και περιφρονημένοι δε δίσταζαν να Τον πλησιάσουν. Ακόμη και στα  μικρά παιδιά ήταν ελκυστικός.» Ε. Χουάιτ, Β.Χ. σελ.12,13

`Διαβάστε  Λουκ.7:11-17. Ποια σημαντική διαφορά υπάρχει ανάμεσα σε αυτό που συνέβη σε αυτή την ανάσταση και στις προηγούμενες;`

Κατά τη διάρκεια της διακονίας Του στη Γαλιλαία, ο Ιησούς θεράπευε ασθενείς και έβγαζε δαιμόνια. Μια φορά, Αυτός και οι ακόλουθοί Του πλησίαζαν στις πύλες της Ναΐν, όταν μια νεκρική πομπή έβγαινε από την πόλη. Στο νεκροκρέβατο βρισκόταν ο μοναχογιός μιας χήρας, η οποία έκλαιγε απαρηγόρητα. Γεμάτος συμπόνια για τη θρηνούσα μητέρα, ο Ιησούς της είπε: «Μη κλαις.» Στη συνέχεια, στράφηκε προς τον νεκρό γιο στο φέρετρο και τον διέταξε: «Νεανίσκε, σε σένα λέω, σήκω επάνω.» Ο γιος επανήλθε στη ζωή και ο Ιησούς τον έδωσε στη μητέρα του (Λουκ. 7:13-15). Η παρουσία του Ιησού άλλαξε εντελώς το όλο σκηνικό και πολλοί άνθρωποι που είχαν γίνει μάρτυρες του θαύματος γνώριζαν ότι όχι μόνο είχε συμβεί κάτι εκπληκτικό, αλλά και ότι κάποιος ξεχωριστός -  «Ένας μεγάλος προφήτης» - βρισκόταν ανάμεσά τους.

Τόσο η χήρα από τη Φοινίκη (Α’Βασ. 17:8-24) όσο και η Σουναμίτισσα (Β’Βασ. 4:18-37) είχαν ζητήσει βοήθεια από τον Ηλία και τον Ελισσαιέ αντίστοιχα. Όμως, η χήρα από τη Ναΐν βοηθήθηκε χωρίς καν να το ζητήσει. Αυτό σημαίνει ότι ο Θεός νοιάζεται για εμάς ακόμη και όταν δεν είμαστε σε θέση ή νιώθουμε ανάξιοι να Του ζητήσουμε βοήθεια. Ο Ιησούς είδε την ανάγκη και ασχολήθηκε με το πρόβλημα – όπως χαρακτηριστικά έκανε σε όλη Του τη διακονία.

`ΣΚΕΨΗ: Η αληθινή θρησκεία περιλαμβάνει τη φροντίδα για τα ορφανά και τις χήρες γύρω μας (Ιακ. 1:27). Αν και, προφανώς, δεν θα μπορέσουμε να κάνουμε θαύματα όπως ο Ιησούς, πώς μπορούμε να διακονήσουμε αυτούς που υποφέρουν γύρω μας;`