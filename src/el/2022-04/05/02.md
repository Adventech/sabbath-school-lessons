---
title:  Η Ανασταση Του Μωυση
date:  23/10/2022
---

`Διαβάστε Ιούδα 9 και Λουκά 9:28-36. Ποιες αποδείξεις βρίσκετε σε αυτά τα κείμενα για τη σωματική ανάσταση του Μωυσή;`

Κάποιοι Έλληνες Πατέρες της Εκκλησίας από την Αλεξάνδρεια υποστήριξαν ότι, όταν ο Μωυσής πέθανε, εθεάθησαν δύο Μωυσήδες: ένας ζωντανός στο πνεύμα, ένας νεκρός στο σώμα∙ ο ένας Μωυσής ανέβηκε στον ουρανό με τους αγγέλους, ενώ ο άλλος θάφτηκε στη γη. (Ωριγένης, Ομιλίες για τον Ιησού του Ναυή 2.1 Κλήμης Αλεξανδρείας, Στρωματείς 6.15.) Αυτή η διάκριση μεταξύ της ανάληψης της ψυχής και της ταφής του σώματος μπορεί να έχει νόημα για όσους πιστεύουν στην ελληνική αντίληψη της αθάνατης ψυχής, αλλά η ιδέα αυτή δεν υπάρχει στην Αγία Γραφή. Το Ιούδας 9 επιβεβαιώνει τη Βιβλική διδασκαλία της ανάστασης του σώματος του Μωυσή, επειδή η διαμάχη αφορούσε το σώμα του Μωυσή και όχι κάποια υποτιθέμενη επιζώσα ψυχή.

Το Δευτ. 34:5-7 λέει ότι ο Μωυσής πέθανε σε ηλικία 120 ετών και ο Κύριος τον έθαψε σε ένα κρυφό μέρος σε μια κοιλάδα στη γη του Μωάβ. Ωστόσο, ο Μωυσής δεν παρέμεινε για πολύ καιρό στον τάφο.

«Ο ίδιος ο Χριστός μαζί με τους αγγέλους που είχαν θάψει το Μωυσή, κατέβηκε από τον ουρανό για να καλέσει το δούλο Του από τον ύπνο… Για πρώτη φορά ο Χριστός έμελλε να ξαναφέρει στη ζωή ένα νεκρό. Καθώς ο Άρχοντας της ζωής και οι λαμπροί άγγελοι πλησίαζαν στον τάφο, ο Σατανάς αναστατώθηκε βλέποντας να χάνει την υπεροχή του… Ο Χριστός δεν κατέβηκε στο χαμηλό επίπεδο να αρχίσει τη λογομαχία με το Σατανά… Ο Χριστός όμως ανέθεσε όλα αυτά στον Πατέρα Του λέγοντας: “Ο Κύριος θέλει σε επιτιμήσει.” (Ιούδα 9)… Η ανάσταση έγινε ένα σίγουρο για πάντα γεγονός. Ο Σατανάς έχασε τη λεία του. Οι δίκαιοι νεκροί θα ξαναζήσουν.» Ε. Χουάιτ, Π.Π. σελ. 464,465.

Μια σαφής απόδειξη της ανάστασης του Μωυσή βρίσκεται στη μεταμόρφωση. Εκεί ο Μωυσής εμφανίστηκε μαζί με τον προφήτη Ηλία, ο οποίος είχε μεταμορφωθεί χωρίς να δει θάνατο (Β’ Βασ. 2:1-11). Ο Μωυσής και ο Ηλίας μάλιστα συνομίλησαν με τον Ιησού (Λουκ. 9:28-36). «Και ξάφνου, δύο άνδρες συνομιλούσαν μαζί του, οι οποίοι ήσαν ο Μωυσής και ο Ηλίας∙ οι οποίοι, καθώς φάνηκαν με δόξα, έλεγαν τον θάνατό του, που επρόκειτο να εκπληρώσει στην Ιερουσαλήμ» Λουκ, 9:30-31. Η εμφάνιση του Μωυσή, απόδειξη της επερχόμενης νίκης του Χριστού επί της αμαρτίας και του θανάτου, απεικονίζεται εδώ αδιαμφισβήτητα. Ήταν ο Μωυσής και ο Ηλίας, όχι τα  πνεύματά τους (άλλωστε, ο Ηλίας δεν είχε πεθάνει), που είχαν εμφανιστεί εκεί στον Ιησού.

`ΣΚΕΨΗ: Στον Μωυσή δεν επετράπη να εισέλθει στην επίγεια Χαναάν (Δευτ. 34:1-4), αλλά εισήλθε στην ουράνια Χαναάν. Τι διδάσκει αυτό σχετικά με το πώς ο Θεός «μπορεί με υπερπερίσσιο τρόπο να κάνει παραπάνω από όλα όσα ζητάμε ή αντιλαμβανόμαστε με τον νου, σύμφωνα με τη δύναμη που ενεργείται μέσα μας»; Εφεσ. 3:20.`