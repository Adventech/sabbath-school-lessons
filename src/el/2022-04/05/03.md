---
title:  Δυο Περιπτωσεις Της Παλαιας Διαθηκης
date:  24/10/2022
---

`Διαβάστε Α’Βασ. 17:8-24 και Β’Βασ. 4:18-37. Ποιες ομοιότητες και ποιες διαφορές βλέπετε σε αυτές τις δύο αναστάσεις;`

Στην Εβραίους 11:35, διαβάζουμε ότι με την πίστη «πήραν γυναίκες τούς νεκρούς τους, αφού αναστήθηκαν». Αυτό συνέβη στις δύο αναστάσεις που απεικονίζονται στα σημερινά εδάφια.

Η πρώτη (Α’Βασ. 17:8-24) συνέβη κατά τη διάρκεια της μεγάλης αποστασίας του Ισραήλ υπό την επιρροή του βασιλιά Αχαάβ και της ειδωλολάτρισσας συζύγου του Ιεζάβελ. Καθώς μια σοβαρή ξηρασία μάστιζε τη χώρα, ο Θεός διέταξε τον Ηλία να πάει στη Σαρεπτά, μια πόλη έξω από το Ισραήλ. Εκεί συνάντησε μια φτωχή χήρα από τη Φοινίκη που ήταν έτοιμη να μαγειρέψει ένα τελευταίο, πενιχρό γεύμα για την ίδια και το γιο της και στη συνέχεια να πεθάνουν. Όμως η ζωή τους σώθηκε χάρη στο θαύμα του αλευριού και του λαδιού, τα οποία δεν τελείωσαν μέχρι να τελειώσει η ξηρασία. Κάποια στιγμή αργότερα, ο γιος της αρρώστησε και πέθανε. Σε απόγνωση, η μητέρα στράφηκε στον Ηλία, ο οποίος βόησε στον Κύριο. «Και ο Κύριος εισάκουσε τη φωνή τού Ηλία∙ και στο παιδάκι επανήλθε μέσα του η ψυχή, και ανέζησε» Α’Βασ. 17:22.

Η δεύτερη ανάσταση (Β’Βασ. 4:18-37) έλαβε χώρα στη Σουνάμ, ένα μικρό χωριό νότια του όρους Γελβουέ. Ο Ελισσαιέ είχε βοηθήσει μια φτωχή χήρα να πληρώσει τα χρέη της με το θαύμα του γεμίσματος πολλών αγγείων με λάδι (Β’Βασ. 4:1-7). Αργότερα, στη Σουνάμ, συνάντησε μια επιφανή παντρεμένη γυναίκα που δεν είχε παιδιά. Ο προφήτης της είπε ότι θα αποκτήσει γιο και έτσι ακριβώς έγινε. Το παιδί μεγάλωσε και ήταν υγιές, αλλά μια μέρα αρρώστησε και πέθανε. Η Σουναμίτισσα έσπευσε στο όρος Κάρμηλο και ζήτησε από τον Ελισσαιέ να πάει μαζί της στον γιο της. Ο Ελισσαιέ προσευχήθηκε επίμονα στον Κύριο και τελικά το παιδί ξαναζωντάνεψε.

Αυτές οι γυναίκες είχαν διαφορετικό υπόβαθρο αλλά την ίδια σωτήρια πίστη. Η χήρα από τη Φοινίκη φιλοξένησε τον προφήτη Ηλία σε μια εξαιρετικά δύσκολη εποχή, όταν δεν υπήρχε ασφαλές μέρος για αυτόν στο Ισραήλ. Η Σουναμίτισσα και ο σύζυγός της έχτισαν ένα δωμάτιο όπου μπορούσε να μείνει ο προφήτης Ελισσαιέ όταν περνούσε από την περιοχή τους. Όταν τα δύο παιδιά πέθαναν, οι πιστές μητέρες τους απευθύνθηκαν σε αυτούς τους προφήτες του Θεού και είχαν τη χαρά να δουν τα παιδιά τους να ξαναζούν.

`ΣΚΕΨΗ: Αυτές είναι σπουδαίες ιστορίες, αλλά και σε πόσες άλλες δεν συνέβη κάτι τόσο αξιοθαύμαστο; Τι μας διδάσκει το θλιβερό γεγονός του θανάτου για το πόσο καίριο ρόλο έχει στην πίστη μας η υπόσχεση της ανάστασης στο τέλος του κόσμου;`