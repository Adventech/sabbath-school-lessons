---
title:  Ο Λαζαρος
date:  27/10/2022
---

`Διαβάστε Ιωάν. 11:1-44. Με ποια έννοια ο Ιησούς  δοξάστηκε από την ασθένεια και τον θάνατο του Λαζάρου; (Ιωάν. 11:4)`

Και εδώ, ο Ιησούς χρησιμοποιεί τη μεταφορά του ύπνου για να μιλήσει για το θάνατο. «Ο Λάζαρος, ο φίλος μας, κοιμήθηκε∙ αλλά, πηγαίνω για να τον ξυπνήσω» Ιωάν. 11:11. Όταν κάποιοι νόμιζαν ότι μιλούσε για κυριολεκτικό ύπνο (εδ. 11-13), ο Ιησούς δήλωσε ξεκάθαρα τι εννοούσε: «Ο Λάζαρος πέθανε» (εδ. 12-14). Στην πραγματικότητα, όταν ο Ιησούς έφτασε στη Βηθανία, ο Λάζαρος ήταν ήδη νεκρός τέσσερις ημέρες∙ το πτώμα του είχε ήδη σαπίσει (εδ. 17, 39). Τη στιγμή που ένα σώμα αρχίζει να αποσυντίθεται τόσο άσχημα ώστε να μυρίζει, δεν υπάρχει καμιά αμφιβολία: το άτομο είναι νεκρό.

Σε αυτό το πλαίσιο, όταν ο Ιησούς είπε στη Μάρθα: «Ο αδελφός σου θα αναστηθεί» (εδ.23), επιβεβαίωσε την πίστη της στην τελική ανάσταση. Όμως, ο Ιησούς δήλωσε: «Εγώ είμαι η ανάσταση και η ζωή∙ αυτός που πιστεύει σε μένα, και αν πεθάνει, θα ζήσει. Και καθένας που ζει και πιστεύει σε μένα, δεν πρόκειται να πεθάνει στον αιώνα. Το πιστεύεις αυτό;» (εδ.25-26). Και ο Ιησούς πρόσθεσε: «αν πιστέψεις, θα δεις τη δόξα τού Θεού» (εδ.40). Η Μάρθα πίστεψε και είδε τη δόξα του Θεού στην ανάσταση του αδελφού της.

Η Αγία Γραφή λέει ότι με τον λόγο του Θεού δημιουργήθηκε η ζωή (Γέν. 1:20-30, Ψαλ. 33:6) και με τον λόγο Του η ζωή μπορεί να ξαναδημιουργηθεί, όπως στην περίπτωση του Λαζάρου. Μετά από μια σύντομη προσευχή, ο Ιησούς διέταξε: «Λάζαρε, έλα έξω» (Ιωάν. 11:43). Εκείνη τη στιγμή, οι άνθρωποι είδαν τη ζωοποιό δύναμη του Θεού, την ίδια δύναμη που έκανε τον κόσμο μας να υπάρχει και την ίδια δύναμη που στο τέλος του κόσμου θα καλέσει με ανάσταση τους νεκρούς πίσω στη ζωή.

Ανασταίνοντας τον Λάζαρο, ο Ιησούς απέδειξε ότι είχε τη δύναμη να νικήσει τον θάνατο, για όντα όπως εμείς - που αναπόφευκτα πεθαίνουν - ποια μεγαλύτερη εκδήλωση της δόξας του Θεού θα μπορούσε να υπάρξει;

`ΣΚΕΨΗ: Διαβάστε Ιωάν. 11:25-26. Στο ένα εδάφιο ο Ιησούς μιλάει για τους πιστούς που πεθαίνουν και στο επόμενο μιλάει για τους πιστούς που δεν πεθαίνουν ποτέ. Τι μας διδάσκει εδώ ο Ιησούς και γιατί η κατανόηση ότι ο θάνατος είναι ένας ασυνείδητος ύπνος είναι τόσο σημαντική για την κατανόηση των λόγων του Χριστού; Γιατί τα λόγια Του μάς προσφέρουν, ως όντα προορισμένα για τον τάφο, τόση ελπίδα;`