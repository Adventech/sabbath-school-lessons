---
title:  Προλογος Στον Σταυρο
date:  31/10/2022
---

Ποιες ήταν οι αντιδράσεις των μαθητών στα λεγόμενα του Ιησού για τα βάσανα και το θάνατό Του και τι μας διδάσκουν για τους κινδύνους της παρερμηνείας των Γραφών;

`Ματθ. 16:21–23 ______________________________________`

`Ματθ. 17:22- 23,  Μάρ. 9:30-32, Λουκ. 9:44-45 ___________`

`Λουκ. 18:31-34  ______________________________________`

Ο Ιησούς γεννήθηκε για να πεθάνει και έζησε για να πεθάνει. Κάθε βήμα που έκανε Τον έφερνε πιο κοντά στη μεγάλη εξιλαστήρια θυσία Του στο σταυρό του Γολγοθά. Έχοντας πλήρη συνείδηση της αποστολής Του, δεν επέτρεψε σε κανέναν και σε τίποτα να Τον αποσπάσει από αυτήν. Στην πραγματικότητα, «ολόκληρη η ζωή Του ήταν ένας πρόλογος για το θάνατό Του στο σταυρό.» Ε. Χουάιτ, Fundamentals of Christian Education, p. 382.

Τον τελευταίο χρόνο της επίγειας διακονίας Του, ο Ιησούς μιλούσε όλο και πιο ρητά στους μαθητές Του για τον επικείμενο θάνατό Του. Εκείνοι όμως έδειχναν ανίκανοι και απρόθυμοι να αποδεχτούν την πραγματικότητα των δηλώσεών Του. Γεμάτοι με λανθασμένες αντιλήψεις για τον ρόλο του Μεσσία, το τελευταίο πράγμα που περίμεναν ήταν Εκείνος, ο Ιησούς, ειδικά ως Μεσσίας, να πεθάνει. Εν ολίγοις, η λανθασμένη θεολογία τους τούς οδήγησε σε άσκοπο πόνο και δυστυχία.

Ήδη στον Νικόδημο, ο Ιησούς είχε δηλώσει: «Και όπως ο Μωυσής ύψωσε το φίδι μέσα στην έρημο, έτσι πρέπει να υψωθεί ο Υιός του ανθρώπου∙ για να μη χαθεί καθένας ο οποίος πιστεύει σ’ αυτόν, αλλά να έχει αιώνια ζωή» Ιωάν. 3:14-15. Ενώ βρισκόταν στην Καισάρεια του Φιλίππου, ο Ιησούς είπε στους μαθητές Του ότι έπρεπε να πάει στα Ιεροσόλυμα, και να πάθει πολλά από τους πρεσβύτερους και τους αρχιερείς και τους γραμματείς, και να θανατωθεί, και την τρίτη ημέρα να αναστηθεί (Ματθ. 16:21). Περνώντας κατ’ ιδίαν από τη Γαλιλαία (Μάρ. 9:30-32) και κατά τη διάρκεια του τελευταίου ταξιδιού Του προς την Ιερουσαλήμ (Λουκ. 18:31-34), ο Ιησούς μίλησε ξανά στους μαθητές Του για τον θάνατο και την ανάστασή Του. Επειδή δεν ήταν αυτό που ήθελαν να ακούσουν, δεν άκουσαν. Πόσο εύκολα και εμείς να κάνουμε το ίδιο!

`ΣΚΕΨΗ: Οι άνθρωποι, ιδιαίτερα ο εκλεκτός λαός του Θεού, είχαν λανθασμένες αντιλήψεις σχετικά με την πρώτη έλευση του Μεσσία. Ποιες είναι μερικές από τις λανθασμένες αντιλήψεις που υπάρχουν σήμερα σχετικά με τη δεύτερη έλευση του Ιησού;`