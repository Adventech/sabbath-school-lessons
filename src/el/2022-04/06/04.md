---
title:  «Τετελεσται!»
date:  01/11/2022
---

`Διαβάστε Ιωάννην 19:1-30. Ποιο είναι το καίριο μήνυμα που μας δίνει η δήλωση του Ιησού, «Τετέλεσται»;`

Τελικά, οι κρίσιμες στιγμές για τον Χριστό, την ανθρωπότητα και ολόκληρο το σύμπαν είχαν φτάσει. Με βαθιά αγωνία πάλεψε ενάντια στις δυνάμεις του σκότους. Σιγά-σιγά πορεύτηκε μέσα από τον Κήπο της Γεθσημανή, μέσα από τις άδικες δοκιμασίες Του, μέχρι το βουνό του Γολγοθά. Οι κακοί άγγελοι προσπαθούσαν να Τον νικήσουν. Ενώ ο Ιησούς κρεμόταν στο σταυρό, οι αρχιερείς, οι γραμματείς και οι πρεσβύτεροι Τον χλεύαζαν λέγοντας: «Άλλους έσωσε, τον εαυτό του δεν μπορεί να τον σώσει∙  αν είναι βασιλιάς του Ισραήλ, ας κατέβει τώρα από το σταυρό, και θα πιστέψουμε σ’ αυτόν» Ματθ. 27:42.

Θα μπορούσε ο Χριστός να κατέβει από τον σταυρό και να σωθεί; Ναι, μπορούσε, αλλά δεν ήθελε να το κάνει. Η άνευ όρων αγάπη Του για όλη την ανθρωπότητα, συμπεριλαμβανομένων και εκείνων των χλευαστών, δεν Του επέτρεψε να παραιτηθεί. Στην πραγματικότητα, «οι χλευαστές ήταν μεταξύ αυτών που πέθαινε για να τους σώσει∙ και δεν μπορούσε να κατέβει από το σταυρό και να σώσει τον εαυτό Του, επειδή κρατιόταν, όχι από τα καρφιά, αλλά από τη θέλησή Του να τους σώσει» Alfred Plummer, An Exegetical Commentary on the Gospel According to S. Matthew, p.397

Ο Ιησούς με το μαρτύριο Του νίκησε το βασίλειο του Σατανά, παρόλο που ο Σατανάς ήταν αυτός που υποκίνησε τα γεγονότα που οδήγησαν στο σταυρό, συμπεριλαμβανομένης της προδοσίας του Ιούδα (Ιωάν. 6:70, Ιωάν. 13:2, 27). «Κάπως, με έναν τρόπο που ο Ευαγγελιστής δεν προσπαθεί να περιγράψει, ο θάνατος του Ιησού είναι ταυτόχρονα μια πράξη του Σατανά και μια πράξη με την οποία ο Ιησούς κερδίζει τη νίκη επί του Σατανά» George E. Ladd, A Theology of the New Testament, p.192

Κραυγάζοντας από το σταυρό, «Τετέλεσται» (Ιωάν. 19:30), ο Χριστός υπονοεί όχι μόνο το ότι η αγωνία Του είχε τελειώσει, αλλά κυρίως ότι είχε κερδίσει τη μεγάλη κοσμοϊστορική διαμάχη ενάντια στο Σατανά και τις κακές δυνάμεις του. «Όλος ο ουρανός θριάμβευσε με τη νίκη του Σωτήρα. Ο Σατανάς νικήθηκε και γνώρισε ότι η βασιλεία του είχε χαθεί.» Ε. Χουάιτ, Ζ.Χ. 731

Είναι δύσκολο να κατανοήσουμε την εκπληκτική αυτή αντίθεση: στην απόλυτη ταπείνωση Του ο  Υιός του Θεού είχε κερδίσει, για εμάς και για το σύμπαν, τη μεγαλύτερη και πιο ένδοξη νίκη.

`ΣΚΕΨΗ: Σκεφτείτε πόσο άσχημη πρέπει να είναι η αμαρτία, ώστε χρειάστηκε ο θάνατος του Χριστού για να την εξιλεώσει. Τι μας διδάσκει αυτή η αλήθεια σχετικά με το πόσο ανώφελα είναι τα έργα μας για την απόκτηση αξίας ενώπιον του Θεού; Εξάλλου, τι μπορούμε να κάνουμε για να προσθέσουμε σε αυτό που ο Χριστός έχει ήδη κάνει για εμάς;`