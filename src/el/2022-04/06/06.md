---
title:  Η Σημασια Του Σταυρου
date:  03/11/2022
---

`Διαβάστε Α’Κορ. 1:18-24. Τι λέει ο Παύλος για τον Σταυρό και πώς τον αντιπαραβάλλει με τη σοφία του κόσμου; Γιατί ακόμη και σήμερα που κυριαρχεί στη σοφία του κόσμου ο υλισμός (ότι όλη η πραγματικότητα είναι μόνο υλική, και  δεν υπάρχει Θεός), το μήνυμα του Σταυρού είναι τόσο σημαντικό;`

Ο σταυρός του Χριστού είναι το κέντρο της ιστορίας της σωτηρίας. «Η αιωνιότητα δεν μπορεί ποτέ να κατανοήσει το βάθος της αγάπης που αποκαλύπτεται στο σταυρό του Γολγοθά. Εκεί ήταν που η άπειρη αγάπη του Χριστού και ο απεριόριστος εγωισμός του Σατανά στάθηκαν πρόσωπο με πρόσωπο» Stephen .N. Haskell, The Cross and Its Shadow.

Ενώ ο Χριστός πρόσφερε ταπεινά τον εαυτό Του ως λύτρο για το ανθρώπινο γένος, ο Σατανάς Τον κατέπνιγε εγωιστικά με βάσανα και αγωνία. Ο Χριστός δεν πέθανε απλώς με τον φυσικό θάνατο που κάθε άνθρωπος έχει να αντιμετωπίσει. Πέθανε τον δεύτερο θάνατο, ώστε όλοι όσοι Τον αποδέχονται να μην χρειαστεί ποτέ να τον βιώσουν οι ίδιοι.

Όσον αφορά το νόημα του Σταυρού, υπάρχουν αρκετές σημαντικές πτυχές που πρέπει να θυμόμαστε. Πρώτον, ο Σταυρός είναι η ύψιστη αποκάλυψη της δικαιοσύνης του Θεού κατά της αμαρτίας (Ρωμ. 3:21-26). Δεύτερον, ο Σταυρός είναι η ύψιστη αποκάλυψη της αγάπης του Θεού για τους αμαρτωλούς (Ρωμ. 5:8). Τρίτον, ο Σταυρός είναι η μεγάλη πηγή δύναμης για να σπάσουμε τα δεσμά της αμαρτίας (Ρωμ. 6:22-23, Α’ Κορ. 1:17-24). Τέταρτον, ο Σταυρός είναι η μόνη μας ελπίδα για αιώνια ζωή (Φιλιπ. 3:9-11, Ιωάν. 3:14-16, Α’Ιωάν. 5:11-12). Και πέμπτον, ο Σταυρός είναι το μοναδικό αντίδοτο ενάντια σε μια μελλοντική εξέγερση στο σύμπαν (Αποκ. 7:13-17, Αποκ. 22:3).

Καμία από αυτές τις κρίσιμες αλήθειες για τον Σταυρό δεν μπορεί να ανακαλυφθεί από τη σοφία του κόσμου. Αντιθέτως, τότε, όπως και τώρα, το κήρυγμα του Σταυρού θεωρείται μωρία για την κοσμική σοφία, η οποία συχνά δεν αναγνωρίζει καν την πιο προφανή αλήθεια που θα μπορούσε να υπάρξει: ότι υπάρχει Δημιουργός (βλ. Ρωμ. 1:18-20).

Το κήρυγμα του Σταυρού θεωρείται μωρία, δηλαδή ανοησία σύμφωνα με τη  σοφία του κόσμου. Η κοσμική σοφία δεν μπορεί να γνωρίσει τον Ιησού ή τη σωτηρία που μας προσφέρει μέσω του υποκατάστατου θανάτου Του στο σταυρό.

`ΣΚΕΨΗ: Όποια αξία και αν μπορεί να προσφέρει κάποια  κοσμική σοφία, γιατί δεν πρέπει ποτέ να την αφήσουμε να επηρεάσει αυτό που πιστεύουμε για τον Ιησού και την ελπίδα που μας προσφέρεται διαμέσου «της μωρίας του κηρύγματος»; (Α’Κορ. 1:21).`