---
title:  Η Εκτελεστικη Κριση
date:  21/12/2022
---

Κατά τη διάρκεια του Μεσαίωνα υπήρχε μια έντονη τάση να παρουσιάζεται ο Θεός ως ένας αυστηρός, τιμωρός δικαστής. Σήμερα η τάση είναι να Τον περιγράφουμε ως έναν στοργικό, ανεκτικό Πατέρα που δεν τιμωρεί ποτέ τα παιδιά Του. Ωστόσο, η αγάπη χωρίς δικαιοσύνη θα μετατραπεί σε χάος και ανομία, και η δικαιοσύνη χωρίς αγάπη θα γίνει καταπίεση και υποταγή. Η διαδικασία της κρίσης του Θεού είναι ένα τέλειο μείγμα δικαιοσύνης και ελέους, τα οποία απορρέουν και τα δύο από την άνευ όρων αγάπη Του.

Η εκτελεστική κρίση είναι η τελική και μη αναστρέψιμη τιμωρητική παρέμβαση του Θεού στην ανθρώπινη ιστορία. Περιορισμένες τιμωρητικές κρίσεις συνέβησαν, για παράδειγμα, στην εκδίωξη του Σατανά και των επαναστατημένων αγγέλων του από τον ουρανό (Αποκ. 12:7-12), στην εκδίωξη του Αδάμ και της Εύας από τον κήπο της Εδέμ (Γέν. 3), στον κατακλυσμό (Γέν. 6-8), στην καταστροφή των Σοδόμων και των Γομόρρων (Γέν. 19, Ιούδα 7), στον θάνατο των πρωτότοκων στην Αίγυπτο (Έξ. 11-12) και στον θάνατο του Ανανία και της Σαπφείρας (Πράξ. 5:1-11). Έτσι, δεν αποτελεί έκπληξη το γεγονός ότι θα υπάρξει εκτελεστική κρίση των ασεβών και στο τέλος της ανθρώπινης ιστορίας.

`Διαβάστε Β’ Πέτ. 2:4- 6, 3:10-13. Πώς μας βοηθούν αυτά τα εδάφια να κατανοήσουμε τη φύση της τελικής εκτελεστικής κρίσης; Πώς υποδηλώνουν την ιδέα της ολοκλήρωσης της κρίσης σε αντίθεση με τη συνέχισή της για πάντα, γεγονός που θα σήμαινε διαστρέβλωση της δικαιοσύνης και όχι έκφρασή της;`

«Η καλοσύνη του Θεού και η μακροθυμία Του, η υπομονή και το έλεός Του που ασκείται στους υπηκόους Του, δεν θα Τον εμποδίσουν να τιμωρήσει τον αμαρτωλό που αρνήθηκε να είναι υπάκουος στις απαιτήσεις Του. Δεν πρέπει ο άνθρωπος, ο οποίος υπήρξε αμαρτωλός  ενάντια στον αμετάβλητο ιερό νόμο του Θεού και που συγχωρέθηκε μόνο μέσω της μεγάλης θυσίας που έκανε ο Θεός δίνοντας τον Υιό Του να πεθάνει για τους ενόχους, να προστάζει τον Θεό.» Ε. Χουάιτ,  Manuscript Releases, vol. 12, p. 208.

Όλα όσα θα μπορούσε να κάνει ο Θεός για να σώσει την ανθρωπότητα από την αιώνια απώλεια τα έπραξε, ακόμη και με μεγάλο κόστος για τον Ίδιο. Εκείνοι που χάθηκαν έκαναν τελικά επιλογές που τους οδήγησαν σε αυτό το ατυχές τέλος. Η ιδέα ότι η κρίση του Θεού για αυτούς που δεν σώθηκαν, ακόμη και ο αφανισνμός τους (σε αντίθεση με το αιώνιο μαρτύριο), αντιβαίνει στον χαρακτήρα ενός στοργικού Θεού, είναι απλώς λανθασμένη. Είναι η αγάπη του Θεού, και μόνο η αγάπη Του, που απαιτεί και δικαιοσύνη.

`ΣΚΕΨΗ: Τι μας διδάσκει ο ίδιος ο Σταυρός σχετικά με το τι ήταν πρόθυμος να κάνει ο Θεός για να σώσει όλους όσους θα μπορούσαν να σωθούν;`