---
title:  Η Τελικη Κριση
date:  18/12/2022
---

Για πολλούς, η ιδέα της κρίσης σημαίνει καταδίκη. Και παρότι αυτό είναι μέρος της διαδικασίας, δεν πρέπει να ξεχνάμε ότι η κρίση περιλαμβάνει επίσης τη δικαίωση των δικαίων. Για την ακρίβεια, το βιβλίο του Δανιήλ αναφέρεται σε μια κρίση του έσχατου καιρού υπέρ των αγίων του Υψίστου (Δαν. 7:22). Η κρίση του Θεού περιλαμβάνει δύο γεγονότα - μια αρχή που συναντάται σε αυτό το εδάφιο της Παλαιάς Διαθήκης: «τότε, εσύ εισάκουσε από τον ουρανό, και ενέργησε, και κρίνε τους δούλους σου, καταδικάζοντας μεν τον άνομο, ώστε να στρέψεις την πράξη του ενάντια στο κεφάλι του, και δικαιώνοντας τον δίκαιο, ώστε να αποδώσεις σ’ αυτόν σύμφωνα με τη δικαιοσύνη του» Α’Βασ. 8:32.

`Διαβάστε τα εδάφια Ματθ. 25:31-46 και Ιωάν. 5:21-29. Πώς ο Χριστός επισήμανε τις έννοιες τόσο της καταδίκης όσο και της δικαίωσης στην τελική κρίση;`

Μερικοί ισχυρίζονται ότι οι εκφράσεις «δεν κρίνεται» (Ιωάν. 3:18) και «σε κρίση δεν έρχεται» (Ιωάν. 5:24) σημαίνουν ότι όσοι είναι εν Χριστώ δεν κρίνονται καθόλου. Όμως, αυτές οι εκφράσεις υπονοούν ότι οι πιστοί δεν καταδικάζονται στην κρίση. Ως εκ τούτου, τα εδάφια θα πρέπει να κατανοηθούν ως δεν καταδικάζεται και δεν θα καταδικαστεί, αντίστοιχα.

Εν ολίγοις, η κατάληξή μας καθορίζεται στην παρούσα ζωή μας. Όσοι είναι εν Χριστώ έχουν ήδη εξασφαλίσει τη δικαίωσή τους στην κρίση, ενώ όσοι δεν είναι εν Χριστώ παραμένουν υπό καταδίκη. Περιγράφοντας την κρίση (Ματθ. 25:31-46), ο Χριστός ανέφερε την παρουσία όχι μόνο των εριφίων (ασεβών), αλλά και των προβάτων (δικαίων). Και ο απ. Παύλος δήλωσε ρητά: «Επειδή, πρέπει όλοι να εμφανιστούμε μπροστά στο βήμα τού Χριστού, ώστε κάθε ένας να ανταμειφθεί σύμφωνα με εκείνα που έπραξε διαμέσου του σώματος, είτε αγαθό είτε κακό» Β’ Κορ. 5:10.

Καθώς αναλογιζόμαστε την κρίση, θα πρέπει να έχουμε κατά νου ότι σωζόμαστε με χάρη (Ησ. 55:1, Εφεσ. 2:8-10), δικαιωνόμαστε με πίστη (Γεν. 15:6, Ρωμ. 5:1) και κρινόμαστε με έργα (Εκκ. 12:14, Ματθ. 25:31-46, Αποκ. 20:11-13). Η βάση της διαδικασίας της κρίσης είναι ο ηθικός νόμος του Θεού, όπως συνοψίζεται στις Δέκα Εντολές (Εκκ. 12:13-14, Ιάκ. 1:25, 2:8-17). Τα έργα μας είναι οι εξωτερικές αποδείξεις της γνησιότητας της σωτήριας εμπειρίας μας και, κατά συνέπεια, τα στοιχεία που θα αξιολογηθούν κατά τη διάρκεια της κρίσης.

Θυμηθείτε: δεν υπάρχει αυθαίρετη απόφαση του Θεού που να εκλέγει κάποιους να σωθούν και άλλους να χαθούν. Ο καθένας είναι ηθικά υπεύθυνος για την κατάληξή του.

Τελικά, η κρίση δεν είναι η στιγμή που ο Θεός αποφασίζει να μας αποδεχτεί ή να μας απορρίψει αλλά η στιγμή που ο Θεός οριστικοποιεί την επιλογή μας  αν Τον έχουμε αποδεχτεί ή όχι - μια επιλογή που γίνεται φανερή από τα έργα μας.