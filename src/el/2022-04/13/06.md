---
title:  Ο Δευτερος Θανατος
date:  22/12/2022
---

Ο Θεός οδηγεί την ιστορία της ανθρωπότητας στο τέλος της. Στο τέλος της χιλιετίας όλοι οι ασεβείς νεκροί ανασταίνονται για να λάβουν την τελική τιμωρία τους (Αποκ. 20:5, 11-15). Τότε, όταν ολοκληρωθεί όλη η διαδικασία της κρίσης και δεν μπορεί να προστεθεί τίποτε άλλο, οι ασεβείς θα αναγνωρίσουν τη δικαιοσύνη του Θεού. «Εν όψη όλων των δεδομένων της μεγάλης διαμάχης, σύσσωμη η οικουμένη – νομοταγείς και ανυπότακτοι, χωρίς καμία εξαίρεση – ομόφωνα ομολογούν: “Δίκαιαι και αληθιναί αι οδοί Σοι, Βασιλεύ των αγίων.”» Και ο ίδιος ο Σατανάς «υποκλίνεται… και ομολογεί ότι η τιμωρία που του επιβάλλεται είναι δίκαια.» Ε. Χουάιτ, Τ.Π.Σ. σελ. 800, 799.

`Διαβάστε Μαλ. 4:1, Αποκ. 20:14-15 και 21:8. Πόσο καταστρεπτική θα είναι η λίμνη της φωτιάς και ο δεύτερος θάνατος;`

Η τελική καταστροφή του Σατανά, των αγγέλων του και όλων των ασεβών, θα καθαρίσει το σύμπαν από την αμαρτία και τις συνέπειές της. Και όμως, ακόμη και η τελική καταστροφή των ασεβών είναι μια πράξη αγάπης του Θεού, όχι μόνο για τους αγίους αλλά και για τους ίδιους τους ασεβείς. Θα προτιμούσαν να πεθάνουν παρά να ζήσουν μπροστά στον Θεό, ο Οποίος «είναι φωτιά που κατατρώει την αμαρτία» Εβρ. 12:29.

«Θα λαχταρούσαν να απομακρυνθούν από τον άγιο εκείνο τόπο. Θα δέχονταν ευχαρίστως την καταστροφή για να μπορέσουν να κρυφθούν από το πρόσωπο Εκείνου ο Οποίος πέθανε για να τους απολυτρώσει. Η μοίρα των ασεβών καθορίζεται κατόπιν της ίδιας τους της εκλογής. Ο αποκλεισμός τους από τον ουρανό είναι εθελοντικός από μέρους τους και θεωρείται δίκαιος και ελεητικός από μέρους του Θεού» Ε. Χουάιτ, Τ.Π.Σ. σελ. 648.

Έτσι, η τελική εξάληψη της αμαρτίας και των αμαρτωλών -σε αντίθεση με την αντι-Βιβλική θεωρία των αιώνιων βασάνων τους στην κόλαση- παρέχει μια δίκαιη και ανάλογη τιμωρία για ό,τι κακό είχαν διαπράξει αυτοί οι άνθρωποι. Επιβεβαιώνει επίσης ότι η αμαρτία είχε αρχή και θα έχει τέλος. Τότε ολόκληρο το σύμπαν θα επιστρέψει στην αρχική του τελειότητα, όπως υπήρχε προτού εμφανιστούν μυστηριωδώς και χωρίς καμία αιτιολογία η αμαρτία, το κακό και η ανυπακοή.

Δοξάστε τον Κύριο για το ότι Αυτός, ως «ο δίκαιος Κριτής» μας (Β’Τιμ. 4:8), θα λάβει τη δίκαιη απόφαση για τη χορήγηση αθανασίας στους δίκαιους και αιώνιας καταστροφής στους ασεβείς.

`ΣΚΕΨΗ: Ποιο είναι το λάθος στην ιδέα ότι ο Θεός σώζει τους πάντες στο τέλος; Γιατί είναι τόσο κακή ιδέα;`