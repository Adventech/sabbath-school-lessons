---
title:  Συναντηση Αιωνων
date:  17/11/2022
---

`Διαβάστε Α’Κορ. 15:51-55. Ποιο μυστήριο (εδ.51) εξηγεί ο Παύλος;`

Ορισμένοι δημοφιλείς κήρυκες υποστηρίζουν ότι αυτό το «μυστήριο» είναι η «μυστική αρπαγή» της εκκλησίας, η οποία θα συμβεί επτά χρόνια πριν από τη λαμπρή δεύτερη έλευση του Χριστού. Σε αυτή τη «μυστική αρπαγή» οι πιστοί χριστιανοί ξαφνικά, ήσυχα και μυστικά, μεταφέρονται στον ουρανό, ενώ όλοι οι άλλοι παραμένουν εδώ και αναρωτιούνται τι έγιναν. Οι άνθρωποι μπορεί να βρεθούν ξαφνικά σε ένα αυτοκίνητο χωρίς οδηγό, επειδή ο οδηγός έχει αρπαχτεί στον ουρανό και το μόνο που «μένει είναι τα ρούχα του». Η 16τομη σειρά μπεστ σέλερ Left Behind, που μεταφέρθηκε σε τέσσερις ταινίες, προώθησε αυτή τη λανθασμένη διδασκαλία, εκθέτοντας εκατομμύρια ανθρώπους σε αυτήν.

Φυσικά, κανένα Βιβλικό χωρίο δεν υποστηρίζει μια τέτοια τεχνητή διάκριση μεταξύ της αρπαγής και της Δευτέρας Παρουσίας. Το μυστήριο στο οποίο αναφέρεται ο Παύλος είναι απλώς η μεταμόρφωση των ζώντων δικαίων που θα ενωθούν με τους αναστημένους δικαίους κατά τη δεύτερη έλευση του Χριστού. Αυτή είναι η «αρπαγή». Δεν υπάρχει «μυστική αρπαγή», επειδή η Δευτέρα Παρουσία θα είναι ορατή σε όλους τους ζωντανούς ανθρώπους (Αποκ. 1:7), και τόσο η ανάσταση των νεκρών όσο και η μεταμόρφωση των ζωντανών θα συμβούν με τον ήχο της σάλπιγγας κατά την επιστροφή του Χριστού (Α’Κορ. 15:51-52).

Η δεύτερη έλευση του Χριστού θα επιφέρει την πιο εκπληκτική συνάντηση που έγινε ποτέ. Οι ζωντανοί δίκαιοι θα αλλάξουν «σε μια στιγμή, σε χρόνο ανοιγοκλεισίματος του ματιού» Α’Κορ. 15:52. Με τη φωνή του Θεού δοξάζονται∙ γίνονται αθάνατοι, και μαζί με τους αναστημένους αγίους αρπάζονται για να συναντήσουν τον Κύριό τους στον αέρα. Οι άγγελοι θα συγκεντρώσουν «τους εκλεκτούς Του από τους τέσσερις ανέμους, από τις άκρες των ουρανών μέχρι τις άλλες άκρες τους» Ματθ. 24:31.

«Μικρά παιδιά φέρονται από τους αγίους αγγέλους στην αγκαλιά των μητέρων τους. Φίλοι, χωρισμένοι για πολύν καιρό από το θάνατο, ξανασμίγουν για να μη χωρισθούν ποτέ πια και ανταμωμένοι ανεβαίνουν με χαρούμενα άσματα στην πόλη του Θεού.» Ε. Χουάιτ, Τ.Π.Σ. σελ. 770.

`ΣΚΕΨΗ: Αυτή είναι μια τόσο καταπληκτική υπόσχεση, κάτι τόσο διαφορετικό από οτιδήποτε άλλο έχουμε βιώσει που είναι δύσκολο να το κατανοήσουμε. Σκεφτείτε όμως την απεραντοσύνη του σύμπαντος, καθώς και την απίστευτη πολυπλοκότητα της ζωής εδώ. Η ίδια η δημιουργία μαρτυρεί την εκπληκτική δύναμη του Θεού. Τι μας διδάσκουν όλα αυτά για τη δύναμη του Θεού να μεταμορφώσει τους ζωντανούς και να αναστήσει τους νεκρούς κατά τη δεύτερη έλευση του Ιησού;`