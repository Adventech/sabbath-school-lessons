---
title:  Ελπιδα Περα Απο Αυτη Τη Ζωη
date:  13/11/2022
---

Ο αρχαίος Έλληνας ιστορικός Ηρόδοτος (5ος αιώνας π.Χ.) έγραψε για μια φυλή που, με τη γέννηση ενός παιδιού, ξεκινούσε μια περίοδο πένθους επειδή προέβλεπε τα δεινά που θα αντιμετώπιζε το βρέφος αν ζούσε και ενηλικιωνόταν. Όσο ξένο και αν μας φαίνεται αυτό, έχει κάποια λογική.

Χιλιετίες αργότερα, μια διαφήμιση στην Αμερική στις αρχές του 20ου αιώνα έγραφε: Γιατί να ζήσεις, αν μπορείς να ταφείς με δέκα δολάρια;

Όπως γνωρίζουμε, η ζωή μπορεί να είναι αρκετά δύσκολη, ακόμη και αν πιστεύουμε στον Θεό και στην ελπίδα της αιωνιότητας. Φανταστείτε, όμως, πόσο δύσκολη είναι για εκείνους που δεν έχουν καμία ελπίδα για οτιδήποτε πέρα από τη σύντομη και συχνά ταραγμένη ύπαρξη εδώ. Διάφοροι κοσμικοί συγγραφείς έχουν σχολιάσει το ανούσιο της ανθρώπινης ύπαρξης, αφού όλοι μας όχι μόνο πεθαίνουμε, αλλά και ζούμε με τη συνειδητοποίηση ότι πρόκειται να πεθάνουμε. Και αυτή η συνειδητοποίηση είναι που καθιστά το όλο εγχείρημα της ανθρώπινης ζωής, το οποίο από μόνο του είναι συχνά σκληρό και θλιβερό, φαινομενικά μηδαμινό. Ένας στοχαστής αναφέρθηκε στους ανθρώπους ως τίποτα άλλο από κομμάτια αλλοιωμένης σάρκας πάνω σε αποσυντιθέμενα οστά. Μάλλον μακάβριο, αλλά και πάλι, δύσκολα να διαφωνήσει κανείς.

Φυσικά, σε αντίθεση με όλα αυτά, έχουμε τη Βιβλική υπόσχεση της αιώνιας ζωής στον Ιησού. Και αυτό είναι το κλειδί: έχουμε την ελπίδα στον Ιησού και σε αυτό που μας προσφέρει ο θάνατος και η ανάστασή Του. Διαφορετικά, τι ελπίδα θα είχαμε;

`Διαβάστε την Α’Κορ. 15:12-19. Τι λέει εδώ ο Παύλος για το πόσο στενά συνδεδεμένη είναι η ανάσταση του Χριστού με την ελπίδα της δικής μας ανάστασης;`

Ο Παύλος είναι σαφής: η ανάστασή μας είναι άρρηκτα συνδεδεμένη με την ανάσταση του Χριστού. Και αν εμείς δεν αναστηθούμε, τότε αυτό σημαίνει ότι ο Χριστός δεν έχει αναστηθεί, και αν ο Χριστός δεν έχει αναστηθεί, τότε; «Η πίστη σας είναι μάταιη∙ είστε δε ακόμα μέσα στις αμαρτίες σας» Α’Κορ. 15:17. Με άλλα λόγια, όταν πεθαίνουμε μένουμε νεκροί, και μάλιστα για πάντα, και έτσι όλα αυτά είναι ανούσια. Ο Παύλος αυτό σχεδόν λέει στην Α’Κορ. 15:32: «αν οι νεκροί δεν ανασταίνονται; “Ας φάμε και ας πιούμε∙ επειδή, αύριο πεθαίνουμε.”»

Αν η παρούσα ύπαρξή μας ως πρωτόπλασμα με βάση τον άνθρακα είναι το μόνο που υπάρχει, και τα εβδομήντα χρόνια αν τα ζήσουμε είναι το μόνο που μας μένει, είμαστε σε πολύ δύσκολη κατάσταση. Δεν είναι λοιπόν περίεργο που η Ε. Χουάιτ προσθέτει: «Ο ουρανός αξίζει τα πάντα για μας, και αν χάσουμε τον ουρανό, τα χάνουμε όλα.» Sons and Daughters of God, p. 349.

`ΣΚΕΨΗ: Σκεφτείτε πόσο πολύτιμη είναι η ελπίδα και η πίστη μας. Γιατί πρέπει να κάνουμε ό,τι μπορούμε ώστε με τη χάρη του Θεού να τη διατηρήσουμε;`