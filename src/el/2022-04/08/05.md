---
title:  «Με Σαλπιγγα Θεου»
date:  16/11/2022
---

Οι Θεσσαλονικείς ήταν πεπεισμένοι ότι η αιώνια ζωή θα δοθεί αποκλειστικά σε εκείνους που θα παραμείνουν ζωντανοί μέχρι τη Δευτέρα Παρουσία. «Προστάτευαν προσεκτικά τη ζωή των φίλων τους μη τυχόν πεθάνουν και χάσουν την ευλογία την οποία περίμεναν να λάβουν με τον ερχομό του Κυρίου τους. Το ένα όμως μετά το άλλο, τα αγαπητά τους πρόσωπα είχαν φύγει από κοντά τους. Με μεγάλη αγωνία οι Θεσσαλονικείς είχαν αντικρύσει για τελευταία φορά τα πρόσωπα των νεκρών τους, μη τολμώντας να πιστέψουν ότι θα τους ξανασυναντούσαν στη μέλλουσα ζωή.» Ε. Χουάιτ, Π.Α. σελ. 226,227

`Διαβάστε Α’ Θεσ.4:13-18. Πώς διόρθωσε ο Παύλος αυτή την παρανόηση;`

Υπάρχει μια ιστορική τάση να διαβάσουμε στην έκφραση «αυτούς που κοιμήθηκαν με πίστη στον Ιησού, θα τους φέρει μαζί του» (Α’Θεσ. 4:14) περισσότερα από όσα λέει το κείμενο. Πολλοί που αποδέχονται τη θεωρία της φυσικής αθανασίας της ψυχής προτείνουν ότι ο Χριστός, κατά τη δεύτερη έλευσή Του, θα φέρει μαζί Του από τον ουρανό τις ψυχές των δίκαιων νεκρών που βρίσκονται ήδη στον ουρανό με τον Θεό. Οι ψυχές αυτές μπορούν έτσι να επανενωθούν με τα αντίστοιχα αναστημένα σώματά τους. Όμως μια τέτοια ερμηνεία δεν συνάδει με τη συνολική διδασκαλία του Παύλου για το θέμα αυτό.

Διαβάστε τα λόγια αυτού του θεολόγου που δεν είναι Αντβεντιστής σχετικά με το πραγματικό νόημα αυτού του εδαφίου: «Ο λόγος για τον οποίο οι Θεσσαλονικείς χριστιανοί μπορούν να έχουν ελπίδα, καθώς θρηνούν για τα νεκρά μέλη της εκκλησίας τους, είναι ότι ο Θεός θα τα φέρει, δηλαδή θα αναστήσει αυτούς τους αποθανόντες πιστούς και θα τους κάνει να είναι παρόντες στην επιστροφή του Χριστού, έτσι ώστε να είναι μαζί Του. Το συμπέρασμα είναι ότι αυτοί οι αποθανόντες πιστοί δεν θα βρίσκονται σε κάποια μειονεκτική θέση κατά την παρουσία του Χριστού, αλλά θα είναι μαζί Του με τέτοιο τρόπο, ώστε να συμμετέχουν ισότιμα με τους ζωντανούς πιστούς στη δόξα που συνδέεται με την επιστροφή Του.» Jeffrey A. D. Weima, 1–2 Thessalonians, Baker Exegetical Commentary on the New Testament  p. 319.

Αν οι ψυχές των δίκαιων νεκρών ήταν ήδη με τον Κύριο στον ουρανό, ο Παύλος δεν θα χρειαζόταν να αναφέρει την τελική ανάσταση ως χριστιανική ελπίδα∙ θα μπορούσε απλώς να αναφέρει ότι οι δίκαιοι ήταν ήδη με τον Κύριο. Ωστόσο, αντί για αυτό, λέει ότι αυτοί που κοιμήθηκαν με πίστη στον Ιησού (Α’ Θεσ. 4:14) θα αναστηθούν από τους νεκρούς στο τέλος του κόσμου.

Η ελπίδα στην τελική ανάσταση παρηγορούσε τους θλιμμένους Θεσσαλονικείς. Η ίδια ελπίδα μπορεί να μας βοηθήσει να αντιμετωπίσουμε με σιγουριά τις οδυνηρές στιγμές όταν ο θάνατος παίρνει από κοντά μας τα αγαπημένα μας πρόσωπα.