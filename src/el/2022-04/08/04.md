---
title:  «Θα Τον Αναστησω»
date:  15/11/2022
---

Σε ένα από τα θαύματά Του, ο Ιησούς τάισε πέντε χιλιάδες ανθρώπους με μια μικρή ποσότητα ψωμιού και ψαριών (Ιωάν. 6:1-14). Αντιλαμβανόμενος ότι το πλήθος σκόπευε τότε να Τον ανακηρύξει βασιλιά (Ιωάν. 6:15), ο Ιησούς πήγε με τους μαθητές Του στην άλλη πλευρά της θάλασσας της Γαλιλαίας. Όμως την επόμενη μέρα, το πλήθος Τον ακολούθησε εκεί, όπου εκφώνησε το ισχυρό κήρυγμά Του για τον Άρτο της Ζωής, δίνοντας ιδιαίτερη έμφαση στο δώρο της αιώνιας ζωής (Ιωάν. 6:22-59).

`Διαβάστε Ιωάν. 6:26-51. Πώς συνέδεσε ο Ιησούς το δώρο της αιώνιας ζωής με την τελική ανάσταση των δικαίων;`

Στο κήρυγμά Του, ο Ιησούς τόνισε τρεις βασικές έννοιες όσον αφορά την αιώνια ζωή. Πρώτον, αναγνώρισε τον εαυτό Του ως τον  άρτο που κατεβαίνει από τον ουρανό και δίνει ζωή στον κόσμο  (Ιωάν. 6:33, 58). Διακηρύσσοντας ότι «Εγώ είμαι ο άρτος της ζωής» (Ιωάν. 6:35, 48), ο Ιησούς παρουσίασε τον εαυτό Του ως το Σπουδαίο «Εγώ είμαι ο Ων», της Παλαιάς Διαθήκης (Έξ. 3:14). Δεύτερον, ο Ιησούς εξήγησε ότι η αιώνια ζωή μπορεί να εξασφαλιστεί μέσω Αυτού: «όποιος έρχεται σε Μένα… και όποιος πιστεύει σε Μένα θα έχει αυτή την ευλογία» (Ιωάν. 6:35). Και τέλος, ο Ιησούς συνέδεσε το δώρο της αθανασίας με την τελική ανάσταση, διαβεβαιώνοντας τρεις φορές το ακροατήριό Του: «και εγώ θα τον αναστήσω κατά την έσχατη ημέρα» (Ιωάννης 6:40, 44, 54).

Ο Ιησούς έδωσε επίσης αυτή την καταπληκτική υπόσχεση: «Σας διαβεβαιώνω απόλυτα: Εκείνος που πιστεύει σε μένα, έχει αιώνια ζωή» (Ιωάν. 6:47). Έτσι, το δώρο της αιώνιας ζωής είναι ήδη μια παρούσα πραγματικότητα. Αυτό όμως δεν σημαίνει ότι ο πιστός δεν θα πεθάνει ποτέ, γιατί η ίδια η έκφραση ότι θα τον αναστήσει (Ιωάν. 6:40) προϋποθέτει την επιστροφή στη ζωή μετά τον θάνατο κάποιου.

Η εικόνα είναι σαφής. Χωρίς τον Χριστό, κανείς δεν έχει αιώνια ζωή. Όμως, ακόμη και μετά την αποδοχή του Χριστού και τη βεβαιότητα της αιώνιας ζωής, συνεχίζουμε να είμαστε θνητοί και υποκείμενοι στον φυσικό θάνατο. Κατά τη Δευτέρα Παρουσία, ο Ιησούς θα μας αναστήσει και θα μας δώσει το δώρο της αθανασίας που ήταν ήδη δικό μας. Το δώρο είναι εξασφαλισμένο, όχι λόγω μιας υποτιθέμενης φυσικής αθανασίας της ψυχής, αλλά λόγω της δικαιοσύνης του Ιησού που μας έρχεται με την πίστη σε Αυτόν.

`ΣΚΕΨΗ: Αναλογιστείτε τα λόγια του Ιησού ότι αν πιστέψετε σ' Αυτόν, έχετε (από τώρα) αιώνια ζωή! Πώς μπορεί αυτή η υπέροχη υπόσχεση να σας βοηθήσει να αντιμετωπίσετε την οδυνηρή πραγματικότητα της παρούσας, αν και προσωρινής μόνο, θνητότητάς μας;`