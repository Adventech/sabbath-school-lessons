---
title:  Η Καθοδηγηση Του Αγιου Πνευματος
date:  14/12/2022
---

Το Άγιο Πνεύμα είναι ο ισχυρός Εκπρόσωπος του Θεού που πλημμυρίζει τη καρδιά μας με την αγάπη του Θεού  (Ρωμ. 5:5), μας οδηγεί σε μια αληθινή σωτήρια εμπειρία (Ιωάν. 16:7-11), μας καθοδηγεί σε όλη την αλήθεια (Ιωάν. 16:13) και μας δίνει τη δύναμη να εκπληρώσουμε την αποστολή του Ευαγγελίου (Πράξ. 1:8). Επειδή το Άγιο Πνεύμα είναι εκείνο που αντισταθμίζει το εκφυλιστικό έργο του Σατανά, δεν αποτελεί έκπληξη το γεγονός ότι ο Σατανάς προσπαθεί με κάθε τρόπο να διαστρεβλώσει την κατανόησή μας για τη φύση και το έργο του Αγίου Πνεύματος. Ενώ ορισμένοι αρνούνται την προσωπικότητά Του, άλλοι δίνουν έμφαση στα χαρίσματα του Πνεύματος έναντι της μεταμορφωτικής Του δύναμης.

`Διαβάστε Πράξ. 8:4-24. Ο Σίμων, ο μάγος από τη Σαμάρεια, ήθελε να λάβει τα χαρίσματα του Αγίου Πνεύματος χωρίς να αναγεννηθεί από το Πνεύμα. Πώς αυτή ακριβώς η ίδια στάση εκδηλώνεται ακόμα και στις μέρες μας;`

Τα παιδιά του Θεού είναι εκείνα που καθοδηγούνται από το Άγιο Πνεύμα (Ρωμ. 8:14) σε όλη την αλήθεια του Λόγου του Θεού (Ιωάν. 16:13, Ιωάν. 17:17). Ο Ιησούς προειδοποίησε με σαφήνεια: «Δεν θα μπει μέσα στη βασιλεία των ουρανών καθένας που λέει σε μένα: Κύριε, Κύριε∙ αλλ’ αυτός που πράττει το θέλημα του Πατέρα μου, ο οποίος είναι στους ουρανούς. Πολλοί θα μου πουν κατά την ημέρα εκείνη: Κύριε, Κύριε, δεν προφητεύσαμε στο όνομά σου, και στο όνομά σου εκβάλαμε δαιμόνια, και στο όνομά σου κάναμε πολλά θαύματα; Και, τότε, θα ομολογήσω σ’ αυτούς, ότι: Ποτέ δεν σας γνώρισα∙ φεύγετε από μένα εσείς που εργάζεστε την ανομία» Ματθ. 7:21-23. Αυτό σημαίνει ότι το Άγιο Πνεύμα δεν οδηγεί ποτέ κανέναν μακριά από τον Λόγο του Θεού -τον οποίο το ίδιο το Άγιο Πνεύμα ενέπνευσε- αλλά μάλλον μας οδηγεί πάντα σε συμμόρφωση με αυτόν τον Λόγο.

Το ίδιο Άγιο Πνεύμα που μας οδηγεί σε όλη την αλήθεια, μας δίνει επίσης τη δύναμη να οδηγούμε και άλλους σε αυτή τη θαυμάσια αλήθεια (Ματθ.28:18-20, Πράξ. 1:8). Ενώ εκπληρώνουμε την ιερή αποστολή μας, έχουμε την ιδιαίτερη βοήθειά Του. Έτσι, πρωί-πρωί, πρέπει να γονατίζουμε μπροστά στον Κύριο και να ανανεώνουμε τους όρκους της αφιέρωσής μας σε Αυτόν. Αν το κάνουμε αυτό, Εκείνος θα μας χαρίσει την παρουσία του Πνεύματός Του, με την αναζωογονητική, αγιαστική Του δύναμη.

Πρέπει, ωστόσο, να είμαστε ανοιχτοί στην καθοδήγησή Του κάνοντας συνειδητές επιλογές, κάθε μέρα, να κάνουμε αυτό που ξέρουμε ότι είναι σωστό και να αποφεύγουμε αυτό που ξέρουμε ότι είναι λάθος. Δηλαδή, μόνο επιδιώκοντας, με τη δύναμη που μας δίνει ο Θεός, να ζούμε όπως πρέπει, θα είμαστε ανοιχτοί στο να λάβουμε αυτή τη δύναμη του Αγίου Πνεύματος στη ζωή μας, την οποία μας υπόσχεται ο Κύριος.

`ΣΚΕΨΗ: Γιατί είναι τόσο σημαντικό να προσευχόμαστε κάθε πρωί έτσι ώστε να είμαστε ανοιχτοί στην καθοδήγηση του Αγίου Πνεύματος στη ζωή μας;`