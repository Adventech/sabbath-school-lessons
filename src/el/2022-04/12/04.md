---
title:  Ο Νους Του Χριστου
date:  13/12/2022
---

Μερικοί άνθρωποι πιστεύουν ότι με την αλλαγή του περιβάλλοντος το άτομο θα μεταμορφωθεί. Σίγουρα, πρέπει να αποφεύγουμε μέρη και συνθήκες που μπορούν να μας κάνουν πιο ευάλωτους στον πειρασμό (Ψαλ. 1:1, Παρ. 5:1-8). Ωστόσο, το πρόβλημά μας με τον πειρασμό και την αμαρτία μπορεί να λυθεί μόνο με τη μεταμόρφωση της καρδιάς μας (ή του νου μας). Ο Χριστός άγγιξε τον πυρήνα του προβλήματος όταν δήλωσε: «Επειδή,  από μέσα από την καρδιά των ανθρώπων, βγαίνουν οι κακοί συλλογισμοί, μοιχείες, πορνείες, φόνοι, κλοπές, πλεονεξίες, πονηρίες, δόλος, ασέλγεια, πονηρό βλέμμα, βλασφημία, υπερηφάνεια, αφροσύνη» (Μάρ. 7:21-22). Αυτό σημαίνει ότι ο νους μας πρέπει να μεταμορφωθεί για να αλλάξει η συμπεριφορά μας.

`Διαβάστε Α’Κορ. 2:16, Ψαλ. 24:3-4, Ρωμ. 12:2, Φιλιπ. 4:8 και Κολ. 3:2. Τι σημαίνει να έχει κανείς το φρόνημα του Χριστού;`

Ο Κύριος είχε υποσχεθεί ότι στη νέα διαθήκη θα έβαζε το νόμο Του στο νου του λαού Του και θα τον έγραφε στις καρδιές τους (Ιερ. 31:31-33, συγκρίνετε με Εβρ. 8:8-10, 10:16). Δεν αποτελεί έκπληξη λοιπόν ότι στην επί του Όρους Ομιλία, ο Χριστός διεύρυνε και εμβάθυνε το νόημα των εντολών του Θεού στο επίπεδο των σκέψεων και των προθέσεων (Ματθ. 5:17-48). Έτσι, μπορούμε να κερδίσουμε τη νίκη επί του πειρασμού μόνο με τη μεταμορφωτική χάρη του Θεού και, στο επίπεδο των σκέψεων και των προθέσεων, θα πρέπει να διεκδικήσουμε αυτή την υπόσχεση ώστε να μπορέσουμε να σταματήσουμε τις αμαρτωλές σκέψεις.

Η φύση μας θα είναι πάντα αμαρτωλή μέχρι να έρθει ο Χριστός. Αν όμως είμαστε εν Χριστώ, είμαστε πλήρως καλυμμένοι από τη δικαιοσύνη Του. Παρότι δεν είμαστε ακόμη τέλειοι, θεωρούμαστε ήδη τέλειοι μέσω του Χριστού (Φιλιπ. 3:12-15). «Όταν είμαστε ενωμένοι με τον Χριστό, έχουμε το νου του Χριστού. Η καθαρότητα και η αγάπη λάμπουν στον χαρακτήρα, η πραότητα και η αλήθεια ελέγχουν τη ζωή. Η ίδια η έκφραση του προσώπου αλλάζει. Ο Χριστός που μένει στην ψυχή ασκεί μια μεταμορφωτική δύναμη και η εξωτερική όψη μαρτυρεί την ειρήνη και τη χαρά που βασιλεύουν μέσα μας» Ε. Χουάιτ, Selected Messages, book 1, p. 337.

Μόνο με καθημερινή παράδοση του εαυτού μας, με τον καθημερινό θάνατο του εαυτού μας, με καθημερινή αποφασιστική προσπάθεια, με πίστη, με υπακοή στον Ιησού, μόνο τότε μπορούμε να έχουμε αυτού του είδους τη μεταμόρφωση στη ζωή μας.

`ΣΚΕΨΗ: Φανταστείτε πώς θα ήταν η ζωή σας αν μπορούσατε να σταματήσετε ακόμη και τις αμαρτωλές σκέψεις. Πόσο διαφορετική θα ήταν η ζωή σας; Ποιος είναι ο μόνος πιθανός τρόπος για να έχετε αυτή την εμπειρία;`