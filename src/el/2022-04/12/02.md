---
title:  Το Προτυπο Του Ιησου
date:  11/12/2022
---

`Διαβάστε Λουκ. 2:52. Ποιες τέσσερις διαστάσεις της ανάπτυξης του Ιησού αναφέρονται;`

Ο Ιησούς ήταν το τέλειο Ανθρώπινο Ον και η ανάπτυξή Του περιλάμβανε όλες τις βασικές διαστάσεις της ανθρώπινης ύπαρξης. Σύμφωνα με το Λουκ. 2:52: «ο Ιησούς προόδευε σε σοφία (διανοητικά), και ηλικία (σωματικά), και χάρη μπροστά στον  Θεό [πνευματικά] και τους ανθρώπους (κοινωνικά)».

«Ήταν οξύνους και διορατικός, με σύνεση και σοφία που ξεπερνούσε την ηλικία Του. Είχε ωραίο, συμμετρικό χαρακτήρα. Οι σωματικές και διανοητικές Του δυνάμεις αυξάνονταν στο ρυθμό της φυσιολογικής ανάπτυξης της παιδικής Του ηλικίας. Σαν παιδί, ο Ιησούς είχε εξαιρετικά αξιαγάπητη ιδιοσυγκρασία. Τα πρόθυμα χέρια Του ήσαν πάντοτε έτοιμα να βοηθήσουν τους άλλους. Έδειχνε τέτοια υπομονή που τίποτε δεν μπορούσε να Τον ταράξει, και τέτοια ειλικρίνεια που ποτέ δεν παραβίαζε την ακεραιότητα. Σταθερός σαν βράχος στις αρχές Του, αποκάλυπτε με τη ζωή Του τη χάρη μιας ανιδιοτελούς αβροφροσύνης.» Ε. Χουάιτ, Ζ.Χ. σελ. 43

`Διαβάστε Ματθ. 4:23. Πώς μπορεί η τριπλή διακονία του Ιησού - να διδάσκει, να κηρύττει και να θεραπεύει - να συνεχιστεί αποτελεσματικά από εμάς σήμερα;`

Αν αναγνωρίσουμε ότι ο άνθρωπος είναι ένα ολοκληρωμένο και αδιαίρετο άτομο, τότε δεν μπορούμε να περιορίσουμε τη θρησκεία μας μόνο σε πνευματικά θέματα. Η αλήθεια στην πραγματικότητα αγκαλιάζει ολόκληρη την ύπαρξή μας, καλύπτει ολόκληρη τη διάρκεια της ζωής μας και περιλαμβάνει όλες τις διαστάσεις της ζωής μας. Το φυσικό και το πνευματικό μας στοιχείο είναι τόσο ισχυρά ενσωματωμένα, ώστε πραγματικά δεν μπορούν να διαχωριστούν. Και παρότι ως αμαρτωλά όντα δεν θα είμαστε ποτέ ίσοι με την απεικόνιση του Ιησού, πρέπει με τη χάρη του Θεού να τη μιμηθούμε, διότι το, «Να αποκαταστήσει στον άνθρωπο την εικόνα του Δημιουργού του, να τον επαναφέρει στην τελειότητα με την οποία είχε πλασθεί, να προάγει τη σωματική, πνευματική και ψυχική ανάπτυξη» (Ε. Χουάιτ, ΕΚ. σελ.5), αυτό είναι το έργο της λύτρωσης. Αυτό επιδιώκει να κάνει ο Θεός στον λαό Του ως διαδικασία προετοιμασίας του για την επιστροφή Του.

`ΣΚΕΨΗ: Αντιπαραβάλλοντας τον εαυτό μας με τον Ιησού, θα μπορούσαμε εύκολα να αποθαρρυνθούμε από τη διαφορά. Πώς, λοιπόν, η εστίαση στον Σταυρό και σε ό,τι αυτός σημαίνει, μας προστατεύει από το να αποθαρρυνθούμε στη σύγκρισή μας με τον Ιησού;`