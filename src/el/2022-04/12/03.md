---
title:  Το Σωμα Ως Ναος
date:  12/12/2022
---

Η δυϊστική θεωρία του θνητού σώματος και της αθάνατης ψυχής έχει δημιουργήσει διάφορες θεωρίες για το ανθρώπινο σώμα. Για παράδειγμα, για τους αρχαίους Έλληνες φιλοσόφους, το ανθρώπινο σώμα ήταν η φυλακή της ψυχής, η οποία απελευθερωνόταν με τον θάνατο. Σε απόηχο αυτής της ειδωλολατρικής αντίληψης, πολλοί χριστιανοί πιστεύουν σήμερα ότι το σώμα είναι η προσωρινή κατοικία της αθάνατης ψυχής, η οποία θα επανενωθεί με το σώμα κατά την ανάσταση. Αντίθετα, οι πανθεϊστές καθιστούν το ανθρώπινο σώμα θεϊκό - πιστεύουν ότι ο Θεός και το σύμπαν είναι ένα και το αυτό. Για αυτούς, όλα τα πράγματα είναι Θεός και το ανθρώπινο σώμα είναι μέρος της μίας και μοναδικής ολοκληρωμένης και συμπαντικής θεϊκής ουσίας. Περιτριγυρισμένοι από αντικρουόμενες θεωρίες για το θέμα, πρέπει να μείνουμε σταθεροί σε όσα διδάσκει η Αγία Γραφή σχετικά με τη φύση της ανθρωπότητας.

`Διαβάστε Α’Κορ. 6:19-20 και Α’Κορ. 10:31. Πώς μπορεί η κατανόηση ότι το σώμα μας είναι ναός του Θεού και ναός του Αγίου Πνεύματος, να επηρεάσει θετικά τον τρόπο ζωής μας;`

Τόσο ο Αδάμ όσο και η Εύα δημιουργήθηκαν κατ’ εικόνα και ομοίωση του Θεού (Γέν. 1:26-27), γεγονός που αντικατοπτρίζεται όχι μόνο στον χαρακτήρα τους αλλά και στη φυσική τους όψη. Επειδή αυτή η εικόνα αμαυρώθηκε και μάλιστα αποκρύφθηκε από την παρουσία της αμαρτίας, το έργο της λύτρωσης είναι να αποκαταστήσει τους ανθρώπους στην αρχική τους κατάσταση, συμπεριλαμβανομένης της σωματικής τους υγείας, στον βαθμό που αυτό είναι δυνατό για όντα που δεν μπορούν να λάβουν από το δέντρο της ζωής.

Αυτή η αποκατάσταση είναι μια δια βίου διαδικασία που θα ολοκληρωθεί μόνο κατά τη δεύτερη έλευση του Χριστού, όταν το φθαρτό ντυθεί αφθαρσία και το θνητό ντυθεί αθανασία (Α’Κορ. 15:53-54).

Ο απ. Ιωάννης έγραψε στο φίλο του Γάιο: «Αγαπητέ, εύχομαι σε όλα να ευοδώνεσαι και να υγιαίνεις, καθώς ευοδώνεται η ψυχή σου» Γ’ Ιωάν. 1:2.

Αν αναγνωρίσουμε ότι ο άνθρωπος είναι μια αδιαίρετη οντότητα και ότι η θρησκεία αγκαλιάζει όλες τις πτυχές της ανθρώπινης ζωής, τότε θα πρέπει να θεωρήσουμε τη σωματική μας υγεία επίσης ως θρησκευτικό καθήκον. Θα πρέπει να καθοδηγούμαστε από την εμπνευσμένη αρχή: «είτε τρώτε είτε πίνετε, είτε κάνετε κάτι,  τα πάντα να τα κάνετε προς δόξαν του Θεού» Α’Κορ. 10:31. Αλλά να θυμάστε ότι εξακολουθούμε να ζούμε σε έναν κόσμο όπου οι καλοί άνθρωποι μπορεί να κάνουν ό,τι καλύτερο μπορούν και παρόλα αυτά να υποφέρουν από τις συνέπειες της αμαρτωλής ανθρώπινης φύσης και του αμαρτωλού περιβάλλοντος. Έτσι, θα πρέπει να εμπιστευόμαστε τον Θεό και να κάνουμε ό,τι καλύτερο μπορούμε, ενώ τα αποτελέσματα τα αφήνουμε στον Θεό.