---
title:  Το Ονομα Του Στα Μετωπα Τους
date:  29/12/2022
---

`Διαβάστε Αποκ. 22:3-5. Πώς μπορούμε να είμαστε σίγουροι ότι θα είμαστε μεταξύ εκείνων που θα έχουν το όνομα του Θεού γραμμένο στο μέτωπό τους; Ή δεν μπορούμε να είμαστε σίγουροι;`

Μετά την εξέγερση του Εωσφόρου και την πτώση του Αδάμ και της Εύας, ο Θεός θα μπορούσε να είχε καταστρέψει τους δύο αμαρτωλούς. Ωστόσο, ως έκφραση της άνευ όρων αγάπης για τα πλάσματά Του, ο Θεός καθιέρωσε ένα σχέδιο ελέους για τη σωτηρία όλων εκείνων που δέχονται αυτό που προσφέρει. Αυτό είναι γνωστό ως σχέδιο της σωτηρίας, το οποίο, αν και υπήρχε ήδη πριν από τη δημιουργία της γης (Εφεσ. 1:3-4, Β’Τιμ. 1:9, Τίτον 1:2, Αποκ. 13:8), παρουσιάστηκε για πρώτη φορά στην ανθρωπότητα, αμέσως μετά την πτώση. Αργότερα αποκαλύφθηκε περαιτέρω στους τύπους και τις σκιές της εβραϊκής υπηρεσίας του αγιαστηρίου (Έξ. 25) και στη συνέχεια εφαρμόστηκε πλήρως στη ζωή, το θάνατο και την ανάσταση του Ιησού (Ρωμ. 5).

Στο επίκεντρο του σχεδίου της σωτηρίας βρίσκεται η υπόσχεση της αιώνιας ζωής σε όλους όσους αποδέχονται με πίστη το σπουδαίο δώρο που δόθηκε στο Σταυρό και βασίζεται στην αξία της  λυτρωτικής θυσίας του Ιησού. Και πριν το Σταυρό και μετά, η σωτηρία ήταν πάντοτε βάση πίστης και ποτέ βάση έργων, όσο κι αν τα έργα αποτελούν έκφραση της σωτηρίας μας.

`Ο Παύλος έγραψε για τον Αβραάμ, ο οποίος υπήρξε πολύ πριν από τον ερχομό του Χριστού, ως παράδειγμα σωτηρίας με πίστη: «Επειδή, αν ο Αβραάμ ανακηρύχθηκε δίκαιος από τα έργα, έχει καύχημα∙ όχι, όμως, μπροστά στον Θεό. Επειδή, τι λέει η γραφή: “Και πίστεψε ο Αβραάμ στον Θεό, και λογαριάστηκε σ’ αυτόν για δικαιοσύνη”» Ρωμ. 4:2,3. Πώς μας βοηθούν αυτά τα εδάφια να κατανοήσουμε τι σημαίνει σωτηρία μέσω της πίστης;`

Έτσι, μπορούμε να έχουμε τη βεβαιότητα της σωτηρίας, αν έχουμε αποδεχθεί τον Ιησού, αν έχουμε παραδοθεί σε Αυτόν και αν έχουμε διεκδικήσει τις υποσχέσεις Του, συμπεριλαμβανομένων εκείνων μιας νέας ζωής μέσα σε Αυτόν και της στήριξης μας ολοκληρωτικά στις δικές Του αξίες και σε τίποτε άλλο. Ο Αβραάμ πίστεψε, του αναγνωρίστηκε ως δικαιοσύνη – το ίδιο ισχύει και για εμάς.

Αυτό, λοιπόν, σημαίνει να έχουμε το όνομά Του γραμμένο στο μέτωπό μας. Αν το έχουμε γραμμένο εκεί τώρα και δεν απομακρυνθούμε από Αυτόν, τότε θα είναι γραμμένο εκεί και στους νέους ουρανούς και τη νέα γη.