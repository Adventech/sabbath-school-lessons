---
title:  Οχι Αλλος Θανατος Και Δακρυα
date:  28/12/2022
---

Η θεωρία της αθάνατης ψυχής, που υποφέρει για πάντα σε μια αιώνια φλεγόμενη κόλαση, έρχεται σε αντίθεση με τη Βιβλική διδασκαλία ότι στον καινούργιο ουρανό και την καινούργια γη «ο θάνατος δεν θα υπάρχει πλέον∙ ούτε πένθος ούτε κραυγή ούτε πόνος δεν θα υπάρχουν πλέον» Αποκ. 21:4. Αν η θεωρία της αιώνιας φλεγόμενης κόλασης ήταν αληθινή, τότε ο δεύτερος θάνατος δεν θα εξάλειφε την αμαρτία και τους αμαρτωλούς από το σύμπαν, αλλά απλώς θα τους περιόριζε σε μια αιώνια κόλαση θλίψης και θρήνου. Επιπλέον: σε αυτή την περίπτωση το σύμπαν δεν θα αποκαθίστατο ποτέ πλήρως στην αρχική του τελειότητα. Δοξάστε τον Κύριο που η Αγία Γραφή ζωγραφίζει μια εντελώς διαφορετική εικόνα!

`Διαβάστε Ησ. 25:8, Αποκ. 7:17 και 21:4. Ποια παρηγοριά και ελπίδα μας δίνουν αυτά τα εδάφια μέσα στις δοκιμασίες και τα βάσανα αυτού του κόσμου;`

Η ζωή μπορεί να είναι πολύ δύσκολη, άδικη και σκληρή. Κάποιοι άνθρωποι, τόσο αγαπητοί σε εμάς, απομακρύνονται από κοντά μας βάναυσα από τον ψυχρό εναγκαλισμό του θανάτου. Ή κάποιοι άνθρωποι μπαίνουν διακριτικά στη ζωή μας, κλέβουν τα συναισθήματά μας και μετά φεύγουν σαν να μη συνέβη ποτέ τίποτα. Πόσο τρομερό είναι να μας προδίδουν άνθρωποι που αγαπούσαμε και εμπιστευόμασταν!

Υπάρχουν στιγμές που, με ραγισμένη καρδιά, μπορεί να αναρωτηθούμε αν αξίζει να ζούμε. Ανεξάρτητα όμως από τις θλίψεις μας, ο Θεός είναι πάντα πρόθυμος να σκουπίσει από το πρόσωπό μας όσο το δυνατόν περισσότερα δάκρυα. Όμως, μερικά από τα πιο βαριά μας δάκρυα θα συνεχίσουν να ρέουν μέχρι εκείνη τη λαμπρή ημέρα, όταν ο θάνατος, η θλίψη και το κλάμα θα πάψουν να υπάρχουν (Αποκ. 21:1-5).

Μπορούμε να εμπιστευτούμε ότι στην τελική κρίση ο Θεός θα αντιμετωπίσει κάθε άνθρωπο με δικαιοσύνη και αγάπη. Όλοι οι αγαπημένοι μας που πέθαναν εν Χριστώ θα αναστηθούν για να είναι μαζί μας σε όλη την αιωνιότητα. Όσοι δεν αξίζουν την αιώνια ζωή θα πάψουν τελικά να υπάρχουν, χωρίς να χρειαστεί να ζήσουν σε έναν «δυσάρεστο» για αυτούς παράδεισο ή σε μια αιώνια φλεγόμενη κόλαση. Η μεγαλύτερη παρηγοριά μας απορρέει από τον δίκαιο τρόπο με τον οποίο ο Θεός αντιμετωπίζει τους πάντες. Όταν ο θάνατος πάψει οριστικά να υπάρχει, οι λυτρωμένοι θα φωνάξουν με χαρά: «Θάνατε, πού είναι το κεντρί σου; Άδη, πού είναι η νίκη σου;» Α’Κορ. 15:54-55.

Ο Κύριος υποσχέθηκε ότι στον καινούργιο ουρανό και την καινούργια γη που θα δημιουργήσει, «δεν θα υπάρχει μνήμη των προηγούμενων ούτε θάρθουν στον νου» Ησ. 65:17. Αυτό δεν σημαίνει ότι ο ουρανός θα είναι ένας τόπος αμνησίας αλλά μάλλον ότι το παρελθόν δεν θα υπονομεύει τη διαρκή χαρά του ουρανού.

`ΣΚΕΨΗ: Ποιος δεν έχει νιώσει τις άδικες συμφορές των ανθρώπων; Ειδικά σε αυτές τις δύσκολες στιγμές, πώς μπορούμε να μάθουμε να εμπιστευόμαστε και, στο μέτρο του δυνατού, να χαιρόμαστε την καλοσύνη και την αγάπη του Θεού;`