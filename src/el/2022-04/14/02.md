---
title:  Καινουργιος Ουρανος Και Καινουργια Γη
date:  25/12/2022
---

Για ορισμένους οπαδούς της ελληνικής φιλοσοφίας, η ιδέα ότι κάτι είναι φυσικό σημαίνει ότι είναι κακό. Γι’ αυτόν τον λόγο, για αυτούς είναι αδιανόητο να σκεφτούν έναν πραγματικό παράδεισο με πραγματικούς ανθρώπους στο μέλλον. Σύμφωνα με αυτή τη σκέψη, για να είναι παράδεισος και να είναι καλός, πρέπει να είναι μια καθαρά πνευματική κατάσταση, απαλλαγμένη από τα ελαττώματα που υπάρχουν στον εδώ φυσικό κόσμο. Ισχυρίζονται ότι αν κάτι είναι υλικό, δεν μπορεί να είναι πνευματικό∙ και αν κάτι είναι πνευματικό, δεν μπορεί να είναι υλικό. Αντίθετα, η Αγία Γραφή  μιλάει για τον παράδεισο με συγκεκριμένους όρους, αλλά χωρίς τους περιορισμούς που επιβάλλει η παρουσία της αμαρτίας.

`Διαβάστε Ησ. 65:17-25, Ησ. 66:22-23, Β’Πέτ. 3:13 και Αποκ. 21:1- 5. Ποιο είναι το τελικό μήνυμα αυτών των εδαφίων;`

Το βιβλίο του Ησαΐα παρέχει ενδιαφέρουσες αναλαμπές για το πώς θα ήταν η γη αν το Ισραήλ ως έθνος είχε παραμείνει πιστό στη διαθήκη του με τον Θεό (Ησ. 65:17-25, Ησ. 66:22-23, συγκρίνετε με Δευτ. 28). Ολόκληρο το περιβάλλον με τις διάφορες εκφράσεις της ζωής θα είχε αναπτυχθεί όλο και περισσότερο προς το αρχικό σχέδιο του Θεού, δηλαδή πριν από την είσοδο της αμαρτίας.

Ωστόσο, το σχέδιο αυτό δεν υλοποιήθηκε όπως αναμενόταν. Τότε δημιουργήθηκε ένα νέο σχέδιο, όπως και με την εκκλησία, η οποία αποτελούνταν από Ιουδαίους και εθνικούς από όλα τα έθνη (Ματθ. 28:18-20, Α’Πέτ. 2:9). Επομένως, οι προφητείες του Ησαΐα πρέπει να ξαναδιαβαστούν από την οπτική γωνία της εκκλησίας (Β’Πέτ. 3:13, Αποκ. 21:1-5).

«Στη Βίβλο η κληρονομιά των λυτρωμένων ονομάζεται πατρίδα (Εβρ.11:14-16). Εκεί ο ουράνιος Ποιμένας οδηγεί το ποίμνιό Του σε ζωντανές πηγές υδάτων. Εκεί το δέντρο της ζωής καρποφορεί κάθε μήνα και τα φύλλα του προορίζονται για τη χρήση των εθνών. Εκεί υπάρχουν αστείρευτα ποτάμια, καθαρά σαν το κρύσταλλο, και στην ακροποταμιά δέντρα κυματίζοντας στην αύρα σκιάζουν τα μονοπάτια από όπου διαβαίνουν οι λυτρωμένοι του Κυρίου. Εκεί οι απλόχωρες πεδιάδες διαμορφώνονται σε γοητευτικούς λόφους και τα βουνά του Θεού υψώνουν τις μεγαλοπρεπές κορυφές τους. Σ’ αυτό το ειδυλλιακό περιβάλλον, ο λαός του Θεού, εξόριστος και περιπλανώμενος τόσα χρόνια, θα βρει τελικά κατοικία.» Έ. Χουάιτ, Τ.Π.Σ. σελ. 804,805.

`ΣΚΕΨΗ: Πολλοί κοσμικοί συγγραφείς, χωρίς την ελπίδα της αιωνιότητας, όπως παρουσιάζεται στην Αγία Γραφή, έχουν θρηνήσει για το ανούσιο της ανθρώπινης ύπαρξης. Αν και κάνουν λάθος για το μέλλον, γιατί είναι δύσκολο να διαφωνήσουμε με την άποψή τους για το ανούσιο της ζωής χωρίς μελλοντική ελπίδα;`