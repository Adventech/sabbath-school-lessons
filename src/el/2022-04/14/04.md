---
title:  Στην Παρουσια Του Θεου
date:  27/12/2022
---

Η Αγία Γραφή λέει ότι ο Θεός κατοικεί σε απρόσιτο φως (Α’Τιμ. 6:16) και ότι κανείς δεν έχει δει ποτέ τον Θεό (Ιωάν. 1:18, Α’ Ιωάν. 4:12). Αυτό σημαίνει ότι οι άγιοι στον ουρανό δεν θα δουν ποτέ τον Θεό Πατέρα; Όχι, δεν σημαίνει αυτό. Είναι προφανές ότι το να μην βλέπουν τον Θεό αναφέρεται στους ανθρώπους μετά την πτώση, επειδή υπάρχουν αρκετές ενδείξεις στην Αγία Γραφή ότι οι άγιοι θα Τον δουν πράγματι στον ουρανό.

`Διαβάστε Ματθ. 5:8, Α’Ιωάν. 3:2-3 και Αποκ. 22:3-4. Τι μας λένε αυτά τα εδάφια για το ύψιστο προνόμιο της θέασης του Θεού;`

Ο απ. Ιωάννης που δήλωσε ότι κανένας δεν είδε ποτέ τον Θεό (Ιωάν. 1:18, Α’Ιωάν. 4:12), δηλώνει επίσης ότι θα τον δούμε καθώς είναι (Α’Ιωάν. 3:2-3) και θα δούμε το πρόσωπό Του (Αποκ. 22:3-4). Μπορεί να είναι αμφισβητήσιμο αν αυτά τα εδάφια αναφέρονται στον Θεό Πατέρα ή τον Χριστό. Αλλά όλες οι αμφιβολίες εξαφανίζονται υπό το φως της δήλωσης του Ίδιου του Χριστού: «Μακάριοι οι καθαροί στην καρδιά, επειδή αυτοί θα δουν τον Θεό» Ματθ. 5:8. Τι προνόμιο θα είναι για τους λυτρωμένους να λατρεύουν τον Θεό στον ναό Του! Αλλά το ύψιστο προνόμιο όλων θα είναι να δουν το πρόσωπό Του.

«Ο λαός του Θεού έχει το προνόμιο να βρίσκεται σε διαρκή επικοινωνία με τον Πατέρα και τον Υιό. “Τώρα βλέπομεν διά κατόπτρου αινιγματωδώς” (Α’Κορ. 13:12). Με τα έργα της φύσης και με τη συμπεριφορά Του προς τους ανθρώπους, τώρα έχουμε μία μόνο αντανακλαστική εικόνα του Θεού όπως σε καθρέφτη. Τότε όμως θα Τον αντικρύσουμε πρόσωπο προς πρόσωπο, χωρίς το θαμπό πέπλο να παρεμβάλλεται ανάμεσά μας. Θα σταθούμε στην παρουσία Του και θα ατενίσουμε τη δόξα του προσώπου Του.» Έ. Χουάιτ, Τ.Π.Σ. σελ. 806

Παρατηρήστε σε μερικά από τα σημερινά εδάφια τη σχέση μεταξύ της καθαρότητας και της θέασης του Θεού. Οι καθαροί στην καρδιά θα δουν τον Θεό∙ αυτός που θέλει να δει τον Θεό «αγνίζει τον εαυτό του, όπως εκείνος είναι αγνός» Α’Ιωάν. 3:3. Αυτό που αποκαλύπτουν αυτά τα εδάφια είναι ότι ο Θεός πρέπει να κάνει έργο μέσα μας τώρα για να μας βοηθήσει να προετοιμαστούμε για τον ουρανό.

Αν και, τελικά, η θέση μας στον ουρανό έχει γίνει βέβαιη μέσω του θανάτου του Ιησού, θα περάσουμε από μια διαδικασία εξαγνισμού εδώ και τώρα που θα μας βοηθήσει να προετοιμαστούμε για την αιώνια πατρίδα μας. Και κεντρικό στοιχείο της διαδικασίας εξαγνισμού είναι η υπακοή στον Λόγο Του.

`ΣΚΕΨΗ: Διαβάστε Α’Πέτ.1:22. Πώς μας αποκαλύπτει αυτό το εδάφιο τη σχέση μεταξύ υπακοής και εξαγνισμού; Τι είναι αυτό στην υπακοή που μας εξαγνίζει; Πώς, συγκεκριμένα θα φανερωθεί η υπακοή μας;`