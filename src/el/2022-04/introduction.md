### Εισαγωγη

#### Περί θανάτου και μέλλουσας ελπίδας

Ο Θεός δημιούργησε τους ανθρώπους για να απολαμβάνουν την αιωνιότητα σε μια σχέση αγάπης μαζί Του και με τη δημιουργία Του. Όμως, αυτή η σχέση διαστρεβλώθηκε από τη μυστηριώδη εμφάνιση της αμαρτίας μέσα στις ουράνιες αυλές (Ησ. 14/ιδ’ 12–15, Ιεζ. 28/κη’ 12–19, Αποκ. 12/ιβ’ 7–12) και την επακόλουθη πτώση του Αδάμ και της Εύας (Γέν. 3/γ’ 1–19, Ρωμ. 5/ε’ 12). Με τραγικό τρόπο, ο θάνατος κατέλαβε όχι μόνο το ανθρώπινο γένος, αλλά και κάθε μορφή ζωής. Εκφράσεις του θανάτου μπορούμε να δούμε σήμερα στα φύλλα που πέφτουν από τα δέντρα, στα λουλούδια που μαραίνονται, στα αθώα κατοικίδια μας που πεθαίνουν και στα αγαπημένα μας πρόσωπα που αποχωριζόμαστε τόσο επώδυνα. Ο κόσμος μας είναι γεμάτος από πόνο και ακατάσχετα δάκρυα. 

Λαχταρώντας έναν καλύτερο κόσμο, οι άνθρωποι έχουν ζωγραφίσει για τον εαυτό τους πολλούς «παράδεισους» στους οποίους θα ήθελαν να ζήσουν. Για παράδειγμα, το 1933 ο Άγγλος συγγραφέας Τζέιμς Χίλτον κυκλοφόρησε το βιβλίο του «Χαμένος ορίζοντας», το οποίο λίγα χρόνια αργότερα έγινε ταινία με τον ίδιο τίτλο. Η ταινία αποτυπώνει το δράμα ενός αεροπλάνου που μένει από καύσιμα και τελικά συντρίβεται στα χιονισμένα Ιμαλάια Όρη. Ο πιλότος πεθαίνει στη συντριβή, αλλά οι λίγοι επιζήσαντες ανασύρονται από τα συντρίμμια και συνοδεύονται από μια ομάδα Θιβετιανών στην παραδεισένια κοιλάδα της Σάνγκρι-Λα. Απομονωμένοι από τον έξω κόσμο, οι κάτοικοι μεγαλώνουν με αγάπη και σοφία, ζώντας μια σχεδόν αθάνατη ζωή διαρκούς αρμονίας και χαράς.

Φυσικά, αυτό είναι μόνο μυθοπλασία.

Ως θνητά όντα, οι άνθρωποι χρειαζόμαστε ασφάλεια για το παρόν και ελπίδα για το μέλλον. Όπως πολύ καλά διατύπωσε ο Ελβετός θεολόγος Emil Brunner: «Ό,τι είναι το οξυγόνο για τους πνεύμονες, είναι η ελπίδα για  την ανθρώπινη ζωή. Αν αφαιρέσεις το οξυγόνο, επέρχεται ο θάνατος λόγω ασφυξίας. Αν αφαιρέσεις την ελπίδα, η ανθρωπότητα περιορίζεται λόγω έλλειψης αναπνοής- η απελπισία κυριαρχεί, προκαλώντας την παράλυση των διανοητικών και πνευματικών δυνάμεων από το αίσθημα της ανούσιας και άσκοπης ύπαρξης. Όπως αναπόφευκτα ο ανθρώπινος οργανισμός εξαρτάται από την παροχή οξυγόνου, έτσι αναπόφευκτα η ανθρωπότητα εξαρτάται από την παροχή ελπίδας.» Eternal Hope (London: Lutterworth Press, 1954), σελ. 7. Πράγματι, η Βιβλική ελπίδα μάς στηρίζει κατά τη διάρκεια των υπαρξιακών κρίσεων που αντιμετωπίζουμε στο ταξίδι μας προς την αιωνιότητα. Σε αντίθεση με τη φανταστική Σάνγκρι-Λα του «Χαμένου Ορίζοντα», η ελπίδα μας για αιώνια ζωή δεν ακολουθεί σοφιστικούς μύθους (Β’Πέτ. 1/α’16). Βασίζεται στην αξιόπιστη υπόσχεση του Θεού για έναν τέλειο κόσμο χωρίς άλλα δάκρυα, πόνο ή θάνατο (Αποκ.21/κα’1–5). Αυτή η πολύτιμη υπόσχεση ενέπνευσε την αποστολική εκκλησία και κρατήθηκε και αγαπήθηκε από πολλούς Χριστιανούς ανά τους αιώνες. Χωρίς ποτέ να χάνει τη δύναμή της, η ίδια αυτή υπόσχεση δίνει νόημα και σκοπό στη ζωή μας σήμερα. Μας επιτρέπει να ατενίζουμε με εμπιστοσύνη το μέλλον. Μας διαβεβαιώνει ότι όλα τα αγαπημένα μας πρόσωπα που πέθαναν εν Χριστώ θα αναστηθούν τελικά από τους νεκρούς για να κληρονομήσουν την αιώνια ζωή. 

Ο παρών οδηγός μελέτης της Αγίας Γραφής πραγματεύεται το θέμα της Μεγάλης Διαμάχης μεταξύ καλού και κακού από την οπτική γωνία δύο βασικών θεμάτων. Το ένα είναι η προέλευση και η διαρκής ύπαρξη της αμαρτίας και του θανάτου. Το άλλο θέμα είναι το διαρκές έργο του Θεού για την επίλυση αυτών των προβλημάτων και την επαναφορά του κόσμου στην αρχική, τέλεια κατάστασή του. Ιδιαίτερη έμφαση δίνεται επίσης στη θνητή φύση των ανθρώπων και στο πώς η ανάσταση είναι αυτή που οδηγεί στην αθανασία. Στην πραγματικότητα, δεν πρέπει να φοβόμαστε τον θάνατο επειδή ο Χριστός πέθανε για εμάς και νίκησε τη δύναμη του θανάτου. Για την ακρίβεια, έχουμε τη διαβεβαίωση ότι Αυτός έχει «τα κλειδιά του άδη και του θανάτου» (Αποκ.1/α’18). 

Αυτήν την τριμηνία θα εξερευνήσουμε το οδυνηρό θέμα του θανάτου αλλά υπό το πρίσμα της ελπίδας που μας προσφέρει ο Ιησούς.