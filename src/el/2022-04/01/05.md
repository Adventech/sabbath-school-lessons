---
title:  Το Τιμημα Της Υπερηφανειας
date:  28/09/2022
---

Μέσα στην Αγία Γραφή, μπορεί κανείς να δει δύο κυρίαρχα θέματα ή μοτίβα που ανταγωνίζονται το ένα το άλλο. Το ένα είναι το θέμα της Σαλήμ, του όρους Σιών, της Ιερουσαλήμ και της Νέας Ιερουσαλήμ, που αντιπροσωπεύει τη βασιλεία του Θεού. Το άλλο είναι το θέμα της Βαβέλ και της Βαβυλώνας, το οποίο αντιπροσωπεύει την κίβδηλη επικράτεια του Σατανά. Αρκετές φορές ο Θεός κάλεσε τον λαό Του να βγει από την ειδωλολατρική Βαβυλώνα για να Τον υπηρετήσει στη Γη της Επαγγελίας.

Για παράδειγμα, ο Άβραμ (ο μετέπειτα Αβραάμ) κλήθηκε να μετοικίσει από την Ουρ των Χαλδαίων στη γη Χαναάν (Γέν. 11:31-12:9). Στο τέλος της μακράς εξορίας τους, οι Εβραίοι εγκατέλειψαν τη Βαβυλώνα και επέστρεψαν στην Ιερουσαλήμ (Έσδ. 2). Στο βιβλίο της Αποκάλυψης, ο λαός του Θεού καλείται να βγει από τη Βαβυλώνα του έσχατου καιρού (Αποκ. 18:4) για να μείνει τελικά μαζί Του στο όρος Σιών και στη Νέα Ιερουσαλήμ (Αποκ. 14:1, Αποκ. 21:1-3, 10).

`Διαβάστε Ησαΐα 14:12-15. Ποιες εκτεταμένες συνέπειες έφερε στο σύμπαν και σε αυτόν τον κόσμο η υπερηφάνεια του Εωσφόρου όσο βρισκόταν στον ουρανό;`

Στην Αγία Γραφή, η πόλη της Βαβυλώνας αντιπροσωπεύει μια δύναμη σε άμεση αντίθεση με τον Θεό και τη βασιλεία Του∙ και ο βασιλιάς της Βαβυλώνας (με ιδιαίτερη νύξη στον Ναβουχοδονόσορ) γίνεται σύμβολο υπερηφάνειας και αλαζονείας. Ο Θεός είχε αποκαλύψει στον βασιλιά Ναβουχοδονόσορ ότι η Βαβυλώνα ήταν μόνο το χρυσό κεφάλι της μεγάλης εικόνας των διαδοχικών αυτοκρατοριών (Δαν. 2:37, 38). Περιφρονώντας την αποκάλυψη του Θεού, ο βασιλιάς έφτιαξε μια εικόνα εξ ολοκλήρου από χρυσό—ως σύμβολο ότι το βασίλειό του θα διαρκούσε για πάντα—και μάλιστα απαίτησε από όλους να την λατρέψουν (Δαν. 3). Όπως και στην περίπτωση του βασιλιά της Τύρου (Ιεζ. 28:12–19), ο βασιλιάς της Βαβυλώνας έγινε επίσης σύμβολο του Εωσφόρου.

Ο Ησαΐας, στο 14:3-11 περιγράφει την πτώση του υπερόπτη και δυνάστη βασιλιά της Βαβυλώνας. Στη συνέχεια, στα εδάφια 12-15 μετακινείται από το ιστορικό πεδίο στις ουράνιες αυλές και τονίζει ότι ένα παρόμοιο υπερήφανο και αλαζονικό πνεύμα δημιούργησε την αρχική πτώση του Εωσφόρου. Το κείμενο εξηγεί ότι ο Εωσφόρος σχεδίαζε να υψώσει τον θρόνο του πάνω από όλες τις ουράνιες στρατιές και να κάνει τον εαυτό του όμοιο με τον Ύψιστο (εδ. 14). Αυτή ήταν η αρχή μιας νέας και εχθρικής κατάστασης, στην οποία η ανιδιοτελής αγάπη και η συνεργασία του Θεού θα αμφισβητούνταν από τον εγωισμό και τον ανταγωνισμό του Εωσφόρου. Ο εχθρός δεν φοβήθηκε να κατηγορήσει τον Θεό για αυτό που ήταν ο ίδιος και να διαδώσει τα ψέματά του σε άλλους αγγέλους. Εδώ είναι η μυστηριώδης προέλευση του κακού στο σύμπαν.

`ΣΚΕΨΗ: Γιατί είναι τόσο εύκολο να γίνουμε υπερήφανοι και να καυχιόμαστε είτε για τις θέσεις μας είτε για τα επιτεύγματά μας, είτε και για τα δύο; Πώς η διατήρηση του σταυρού μπροστά μας, μας αποτρέπει από το να πέσουμε σε μια τέτοια παγίδα;`