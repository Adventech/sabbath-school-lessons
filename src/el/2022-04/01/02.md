---
title:  'Δημιουργια: Μια Εκφραση Αγαπης'
date:  25/09/2022
---

Η φύση στην παρούσα κατάστασή της μεταφέρει ένα διφορούμενο μήνυμα που συνδυάζει το καλό και το κακό. Οι τριανταφυλλιές μπορούν να παράγουν υπέροχα και αρωματικά τριαντάφυλλα, αλλά και αιχμηρά, επώδυνα αγκάθια. Ένα τουκάν (τροπικό πουλί με χαρακτηριστικά μεγάλο ράμφος) μπορεί να μας εντυπωσιάσει με την ομορφιά του και στη συνέχεια να μας τρομάξει αφού μπορεί να επιτεθεί στις φωλιές άλλων πουλιών και να φάει τους εύθραυστους νεοσσούς τους. Ακόμα και οι άνθρωποι, που τη μια στιγμή είναι ικανοί να δείξουν καλοσύνη, την άλλη μπορεί να είναι μοχθηροί, μισητοί, ακόμα και βίαιοι. Δεν είναι περίεργο που στην παραβολή του σιταριού και των ζιζανίων, οι υπηρέτες ρώτησαν τον ιδιοκτήτη του χωραφιού: «“Κύριε, καλόν σπόρο δεν έσπειρες στο χωράφι σου; Από πού, λοιπόν, έχει τα ζιζάνια;” Και εκείνος είπε σε αυτούς: “Ένας εχθρός άνθρωπος το έκανε”» (Ματθ. 13:27, 28). Ομοίως, ο Θεός δημιούργησε το σύμπαν τέλειο, αλλά ένας εχθρός το μόλυνε με τους μυστηριώδεις σπόρους της αμαρτίας.

`Διαβάστε Α’Ιωάν. 4:8,16. Τι μπορεί να μας πει η βεβαιότητα ότι «ο Θεός είναι αγάπη» για τη φύση των δημιουργικών δραστηριοτήτων Του; `

Το γεγονός ότι «ο Θεός είναι αγάπη» (Α’Ιωάν. 4:8,16) έχει τουλάχιστον τρεις βασικές συνέπειες. Πρώτον, η αγάπη από την ίδια της τη φύση δεν μπορεί να υπάρχει κλειστή στον εαυτό της, αλλά πρέπει να εκφράζεται. (Ποιο είδος αγάπης δεν εκφράζεται;) Η αγάπη του Θεού μοιράζεται εσωτερικά μεταξύ των Τριών Προσώπων της Θεότητας και εξωτερικά στη σχέση Του με όλα τα πλάσματά Του. Δεύτερον, όλα όσα κάνει ο Θεός αποτελούν έκφραση της αμετάβλητης και της άνευ όρων αγάπης Του. Αυτό περιλαμβάνει τα δημιουργικά Του έργα, τις λυτρωτικές Του ενέργειες, ακόμη και τις εκδηλώσεις των τιμωρητικών Του κρίσεων. Στην πραγματικότητα, «Η αγάπη του Θεού εκφράσθηκε τόσο με τη δικαιοσύνη Του όσο και με την ευσπλαχνία Του. Η δικαιοσύνη είναι η βάση του θρόνου Του και το αποτέλεσμα της αγάπης Του.» Ε.Χουάιτ, Ζ.Χ. σελ.736  Και τρίτον, εφόσον ο Θεός είναι αγάπη και όλα όσα κάνει εκφράζουν την αγάπη Του, δεν μπορεί να είναι ο δημιουργός της αμαρτίας, η οποία έρχεται σε άμεση αντίθεση με τον ίδιο Του τον χαρακτήρα.

Χρειαζόταν όμως πραγματικά ο Θεός να δημιουργήσει το σύμπαν; Από τη σκοπιά της κυριαρχίας Του, θα μπορούσε κανείς να πει «Όχι», διότι ήταν μια απόφαση της ελεύθερης βούλησής Του. Ωστόσο, από την οπτική γωνία της στοργικής Του φύσης, ήθελε ένα σύμπαν ως μέσο έκφρασης της αγάπης Του. Και πόσο εκπληκτικό είναι το γεγονός ότι δημιούργησε κάποιες μορφές ζωής, όπως τους ανθρώπους, όχι μόνο ικανές να ανταποκριθούν στην αγάπη Του, αλλά και ικανές να μοιραστούν και να εκφράσουν αγάπη, όχι μόνο προς Εκείνον αλλά και προς τους άλλους. (Δείτε Μάρ. 12:30-31).

`ΣΚΕΨΗ: Κοιτάξτε τη δημιουργία στον κόσμο γύρω σας. Με ποιους τρόπους μπορείτε να δείτε σε αυτόν να αντικατοπτρίζεται η αγάπη του Θεού, παρά τις καταστροφές της αμαρτίας; Πώς μπορούμε να αντλούμε μαθήματα ελπίδας από την αγάπη του Θεού που αποκαλύπτεται στη Δημιουργία;`