---
title:  'Ελευθερη Βουληση: Η Βαση Της Αγαπης'
date:  26/09/2022
---

`Διαβάστε Α’Ιωάν. 4:7-16. Τι μας λέει αυτή η περικοπή για την ελεύθερη βούληση ως προϋπόθεση για την καλλιέργεια της αγάπης; `

Τα τεχνητά λουλούδια μπορεί να είναι πανέμορφα, αλλά δεν μεγαλώνουν και δεν ανθίζουν όπως τα αληθινά. Τα ρομπότ είναι προγραμματισμένα να μιλούν και να εκτελούν πολλές εργασίες, αλλά δεν έχουν ούτε ζωή ούτε συναισθήματα. Στην πραγματικότητα, η ζωή και η ελεύθερη βούληση είναι απαραίτητες προϋποθέσεις για να λάβει κάποιος αγάπη, να την καλλιεργήσει και να την μοιραστεί. Έτσι, ο στοργικός Θεός μας, δημιούργησε τους αγγέλους (συμπεριλαμβανομένου του Εωσφόρου) και τα ανθρώπινα όντα με την ελευθερία να κάνουν τις δικές τους επιλογές, συμπεριλαμβανομένης της δυνατότητας να ακολουθήσουν ένα λάθος μονοπάτι. Με άλλα λόγια, ο Θεός δημιούργησε ολόκληρο το σύμπαν ως ένα τέλειο και αρμονικό περιβάλλον για να αναπτυχθούν τα πλάσματά Του σε αγάπη και σοφία.

Στην Α’Ιωάν. 4:7-16, ο απόστολος Ιωάννης υπογραμμίζει ότι ο Θεός είναι αγάπη και ότι φανέρωσε την αγάπη Του προς εμάς στέλνοντας τον ίδιο Του τον Υιό να πεθάνει για τις αμαρτίες μας. Ως αποτέλεσμα, θα πρέπει να εκφράσουμε την ευγνωμοσύνη μας για την άπειρη αγάπη Του. Μια τέτοια αγάπη, θεϊκής προέλευσης, θα ήταν η πιο πειστική απόδειξη ότι ο Θεός κατοικεί μέσα μας και εμείς σε Αυτόν. Αυτή η έκκληση, να αντανακλούμε την αγάπη του Θεού ο ένας στον άλλον, έχει νόημα μόνο αν απευθύνεται σε πλάσματα που μπορούν να επιλέξουν το να καλλιεργήσουν και να εκφράσουν αυτή την αγάπη ή, αντίθετα, να ζήσουν μια εγωκεντρική ζωή. Ωστόσο, η ελευθερία της επιλογής μπορεί εύκολα να γίνει αντικείμενο κατάχρησης, γεγονός που αποδεικνύεται θλιβερά στην τραγική εξέγερση του Εωσφόρου στον ουρανό.

Ακόμα και αν αναγνωρίζουν τη σημασία της ελεύθερης βούλησης, μερικοί άνθρωποι εξακολουθούν να αναρωτιούνται: Εφόσον ο Θεός ήξερε ότι ο Εωσφόρος θα επαναστατούσε, γιατί τον δημιούργησε; Μήπως η δημιουργία του Εωσφόρου καθιστά τον Θεό τελικά υπεύθυνο για την προέλευση της αμαρτίας;

Αυτό μπορεί να είναι ένα πολύ δύσκολο ερώτημα, διότι εξαρτάται από πολλούς παράγοντες, συμπεριλαμβανομένου του τι ακριβώς εννοείται με τη λέξη «υπεύθυνος». Η προέλευση και η φύση της αμαρτίας είναι μυστήρια που κανείς δεν μπορεί να εξηγήσει πλήρως.

Ακόμα κι έτσι, ο Θεός δεν διέταξε την ύπαρξη της αμαρτίας∙ απλώς επέτρεψε την ύπαρξή της και, στη συνέχεια, στο σταυρό, ανέλαβε την έσχατη ποινή γι’αυτή την αμαρτία, ώστε να μπορεί τελικά να την εξαλείψει. Σε όλους τους οδυνηρούς μας συλλογισμούς για το κακό, δεν πρέπει ποτέ να ξεχνάμε ότι ο ίδιος ο Θεός πλήρωσε το υψηλότερο τίμημα για την ύπαρξη της αμαρτίας και του κακού (βλ. Ματθ. 5:43-48, Ρωμ. 5:6-11) και ότι έχει υποφέρει από αυτά περισσότερο από ό,τι θα υποφέρει ποτέ ο καθένας από εμάς.

`ΣΚΕΨΗ: Η ελεύθερη βούληση, δώρο του Θεού, είναι ιερή, αλλά έρχεται βαριά φορτωμένη με ισχυρές συνέπειες, όχι μόνο για τον εαυτό μας αλλά και για τους άλλους. Ποιες σημαντικές αποφάσεις πρόκειται να πάρετε, χρησιμοποιώντας αυτό το δώρο, και ποιες θα είναι οι συνέπειες των όποιων επιλογών σας;`