---
title:  Επανασταση Σε Ενα Τελειο Συμπαν
date:  24/09/2022
---

> <p>Εδαφιο Μνημης</p>
>  «Πώς έπεσες από τον ουρανό, Εωσφόρε, γιε της αυγής! Συντρίφτηκες καταγής, εσύ που καταπατούσες τα έθνη!» Ησαΐας 14:12.

### Για τη μελέτη αυτής της εβδομάδας, διαβάστε
Α’Ιωάν. 4:8,16,  Α’Ιωάν. 4:7-16, Ιεζ. 28:12-19,  Ησ. 14:12-15, Αποκ. 12.

Πολλοί στοχαστές προσπάθησαν να εξηγήσουν την προέλευση του κακού. Μερικοί υποστηρίζουν ότι το κακό υπήρχε πάντα επειδή, κατά την άποψή τους, το καλό μπορεί να εκτιμηθεί μόνο σε αντίθεση με το κακό. Άλλοι πιστεύουν ότι ο κόσμος δημιουργήθηκε τέλειος αλλά, με κάποιο τρόπο, εμφανίστηκε το κακό. Για παράδειγμα, στην ελληνική μυθολογία, το κακό ξεκίνησε όταν η περίεργη Πανδώρα άνοιξε ένα σφραγισμένο κουτί και όλα τα κακά του κόσμου σκορπίστηκαν παντού (αυτός ο μύθος, ωστόσο, δεν εξηγεί την προέλευση των κακών που υποτίθεται ότι κρύβονταν σε αυτό το κουτί).

Αντίθετα, η Αγία Γραφή διδάσκει ότι ο στοργικός Θεός μας είναι παντοδύναμος (Α’Χρον. 29:10,11) και τέλειος (Ματθ. 5:48). Όλα όσα κάνει πρέπει ομοίως να είναι τέλεια (Δευτ. 32:4), κάτι που περιλαμβάνει και τον τρόπο που δημιούργησε τον κόσμο μας. Πώς, λοιπόν, θα μπορούσαν να εμφανιστούν το κακό και η αμαρτία σε έναν τέλειο κόσμο; Σύμφωνα με τη Γένεση 3, η πτώση του Αδάμ και της Εύας έφερε στη γη την αμαρτία, το κακό και τον θάνατο.

Όμως, αυτή η απάντηση εγείρει ένα άλλο ζήτημα. Ακόμα και πριν από την Πτώση, το κακό υπήρχε ήδη και εκδηλώθηκε από το φίδι το οποίο εξαπάτησε την Εύα (Γέν. 3:1-5). Ως εκ τούτου, πρέπει να πάμε πίσω, ακόμη και πριν την Πτώση, προκειμένου να βρούμε την πηγή και την προέλευση του κακού που κυριαρχεί τόσο πολύ στη σημερινή μας ύπαρξη και που κατά καιρούς μπορεί να την κάνει αρκετά δυστυχισμένη.