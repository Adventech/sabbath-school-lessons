---
title:  Μυστηριωδης Αχαριστια
date:  27/09/2022
---

`Διαβάστε Ιεζεκιήλ 28:12-19. Τι μπορούμε να μάθουμε από αυτά το εδάφια για τη μυστηριώδη προέλευση της αμαρτίας; `

Μεγάλο μέρος του βιβλίου του Ιεζεκιήλ για το τέλος του κόσμου είναι γραμμένο σε συμβολική γλώσσα. Σε πολλές περιπτώσεις, συγκεκριμένες οντότητες (όπως πρόσωπα, ζώα και αντικείμενα) και τοπικά γεγονότα χρησιμοποιούνται για να αναπαραστήσουν και να περιγράψουν ευρύτερες κοσμικές ή/και ιστορικές πραγματικότητες. Στο Ιεζ. 28:1-10, ο Κύριος μίλησε για τον βασιλιά της Τύρου (η Τύρος ήταν μια ακμάζουσα αρχαία πόλη-λιμάνι των Φοινίκων) ως έναν πλούσιο και υπερήφανο ηγεμόνα που ήταν μόνο ένας άνθρωπος, αλλά που ισχυριζόταν ότι ήταν θεός και  καθόταν (όπως ισχυριζόταν) ακόμη και στον θρόνο των θεών.

Στη συνέχεια, στο Ιεζ. 28:12–19, αυτή η ιστορική πραγματικότητα γίνεται μια αναλογία για να περιγράψει την αρχική πτώση του Εωσφόρου στις ουράνιες αυλές. Έτσι, ο βασιλιάς της Τύρου, ο οποίος ήταν άνθρωπος που ζούσε στην καρδιά των θαλασσών (Ιεζ.28:2, 8), τώρα αντιπροσωπεύει το χρισμένο χερουβείμ που επισκίαζε, ζούσε στην Εδέμ, στον παράδεισο και στο άγιο βουνό του Θεού (Ιεζ. 28:13,14).

Μια κρίσιμη δήλωση σε ολόκληρη την αφήγηση βρίσκεται στο εδάφιο 15, το οποίο λέει: «Ήσουν τέλειος στους δρόμους σου, από την ημέρα που κτίστηκες, μέχρις ότου βρέθηκε μέσα σε σένα αδικία.» Ως εκ τούτου, η τελειότητα του Εωσφόρου περιλάμβανε τη δυνατότητα για το κακό, τη δυνατότητα να κάνει λάθος, και αυτό συνέβη επειδή, ως ηθικό ον, ο Εωσφόρος διέθετε ελεύθερη βούληση, μέρος αυτού που σημαίνει να είσαι τέλειο ον.

Στην πραγματικότητα, ο Εωσφόρος δημιουργήθηκε τέλειος- γεγονός που περιλάμβανε και την ικανότητά του να επιλέξει  ελεύθερα. Ωστόσο, κάνοντας κατάχρηση αυτής της τελειότητας με την κακή χρήση της ελεύθερης βούλησής του, διαφθάρηκε θεωρώντας τον εαυτό του πιο σημαντικό από ό,τι ήταν στην πραγματικότητα.

Ο Εωσφόρος δεν ήταν πλέον ικανοποιημένος από τον τρόπο με τον οποίο ο Θεός τον είχε δημιουργήσει και τον είχε τιμήσει, έχασε την ευγνωμοσύνη του προς τον Θεό και θέλησε να λάβει περισσότερη αναγνώριση από όση του άξιζε. Το πώς θα μπορούσε να συμβεί αυτό σε ένα τέλειο αγγελικό ον που ζει σε ένα τέλειο σύμπαν είναι, όπως ήδη αναφέρθηκε, ένα μυστήριο.

«Η αμαρτία είναι ένα μυστηριώδες, ανεξήγητο πράγμα. Δεν υπήρχε λόγος για την ύπαρξή της το να προσπαθήσει κανείς να την εξηγήσει είναι σαν να προσπαθεί να δώσει λόγο γι’ αυτήν και αυτό θα σήμαινε ότι τη δικαιολογεί. Η αμαρτία εμφανίστηκε σε ένα τέλειο σύμπαν, ένα πράγμα που αποδείχθηκε ασυγχώρητο. Ε. Χουάιτ, The Truth About Angels, p. 30.

`ΣΚΕΨΗ: Στην Α’Θεσ. 5:18, ο Παύλος λέει ότι σε όλα πρέπει να ευχαριστούμε. Πώς μπορούν αυτά τα λόγια να μας βοηθήσουν να ξεπεράσουμε κάθε αίσθημα αχαριστίας και αυτολύπησης, ειδικά σε δύσκολες στιγμές;`