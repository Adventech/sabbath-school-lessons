---
title:  «Σημερα...μαζι Μου Στον Παραδεισο»
date:  21/11/2022
---

Ένα από τα εδάφια της Αγίας Γραφής που χρησιμοποιούνται πιο συχνά για να αποδείξουν την αθανασία της ψυχής είναι το Λουκ. 23:43: «Και ο Ιησούς είπε σ’ αυτόν: Σε διαβεβαιώνω, σήμερα θα είσαι μαζί μου στον παράδεισο». Σχεδόν όλες οι εκδόσεις της Αγίας Γραφής (με λίγες εξαιρέσεις) μεταφράζουν το κείμενο αυτό με παρόμοιο τρόπο, δίνοντας την εντύπωση ότι την ίδια μέρα που πέθανε ο Χριστός, ο Χριστός και ο ληστής θα ήταν μαζί στον Παράδεισο. Αυτό δεν θα πρέπει να μας εκπλήσσει, διότι οι μεταφράσεις αυτές έχουν γίνει από λόγιους της Αγίας Γραφής που πιστεύουν στο δόγμα της φυσικής αθανασίας της ψυχής. Είναι όμως αυτή η καλύτερη μετάφραση του κειμένου;

`Συγκρίνετε το εδάφιο Λουκ. 23:43 με το Ιωάν. 20:17 και το Ιωάν. 14:1-3. Πώς πρέπει να κατανοηθεί η υπόσχεση προς τον μετανοημένο ληστή στο σταυρό υπό το φως των λόγων του Ιησού προς τη Μαρία τη Μαγδαληνή και της υπόσχεσής Του προς τους μαθητές Του;`

Η υπόθεση ότι ο Χριστός και ο ληστής πήγαν την ίδια ημέρα στον Παράδεισο (ή στον ουρανό) έρχεται σε αντίθεση με τα λόγια του Ιησού προς τη Μαρία τη Μαγδαληνή μετά την ανάστασή Του, τα οποία επιβεβαιώνουν ότι δεν είχε ακόμη μεταβεί στην παρουσία του Πατέρα Του στον ουρανό. Αυτή η πλάνη, ότι δηλαδή τόσο ο Ιησούς όσο και ο μετανοημένος ληστής πήγαν στον ουρανό εκείνη την ημέρα, έρχεται επίσης σε αντίθεση με την υπόσχεση του Ιησού προς τους μαθητές Του ότι θα μεταφερθούν στον ουρανό μόνο κατά τη δεύτερη παρουσία Του (Ιωάν. 14:1-3).

Το ζήτημα στο Λουκ. 23:43 είναι αν το χρονικό επίρρημα «σήμερα» πρέπει να συνδεθεί με το ρήμα που το ακολουθεί, δηλαδή «θα είσαι» ή με το ρήμα που προηγείται, δηλαδή «σε διαβεβαιώνω». Ο Wilson Paroschi αναγνωρίζει ότι από γραμματικής άποψης είναι σχεδόν αδύνατο να προσδιοριστεί η σωστή εναλλακτική λύση. «Ο Λουκάς, ωστόσο, έχει μια σαφή τάση να χρησιμοποιεί αυτό το επίρρημα με το ρήμα που προηγείται. Αυτό συμβαίνει σε 14 από τις 20 χρήσεις της λέξης “σήμερα” στο ευαγγέλιο του Λουκά και στις Πράξεις των Αποστόλων» Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7.

Έτσι, η πιο φυσική ανάγνωση του Λουκ. 23:43 θα ήταν: Σε διαβεβαιώνω σήμερα, θα είσαι μαζί μου στον παράδεισο. Σε αυτή την περίπτωση, η ιδιωματική έκφραση «σε διαβεβαιώνω σήμερα» τονίζει τη σημασία και την επισημότητα της δήλωσης «θα είσαι μαζί μου στον παράδεισο». Εν ολίγοις, ο Ιησούς του υποσχόταν, ακριβώς εκείνη τη στιγμή πάνω στο σταυρό, ότι θα σωζόταν.

`ΣΚΕΨΗ: Διαβάστε την ιστορία του μετανοημένου ληστή (Λουκ. 23:39-43), που παρά την αμαρτία του, παρά το γεγονός ότι δεν είχε τίποτε να προσφέρει στον Θεό, ο Ιησούς του υποσχέθηκε`

αιώνια ζωή. Πώς αυτή η ιστορία αποκαλύπτει έντονα τη μεγάλη αλήθεια της σωτηρίας μόνο με την πίστη; Με ποιους τρόπους μοιάζουμε ακριβώς με εκείνον τον ληστή; Σε τι διαφέρουμε;