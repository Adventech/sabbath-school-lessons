---
title:  «Να Αναχωρησω Και Να Ειμαι Με Τον Χριστο»
date:  22/11/2022
---

`Διαβάστε Φιλιπ. 1:21-24 και Α’Θεσ.4:13-18. Πότε περίμενε ο Παύλος να είναι με τον Χριστό (Φιλιπ. 1:23) και με τον Κύριο (Α’ Θεσ. 4:17);`

Ο Παύλος είχε το ζήλο να ζήσει εν Χριστώ στη διάρκεια της ζωής του εδώ στη γη (Β’Κορ. 5:17) και με τον Χριστό μετά τη δεύτερη έλευσή Του (Α’Θεσ. 4:17). Για εκείνον, ούτε ο θάνατος δεν μπορούσε να σπάσει τη βεβαιότητα ότι ανήκε στον Σωτήρα και Κύριό του. Στην Ρωμαίους αναφέρει: «ούτε θάνατος ούτε ζωή θα μπορέσει να μας χωρίσει από την αγάπη του Θεού, η οποία υπάρχει στον Ιησού Χριστό τον Κύριο μας» Ρωμ. 8:38-39. «Επειδή, και αν ζούμε, για τον Κύριο ζούμε∙ και αν πεθαίνουμε, για τον Κύριο πεθαίνουμε. Και αν, λοιπόν, ζούμε, και αν πεθαίνουμε, του Κυρίου είμαστε» Ρωμ. 14:8.

Με αυτή τη βεβαιότητα κατά νου, ο Παύλος μίλησε για τους πιστούς που είχαν ήδη πεθάνει, ως «αυτούς που κοιμήθηκαν με πίστη στον Ιησού» (Α’ Θεσ. 4:14) και οι οποίοι θα αναστηθούν κατά τη δεύτερη έλευση του Χριστού για να λάβουν την αιώνια ζωή (Α’Κορ. 15:16-18, Α’Θεσ. 4:13-18).

Όταν ο Παύλος ανέφερε την επιθυμία του να αναχωρήσει και να είναι μαζί με τον Χριστό (Φιλιπ. 1:23), υπονοούσε ότι μετά τον θάνατό του η ψυχή του θα αναχωρούσε για να ζήσει με τον Χριστό; Καθόλου. Σε αυτό το κείμενο, «ο Παύλος διατυπώνει την επιθυμία του να εγκαταλείψει αυτή την παρούσα ταραγμένη ύπαρξη και να είναι με τον Χριστό, χωρίς καμία αναφορά σε οποιαδήποτε χρονική απόσταση που μπορεί να μεσολαβήσει μεταξύ των δύο γεγονότων. Αυτό το εδάφιο δεν διδάσκει ότι ο Παύλος περίμενε να πάει στον ουρανό μετά τον θάνατο. Ήταν ξεκάθαρο ότι δεν θα λάμβανε την ανταμοιβή του μέχρι τη Δευτέρα Παρουσία (Β’Τιμ. 4:8)» Εν ολίγοις, ο Παύλος «λέει ότι το επόμενο πράγμα που θα γνώριζε μετά την αναχώρηση (τον θάνατο) θα ήταν ο Χριστός που θα έρθει μέσα στα σύννεφα του ουρανού για να αναστήσει τους νεκρούς που θα ήταν μαζί με τον Κύριο (Α’Θεσ. 4:17). Θα πρέπει επίσης να σημειωθεί ότι οι συγγραφείς της Αγίας Γραφής κατά καιρούς αναφέρονται σε δύο γεγονότα μαζί που μπορεί να απέχουν μεταξύ τους μεγάλο χρονικό διάστημα.» Andrews Study Bible, p. 1555.

Όμως, γιατί ο Παύλος θα προτιμούσε να πεθάνει παρά να ζήσει; Επειδή τότε θα μπορούσε επιτέλους να ξεκουραστεί από όλα τα προβλήματά του, χωρίς να χρειάζεται πλέον να υποφέρει από τον πόνο στο σώμα του (Α’Κορ. 9:27). Και αυτό με την πλήρη βεβαιότητα ότι θα λάμβανε το στεφάνι της δικαιοσύνης κατά τη Δευτέρα Παρουσία (Β’Τιμ. 4:6-8). Ο Παύλος σίγουρα δεν ήθελε να πεθάνει, αλλά γνώριζε τι θα ακολουθούσε όταν αυτό συμβεί.

`ΣΚΕΨΗ: Ιδιαίτερα σε δύσκολες στιγμές, ποιος δεν έχει σκεφτεί πόσο ωραία θα ήταν να κλείσει τα μάτια του και να πεθάνει και το επόμενο πράγμα που θα δει να είναι ότι θα βρίσκεται στη Δευτέρα Παρουσία με τον Χριστό; Πώς μας βοηθάει αυτή η σκέψη να καταλάβουμε τι είπε ο Παύλος στην προς Φιλιππησίους επιστολή;`