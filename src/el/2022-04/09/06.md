---
title:  Οι Ψυχες Κατω Απο Το Θυσιαστηριο
date:  24/11/2022
---

`Διαβάστε την Αποκάλυψη 6:9-11. Πώς μπορούν οι ψυχές των νεκρών μαρτύρων να κραυγάζουν κάτω από το θυσιαστήριο;`

Το άνοιγμα της πέμπτης σφραγίδας αποκαλύπτει μια ασυνήθιστη σκηνή. Οι ψυχές των μαρτύρων φαίνονται μεταφορικά κάτω από το θυσιαστήριο να φωνάζουν στον Θεό για εκδίκηση (Αποκ.6:9-11). Ορισμένοι σχολιαστές τείνουν να ταυτίσουν αυτό το θυσιαστήριο με το θυσιαστήριο του θυμιάματος που αναφέρεται στην έβδομη σφραγίδα (Αποκ. 8:1-6). Όμως η αναφορά σε αίμα (αντί για θυμίαμα) στην Αποκ. 6:9-11 μας οδηγεί στο να δούμε εδώ έναν υπαινιγμό για το θυσιαστήριο των ολοκαυτωμάτων, όπου χυνόταν το αίμα των θυσιών (Λευ. 4:18,30,34). Όπως το αίμα αυτών των θυσιών συνήθιζαν να το ραντίζουν γύρω από το θυσιαστήριο, έτσι και το αίμα των μαρτύρων χύνεται συμβολικά στο θυσιαστήριο του Θεού, όταν, παραμένοντας πιστοί στον λόγο του Θεού και στη μαρτυρία του Ιησού (Αποκ. 6:9, 12:17, 14:12), έχαναν τη ζωή τους.

Οι ψυχές κάτω από τον βωμό είναι επίσης συμβολικές. Παίρνοντάς τες κυριολεκτικά, θα έπρεπε να συμπεράνουμε ότι οι μάρτυρες δεν είναι πλήρως ευτυχισμένοι στον ουρανό, διότι εξακολουθούν να φωνάζουν για εκδίκηση. Επομένως δεν φαίνεται να απολαμβάνουν την ανταμοιβή της σωτηρίας. Η επιθυμία για εκδίκηση μπορεί να κάνει τη ζωή μας δυστυχισμένη. Όμως, και το θάνατό μας;

Επίσης, είναι σημαντικό να θυμόμαστε ότι στον Ιωάννη δεν δόθηκε μια εικόνα του ουρανού όπως είναι στην πραγματικότητα. «Δεν υπάρχουν εκεί λευκά, κόκκινα, μαύρα ή ωχρά άλογα με πολεμοχαρείς καβαλάρηδες. Ο Ιησούς δεν εμφανίζεται εκεί με τη μορφή αρνιού που έχει τραύμα και αιμορραγεί. Τα τέσσερα θηρία δεν αντιπροσωπεύουν πραγματικά φτερωτά πλάσματα με τα χαρακτηριστικά των ζώων που αναφέρονται... Ομοίως, δεν υπάρχουν ψυχές που βρίσκονται στη βάση ενός βωμού στον ουρανό. Η όλη σκηνή είναι μια εικονογραφική και συμβολική αναπαράσταση» The SDA Bible Commentary, vol. 7, p.778.

Ο George E. Ladd, ένας μη Αντβεντιστής, έγραψε: «Στην παρούσα περίπτωση (Αποκ. 6:9-11), το θυσιαστήριο είναι σαφώς το θυσιαστήριο της θυσίας όπου χύθηκε το αίμα της θυσίας. Το γεγονός ότι ο Ιωάννης είδε τις ψυχές των μαρτύρων κάτω από το θυσιαστήριο δεν έχει καμία σχέση με την κατάσταση των νεκρών ή την κατάστασή τους στην ενδιάμεση κατάσταση∙ είναι απλώς ένας ζωντανός τρόπος να απεικονίσει το γεγονός ότι είχαν μαρτυρήσει στο όνομα του Θεού τους» A Commentary on the Revelation of John, p. 103.

`ΣΚΕΨΗ: Ποιος (ιδίως από εκείνους που έχουν πέσει θύματα αδικίας) δεν έχει φωνάξει για δικαιοσύνη, η οποία δεν έχει έρθει ακόμη; Γιατί πρέπει ωστόσο να εμπιστευόμαστε με πίστη ότι η δικαιοσύνη που τόσο λείπει από αυτόν τον κόσμο τελικά θα έρθει; Ποια παρηγοριά μπορείτε να αντλήσετε από αυτή τη θαυμάσια υπόσχεση;`