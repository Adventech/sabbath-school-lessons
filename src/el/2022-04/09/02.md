---
title:  Ο Πλουσιος Και Ο Λαζαρος
date:  20/11/2022
---

`Διαβάστε Λουκ. 16:19-31. Γιατί αυτή η ιστορία δεν αποτελεί κυριολεκτική περιγραφή της μεταθανάτιας ζωής;`

Ορισμένοι μελετητές προτείνουν ότι τα εδάφια Λουκ.16:19-31 πρέπει να ερμηνευτούν κυριολεκτικά, ότι δηλαδή  περιγράφουν την κατάσταση των νεκρών. Όμως αυτή η άποψη θα οδηγούσε σε διάφορα αντι-Βιβλικά συμπεράσματα και θα έρχονταν σε αντίθεση με πολλά από τα εδάφια που έχουμε ήδη εξετάσει.

Πρώτον, θα έπρεπε να παραδεχτούμε ότι ο παράδεισος και η κόλαση είναι αρκετά κοντά, ώστε να είναι δυνατή η συνομιλία μεταξύ των κατοίκων των δύο τόπων (Λουκ. 16:23-31). Θα έπρεπε επίσης να υποθέσουμε ότι, στη μεταθανάτια ζωή, ενώ το σώμα βρίσκεται στον τάφο, παραμένει μια συνειδητή μορφή της πνευματικής ψυχής με μάτια, χέρια, γλώσσα, και η οποία αισθάνεται ακόμη και δίψα (Λουκ. 16:23-24).

Αν αυτό το χωρίο ήταν μια περιγραφή της ανθρώπινης κατάστασης μετά το θάνατο, τότε ο παράδεισος σίγουρα δεν θα ήταν ένας τόπος χαράς και ευτυχίας, επειδή οι σωζόμενοι θα μπορούσαν να παρακολουθούν από κοντά τα ατελείωτα βάσανα των απολεσμένων, αγαπημένων τους προσώπων, ακόμη και να συνομιλούν μαζί τους (Λουκ. 16:23-31). Πώς θα μπορούσε μια μητέρα να είναι ευτυχισμένη στον ουρανό ενώ θα έβλεπε τις αδιάκοπες αγωνίες του αγαπημένου της παιδιού στην κόλαση; Σε ένα τέτοιο πλαίσιο, θα ήταν πρακτικά αδύνατο να εκπληρωθεί η υπόσχεση του Θεού ότι δεν θα υπάρχει πια θλίψη, κλάμα και πόνος (Αποκ. 21:4).

Εξαιτίας αυτών των ασυνεπειών, πολλοί σύγχρονοι Βιβλικοί μελετητές θεωρούν την ιστορία του πλουσίου και του Λαζάρου ως μια παραβολή από την οποία δεν μπορεί να ερμηνευτεί κάθε λεπτομέρεια κυριολεκτικά. Ο George E. Ladd, αν και δεν είναι Αντβεντιστής, λέει ότι «η ιστορία αυτή είναι πιθανώς μια παραβολή που έκανε χρήση της τρέχουσας ιουδαϊκής σκέψης και δεν έχει σκοπό να διδάξει τίποτα για την κατάσταση των νεκρών» G. E. Ladd, “Eschatology,” in The New Bible Dictionary, edited by J. D. Douglas p. 388.

Η παραβολή του πλουσίου και του Λαζάρου παρουσιάζει μια έντονη αντίθεση μεταξύ ενός καλοντυμένου πλούσιου και ενός φτωχού με το όνομα Λάζαρος, ο οποίος ήταν γεμάτος πληγές (Λουκ. 16:19,20). Η διήγηση διδάσκει ότι (1) η κοινωνική θέση και η αναγνώριση στη ζωή δεν είναι τα κριτήρια για τη μελλοντική ανταμοιβή και (2) η αιώνια κατάληξη κάθε ανθρώπου αποφασίζεται σε αυτή τη ζωή και δεν μπορεί να αναστραφεί μετά το θάνατο (Λουκ. 16:25, 26).

`ΣΚΕΨΗ: Ωστόσο του είπε: «Αν δεν ακούν τον Μωυσή και τους προφήτες, ούτε αν κάποιος αναστηθεί από τους νεκρούς θα πεισθούν» Λουκ. 16:31. Ποιο μήνυμα από τα ισχυρά λόγια του Ιησού πρέπει να λάβουμε για τον εαυτό μας σχετικά με την εξουσία της Αγίας Γραφής και τον τρόπο με τον οποίο ανταποκρινόμαστε σε αυτήν;`