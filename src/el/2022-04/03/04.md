---
title:  Το Πνευμα Επιστρεφει Στο Θεο
date:  11/10/2022
---

`Διαβάστε Γέν. 2:7 και Εκκ. 12:1-7. Ποια αντίθεση μπορείτε να διακρίνετε μεταξύ αυτών των δύο Βιβλικών χωρίων; Πώς μας βοηθούν να κατανοήσουμε καλύτερα την ανθρώπινη κατάσταση κατά τον θάνατο; Δείτε επίσης Γέν. 7:22.`

Όπως είδαμε, η Αγία Γραφή διδάσκει ότι ο άνθρωπος είναι ψυχή (Γέν. 2:7) και ότι η ψυχή παύει να υπάρχει όταν το σώμα πεθαίνει (Ιεζ. 18:4, 20).

Όμως, τι γίνεται με το πνεύμα; Παραμένει σε συνείδηση ακόμη και μετά το θάνατο του σώματος; Πολλοί χριστιανοί αυτό πιστεύουν και μάλιστα το αιτιολογούν παραθέτοντας το εδάφιο Εκκ. 12:7, το οποίο λέει: «και επιστρέψει το χώμα στη γη, όπως ήταν, και το πνεύμα επιστρέψει στον Θεό, ο οποίος το έδωσε.» Όμως αυτή η δήλωση δεν υπονοεί ότι το πνεύμα των νεκρών παραμένει ενσυνείδητο στην παρουσία του Θεού.

Το Εκκ. 12:1-7 περιγράφει με αρκετά δραματικούς όρους τη διαδικασία της γήρανσης, η οποία ολοκληρώνεται με το θάνατο. Το εδ.7 αναφέρεται στον θάνατο ως αντίστροφη διαδικασία της δημιουργίας που αναφέρεται στη Γέν. 2:7. Την έκτη ημέρα της Δημιουργίας «ο Κύριος ο Θεός έπλασε τον άνθρωπο από χώμα της γης∙ και εμφύσησε στους μυκτήρες του πνοή ζωής, και έγινε ο άνθρωπος σε ψυχή που ζει» (Γέν. 2:7). Το Εκκ. 12:7 λέει: «και επιστρέψει το χώμα στη γη, όπως ήταν, και το πνεύμα επιστρέψει στον Θεό, ο οποίος το έδωσε.» Έτσι, η πνοή της ζωής που ο Θεός εμφύσησε στους μυκτήρες του Αδάμ, και την οποία παρέχει σε κάθε άνθρωπο, επιστρέφει στον Θεό ή, με άλλα λόγια, απλά σταματά να ρέει μέσα σε αυτούς.

Θα πρέπει να έχουμε κατά νου ότι το Εκκ. 12:7 περιγράφει τη διαδικασία θανάτου όλων των ανθρώπων χωρίς να κάνει διάκριση μεταξύ δικαίων και ασεβών. Αν τα υποτιθέμενα πνεύματα όλων όσων πεθαίνουν επιβιώνουν ως συνειδητές οντότητες στην παρουσία του Θεού, τότε τα πνεύματα των ασεβών βρίσκονται μαζί με τον Θεό; Αυτή η ιδέα δεν συνάδει με τη συνολική διδασκαλία της Αγίας Γραφής. Επειδή η ίδια διαδικασία θανάτου συμβαίνει τόσο στον άνθρωπο όσο και στα ζώα (Εκκ. 3:19-20), ο θάνατος δεν είναι τίποτε άλλο από το να παύουμε να υπάρχουμε ως ζωντανά όντα. Όπως αναφέρει ο ψαλμωδός: «Αποστρέφεις το πρόσωπό σου, ταράζονται∙ σηκώνεις την πνοή τους, πεθαίνουν, και γυρίζουν στο χώμα τους» (Ψαλ. 104:29).

`ΣΚΕΨΗ: Συχνά λέμε ότι ο θάνατος είναι απλώς μέρος της ζωής. Γιατί αυτό είναι τόσο λάθος; Ο θάνατος είναι το αντίθετο της ζωής, ο εχθρός της ζωής. Τι μεγάλη ελπίδα, λοιπόν, βρίσκεται στο εδάφιο «τελευταίος εχθρός καταργείται ο θάνατος»; (Α’Κορ. 15:26).`