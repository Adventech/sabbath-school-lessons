---
title:  Αναπαυση Με Τους Προπατορες
date:  13/10/2022
---

`Διαβάστε Γέν. 25:8, Β’Σαμ. 7:12, Α’Βασ. 2:10 και Α’Βασ. 22:40. Τι προσθέτουν αυτά τα εδάφια στην κατανόησή μας για τον θάνατο;`

Η Παλαιά Διαθήκη εκφράζει με διαφορετικούς τρόπους τις ιδέες του θανάτου και της ταφής. Ένας από αυτούς είναι η έννοια της συγκέντρωσης αυτού που πεθαίνει στο λαό του. Για παράδειγμα, για τον Αβραάμ, μας αναφέρεται ότι «αφού εξέπνευσε, ο Αβραάμ πέθανε σε καλά γηρατειά, γέροντας, και γεμάτος από χρόνια∙ και προστέθηκε στον λαό του» (Γέν. 25:8). Ο Ααρών και ο Μωυσής συγκεντρώθηκαν επίσης στον αντίστοιχο λαό τους (Δευτ. 32:50).

`Τι μας διδάσκει για τη φύση του θανάτου το γεγονός ότι τόσο οι καλοί όσο και οι κακοί βασιλείς πήγαν στο ίδιο μέρος όταν πέθαναν; (Β’Βασ. 24:6, Β’Χρον. 32:33).`

Ένας άλλος τρόπος περιγραφής του θανάτου είναι να δηλώσουμε ότι κάποιος αναπαύεται με τους προγόνους του. Σχετικά με το θάνατο του βασιλιά Δαβίδ, η Αγία Γραφή λέει ότι κοιμήθηκε μαζί με τους πατέρες του, και θάφτηκε στην πόλη Δαβίδ (Α’Βασ. 2:10). Η ίδια έκφραση χρησιμοποιείται και για αρκετούς άλλους Εβραίους βασιλιάδες, τόσο για πιστούς όσο και για άπιστους.

Υπάρχουν τουλάχιστον τρεις σημαντικές πτυχές της ανάπαυσης με τους προγόνους. Η μία είναι η ιδέα ότι αργά ή γρήγορα θα έρθει η ώρα που θα ξεκουραστούμε από τους κόπους και τα βάσανά μας. Μια άλλη ιδέα είναι ότι δεν είμαστε οι πρώτοι και οι μόνοι που θα ακολουθήσουμε αυτό το ανεπιθύμητο μονοπάτι, επειδή οι πρόγονοί μας προηγήθηκαν ήδη από εμάς. Μια τρίτη ιδέα είναι ότι, με το να είμαστε θαμμένοι κοντά τους, δεν είμαστε μόνοι αλλά παραμένουμε μαζί ακόμη και κατά τη διάρκεια της ασυνειδησίας του θανάτου. Αυτό μπορεί να μην έχει πολύ νόημα για κάποιους σύγχρονους ατομικιστικούς πολιτισμούς, αλλά είχε πολύ νόημα στην αρχαιότητα.

Εκείνοι που πεθαίνουν εν Χριστώ μπορούν να ταφούν κοντά στους αγαπημένους, τους αλλά ακόμη και έτσι δεν υπάρχει επικοινωνία μεταξύ τους. Θα παραμείνουν χωρίς συνείδηση μέχρι εκείνη τη λαμπρή ημέρα που θα ξυπνήσουν από το βαθύ ύπνο για να συναντήσουν τους αγαπημένους τους που πέθαναν εν Χριστώ.

`ΣΚΕΨΗ: Φανταστείτε πώς θα ήταν αν οι νεκροί είχαν πραγματικά τις αισθήσεις τους και μπορούσαν να δουν πώς είναι η ζωή για τους αγαπημένους τους που υποφέρουν τρομερά μετά το θάνατό τους. Γιατί, λοιπόν, η αλήθεια ότι οι νεκροί κοιμούνται είναι τόσο παρήγορη για τους ζωντανούς;`