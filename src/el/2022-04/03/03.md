---
title:  «Η Ψυχη Που Αμαρτανει Θα Πεθανει»
date:  10/10/2022
---

`Διαβάστε Ιεζ. 18:4, 20 και Ματθ. 10:28. Πώς αυτά τα εδάφια μας βοηθούν να κατανοήσουμε τη φύση της ανθρώπινης ψυχής;`

Η ανθρώπινη ζωή σε αυτόν τον αμαρτωλό κόσμο είναι εύθραυστη και παροδική (Ησ. 40:1-8). Τίποτα που να έχει μολυνθεί από την αμαρτία δεν μπορεί να είναι από τη φύση του αιώνιο. «Γι’ αυτό, όπως διαμέσου ενός ανθρώπου η αμαρτία μπήκε μέσα στον κόσμο, και με την αμαρτία ο θάνατος, και με τον τρόπο αυτό ο θάνατος πέρασε μέσα σε όλους τους ανθρώπους, για τον λόγο ότι όλοι αμάρτησαν» (Ρωμ. 5:12). Ο θάνατος είναι η φυσική συνέπεια της αμαρτίας, η οποία επηρεάζει κάθε μορφή ζωής επάνω στη γη.

Για το θέμα αυτό, υπάρχουν δύο σημαντικές Βιβλικές έννοιες. Η μία είναι ότι τόσο οι άνθρωποι όσο και τα ζώα πεθαίνουν. Όπως δήλωσε ο βασιλιάς Σολομών: «Επειδή, το συνάντημα των γιων των ανθρώπων είναι και το συνάντημα του κτήνους∙ και ένα συνάντημα είναι γι’ αυτούς∙ όπως πεθαίνει αυτό, έτσι πεθαίνει κι εκείνος∙ και η ίδια πνοή είναι σε όλους∙ και ο άνθρωπος δεν υπερτερεί σε τίποτε από το κτήνος∙... Τα πάντα καταντούν στον ίδιο τόπο∙ τα πάντα έγιναν από το χώμα, και τα πάντα επιστρέφουν στο χώμα» (Εκκ. 3:19-20).

Η δεύτερη έννοια είναι ότι ο φυσικός θάνατος ενός ατόμου συνεπάγεται την παύση της ύπαρξής του ως ζωντανής ψυχής (Εβραϊκά nephesh). Στη Γένεση 2:16-17, ο Θεός είχε προειδοποιήσει τον Αδάμ και την Εύα ότι αν ποτέ αμάρταιναν, τρώγοντας από το δέντρο της γνώσης του καλού και του κακού, θα πέθαιναν.

Ο Κύριος ενίσχυσε αυτήν την προειδοποίηση επαναλαμβάνοντάς την  στα εδάφια Ιεζ. 18:4, 20: «η ψυχή που αμάρτησε, αυτή θα πεθάνει». Αυτή η δήλωση έχει δύο βασικές επιπτώσεις. Η μία είναι ότι εφόσον όλοι οι άνθρωποι είναι αμαρτωλοί, όλοι μας βρισκόμαστε κάτω από την αναπόφευκτη διαδικασία της γήρανσης και του θανάτου (Ρωμ. 3:9-18, 23). Η άλλη επίπτωση είναι ότι αυτή η Βιβλική αντίληψη καθιστά άκυρη τη δημοφιλή αντίληψη μιας υποτιθέμενης φυσικής αθανασίας της ψυχής. Εάν η ψυχή είναι αθάνατη και υπάρχει ζωντανή σε άλλο βασίλειο μετά τον θάνατο, τότε δεν πεθαίνουμε τελικά, έτσι δεν είναι;

Αντίθετα, η Βιβλική λύση για το δίλημμα του θανάτου δεν είναι μια ασώματη ψυχή που μεταναστεύει είτε στον παράδεισο είτε στο καθαρτήριο είτε ακόμη και στην κόλαση. Η λύση είναι πράγματι η τελική ανάσταση όσων πέθαναν εν Χριστώ. Όπως δήλωσε ο Ιησούς στο κήρυγμά Του για τον Άρτο της Ζωής: «Καθένας που βλέπει τον Υιό και πιστεύει σ’ αυτόν, να έχει αιώνια ζωή, και εγώ θα τον αναστήσω κατά την έσχατη ημέρα» (Ιωάν. 6:40).

`ΣΚΕΨΗ: Γιατί η βεβαιότητα της Δευτέρας Παρουσίας, η οποία καθίσταται βέβαιη από την πρώτη έλευση του Χριστού (γιατί τι νόημα θα είχε η πρώτη έλευσή Του χωρίς τη δεύτερη;) είναι τόσο κρίσιμη για όλα όσα πιστεύουμε; Τι ελπίδα θα είχαμε χωρίς την υπόσχεση της επιστροφής Του;`