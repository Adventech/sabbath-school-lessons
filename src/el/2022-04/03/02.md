---
title:  Ενα Ζωντανο Ον
date:  09/10/2022
---

`Διαβάστε Γένεση 1:24-27 και 2:7, 19. Ποιες ομοιότητες και διαφορές μπορείτε να δείτε μεταξύ του τρόπου με τον οποίο ο Θεός δημιούργησε τα ζώα και του τρόπου με τον οποίο δημιούργησε την ανθρωπότητα; Τι μας λέει η Γένεση 2:7 για την ανθρώπινη φύση;`

Η αφήγηση της Γένεσης δηλώνει ότι την έκτη ημέρα της Δημιουργίας, ο Κύριος ο Θεός έφερε σε ζωή τα ζώα της γης και τα πρώτα ανθρώπινα όντα, τον άνδρα και τη γυναίκα (Γέν. 1:24-27). Επίσης, διαβάζουμε ότι: «ο Κύριος ο Θεός έπλασε από τη γη όλα τα ζώα του χωραφιού, και όλα τα πουλιά του ουρανού» (Γέν. 2:19) και «έπλασε τον άνθρωπο από χώμα της γης» (Γέν. 2:7).

Παρόλο που τόσο τα ζώα όσο και ο άνθρωπος δημιουργήθηκαν εξίσου από τη γη, ο σχηματισμός του ανθρώπου διέφερε από αυτόν των ζώων με δύο ουσιώδεις τρόπους. Πρώτον, ο Θεός διαμόρφωσε τον άνθρωπο σωματικά και στη συνέχεια «εμφύσησε στους μυκτήρες του πνοή ζωής, και έγινε ο άνθρωπος σε ψυχή που ζει» (Γέν. 2:7). Ήταν μια φυσική οντότητα πριν γίνει ζωντανή. Δεύτερον, ο Θεός δημιούργησε την ανθρωπότητα ως αρσενικό και θηλυκό, κατ’ εικόνα και ομοίωση της Θεότητας (Γέν. 1:26-27).

Η Γένεση 2:7 εξηγεί ότι η εμφύσηση πνοής ζωής στο φυσικό σώμα του Αδάμ τον μεταμόρφωσε σε ζωντανή ύπαρξη (εβρ. Nephesh chayyah) ή κυριολεκτικά σε ζωντανή ψυχή. Αυτό σημαίνει ότι ο καθένας από εμάς δεν έχει ψυχή που να μπορεί να υπάρχει χωριστά από το σώμα. Αντίθετα, ο καθένας από εμάς είναι ένα ζωντανό ον ή μια ζωντανή ψυχή. Ο ισχυρισμός ότι αυτή η ψυχή είναι μια συνειδητή οντότητα που μπορεί να υπάρχει χωριστά από το ανθρώπινο σώμα, είναι παγανιστική και όχι Βιβλική ιδέα. Η κατανόηση της αληθινής φύσης της ανθρωπότητας μάς εμποδίζει να αποδεχτούμε τη δημοφιλή ιδέα της άυλης ψυχής, και όλες τις επικίνδυνες πλάνες που βασίζονται σε αυτήν την πεποίθηση.

Δεν υπάρχει συνειδητή ύπαρξη οποιουδήποτε απομονωμένου μέρους του ανθρώπου διαχωρισμένο από τον άνθρωπο ως σύνολο. Ο Θεός μάς δημιούργησε με έναν φοβερό και θαυμάσιο τρόπο και δεν πρέπει να κάνουμε εικασίες πέρα από όσα πραγματικά λέει η Αγία Γραφή για το συγκεκριμένο θέμα. Στην πραγματικότητα, όχι μόνο η ίδια η φύση της ζωής είναι ένα μυστήριο (οι επιστήμονες δεν μπορούν ακόμα να συμφωνήσουν για το τι ακριβώς σημαίνει να είναι κάτι ζωντανό), αλλά ακόμη πιο μυστηριώδης είναι η φύση της συνείδησης. Πώς τα λίγα κιλά υλικού ιστού (κύτταρα και χημικές ουσίες) στο κεφάλι μας, στον εγκέφαλο, συγκρατούν και δημιουργούν άυλα πράγματα, όπως σκέψεις και συναισθήματα; Όσοι μελετούν αυτήν την ιδέα παραδέχονται ότι πραγματικά δεν ξέρουμε.

`ΣΚΕΨΗ: Τι θαύμα είναι η ζωή! Γιατί θα πρέπει να χαιρόμαστε για το δώρο όχι μόνο της ζωής, αλλά και της αιώνιας ζωής, ενός ακόμη μεγαλύτερου θαύματος;`