---
title:  Θα Δω Τον Θεο
date:  16/10/2022
---

`Διαβάστε Ιώβ 19:25-27 και συγκρίνετέ το με Ιωάν. 1:18 και Α’Τιμ. 6:16. Πότε και κάτω από ποιες συνθήκες περίμενε ο Ιώβ να δει τον Θεό;`

Η ζωή δεν είναι δίκαιη. Αυτό φαίνεται ιδιαίτερα όταν βλέπουμε τους καλούς να υποφέρουν και τους άδικους να ευημερούν (Ψαλ. 73:12-17, Μαλ. 3:14-18). Για παράδειγμα, ο Ιώβ ήταν  άμεμπτος και ευθύς  και  φοβόταν τον Θεό και έμενε μακριά από κακό (Ιώβ 1:1). Ακόμα κι έτσι, ο Θεός επέτρεψε στον Σατανά να τον ταλαιπωρήσει με διάφορους καταστροφικούς τρόπους. Σωματικά, το κορμί του υπέφερε από επώδυνες ασθένειες (Ιώβ 2:1-8). Υλικά, έχασε μεγάλο μέρος των ζώων και των περιουσιών του (Ιώβ 1:13-17). Μέσα στο σπιτικό του, έχασε τους υπηρέτες του και ακόμη και τα ίδια του τα παιδιά (Ιώβ 1:16,18 ). Και συναισθηματικά, περιβαλλόταν από φίλους που τον κατηγορούσαν ότι ήταν αμετανόητος αμαρτωλός που του άξιζε αυτό που αντιμετώπιζε (Ιώβ 4:1-5:27, Ιώβ 8:1-22, Ιώβ 11:1-20, κλπ.) Ακόμα και η ίδια του η γυναίκα δήλωσε: «Ακόμα κρατάς την ακεραιότητά σου; Βλασφήμησε τον Θεό, και πέθανε» (Ιώβ 2:9).

Ο Ιώβ δεν είχε αντιληφθεί ότι είχε γίνει το επίκεντρο μιας έντονης υπερκόσμιας σύρραξης μεταξύ του Θεού και του Σατανά. Ταλαιπωρημένος από αυτή τη διαμάχη, ο Ιώβ μετάνιωσε για την ίδια του τη γέννηση και ευχήθηκε να μην είχε γεννηθεί ποτέ (Ιώβ 3:1-26). Ωστόσο, η άνευ όρων πίστη του προς τον Θεό εκφράζεται εύστοχα στα λόγια: «Και αν με θανατώνει, εγώ θα ελπίζω σ’ αυτόν» Ιώβ 13:15. Ακόμα και όταν φανταζόταν ότι σύντομα η ζωή του θα τελείωνε, διατήρησε τη διαβεβαίωσή του ότι ο θάνατος δεν θα είχε την τελευταία λέξη. Με ισχυρή πεποίθηση δήλωσε ότι, ο Λυτρωτής του θα εγερθεί στους έσχατους καιρούς επάνω στη γη και ο ίδιος, ο Ιώβ, με τη σάρκα του θα δει τον Θεό (Ιώβ 19:25-27). «Αυτή είναι μια αδιαμφισβήτητη ματιά στην ανάσταση» The SDA Bible Commentary, vol. 3, p. 549

Τι ένδοξη ελπίδα εν μέσω μιας τέτοιας τραγωδίας! Περικυκλωμένος από αρρώστιες και πόνο, οικονομική κατάρρευση, κοινωνική μομφή και συναισθηματική καταρράκωση, ο Ιώβ μπορούσε ακόμη να προσδοκά την ημέρα που θα αναστηθεί από τους νεκρούς και θα αντικρίσει τον αγαπημένο του Λυτρωτή. Στην πραγματικότητα, η δήλωση του Ιώβ για την ανάσταση ήταν γεμάτη με την ίδια βεβαιότητα που αιώνες αργότερα η Μάρθα εξέφρασε στον Ιησού: «Ξέρω ότι θα αναστηθεί κατά την ανάσταση στην έσχατη ημέρα» Ιωάν. 11:24. Ο Ιώβ, όπως και η Μάρθα, έπρεπε να διεκδικήσει αυτήν την υπόσχεση με πίστη, παρόλο που, σε αντίθεση με τον Ιώβ, η Μάρθα θα λάμβανε σύντομα ισχυρή εμπειρική απόδειξη για την πίστη της.

`ΣΚΕΨΗ: Πώς μπορούμε να μάθουμε να εμπιστευόμαστε τον Θεό ακόμη και μέσα στη σκληρή αδικία της ζωής;`