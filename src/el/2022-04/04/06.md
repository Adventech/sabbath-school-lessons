---
title:  Αυτοι Που Κοιμουνται Μεσα Στο Χωμα
date:  20/10/2022
---

Όπως θα δούμε, η Καινή Διαθήκη μιλάει πολύ για την ανάσταση των νεκρών και όπως έχουμε ήδη δει, η ιδέα της ανάστασης των νεκρών εμφανίζεται και στην Παλαιά Διαθήκη. Αυτοί οι άνθρωποι, στα χρόνια της Παλαιάς Διαθήκης, είχαν την ελπίδα της τελικής ανάστασης που έχουμε κι εμείς. Η Μάρθα, που ζούσε την εποχή του Ιησού, είχε ήδη αυτή την ελπίδα (Ιωάν. 11:24). Αναμφίβολα, ακόμη και τότε, οι Ιουδαίοι είχαν κάποια γνώση της ανάστασης στις έσχατες ημέρες, ακόμη και αν δεν την πίστευαν όλοι (Πράξ. 23:8.)

`Διαβάστε το Δανιήλ 12. Ποια ελπίδα ανάστασης βρίσκεται εδώ;`

Το εδάφιο Δανιήλ 12:1 αναφέρεται στον Μιχαήλ, τον μεγάλο άρχοντα, του οποίου η ταυτότητα έχει αμφισβητηθεί πολύ. Επειδή κάθε ένα από τα μεγάλα οράματα στο βιβλίο του Δανιήλ κορυφώνεται με την αποκάλυψη του Χριστού και της βασιλείας Του, το ίδιο θα πρέπει να συμβαίνει και σε σχέση με το συγκεκριμένο εδάφιο. Στο βιβλίο του Δανιήλ βρίσκουμε αναφορές στην ίδια Θεϊκή ύπαρξη ως «άρχοντας του στρατεύματος» (Δαν. 8:11), «Άρχοντα των αρχόντων» (Δαν. 8:25),  «Ηγήτορα»  (Δαν. 9:25), και τέλος ως «Μιχαήλ, ο μεγάλος άρχοντας» (Δαν. 12:1). Έτσι, θα πρέπει να ταυτίζουμε τον Μιχαήλ με τον Χριστό.

Οι περικοπές της Παλαιάς Διαθήκης που εξετάστηκαν μέχρι τώρα (Ιώβ 19:25-27, Ψαλ. 49:15, 71:20, Ησ. 26:19), όλες μιλούν για την ανάσταση των δίκαιων ανθρώπων. Όμως το Δανιήλ 12:μιλάει για ανάσταση τόσο των δίκαιων όσο και των άδικων. Όταν ο Μιχαήλ εγερθεί, «πολλοί απ’ αυτούς που κοιμούνται μέσα στο χώμα της γης, θα σηκωθούν, οι μεν σε αιώνια ζωή, οι δε σε ονειδισμό και αιώνια καταισχύνη» Δαν. 12:2

Πολλοί θεωρούν ότι αυτό το εδάφιο αναφέρεται σε μια ειδική ανάσταση ορισμένων ανθρώπων, τόσο των πιστών όσο και των άπιστων, κατά την επιστροφή του Χριστού.

«Τάφοι ανοίγονται και “πολλοί εκ των κεκοιμημένων αγίων εν τω χώματι της γης… εγείρονται, οι μεν εις αιώνιον ζωήν, οι δε εις ονειδισμόν και εις κατεσχύνην αιώνιον” (Δανιήλ 12:2) Όλοι όσοι έχουν πεθάνει με την πίστη στην αγγελία του τρίτου αγγέλου βγαίνουν δοξασμένοι από τους τάφους τους για να ακούσουν τη διακήρυξη της συνθήκης της ειρήνης του Θεού με τους πιστούς τηρητές του νόμου Του. “Και εκείνοι οίτινες εξεκέντησαν Αυτόν” (Αποκάλυψη 1:7) και εκείνοι που κορόιδευαν και χλεύαζαν την επιθανάτια αγωνία του Χριστού, καθώς και του λαού Του, ανασταίνονται για να Τον ατενίσουν μέσα στη δόξα Του και να ιδούν τις τιμές που απονέμονται στους νομοταγείς και υπάκουους.» Ε. Χουάιτ, Τ.Π.Σ. σελ. 760,761