---
title:  Οι Νεκροι Σου Θα Ζησουν
date:  19/10/2022
---

`Διαβάστε Ησαΐας 26:14, 19. Ποια είναι η αντίθεση μεταξύ εκείνων που θα χαθούν για πάντα (Ησ. 26:14, Μαλ. 4:1) και εκείνων που θα λάβουν αιώνια ζωή; (Ησ. 26:19)`

Το βιβλίο του Ησαΐα παρουσιάζει μια σημαντική αντίθεση μεταξύ του μεγαλείου του Θεού και της ανθρώπινης ευθραυστότητάς μας (Ησ. 40). Αν και είμαστε σαν το χορτάρι που ξεραίνεται και το λουλούδι που μαραίνεται, ο λόγος του Θεού παραμένει για πάντα (Ησ. 40:6-8). Ωστόσο, παρά την ανθρώπινη αμαρτωλότητά μας, η σωτήρια χάρη του Θεού είναι διαθέσιμη σε όλους τους ανθρώπους και γίνεται αποτελεσματική ακόμη και στους εθνικούς που ασπάζονται τη διαθήκη Του και τηρούν το Σάββατο (Ησ. 56).

Στο βιβλίο του Ησαΐα, η ελπίδα της ανάστασης διευρύνεται σημαντικά. Ενώ οι προηγούμενες Βιβλικές αναφορές στην ανάσταση εκφράζονταν περισσότερο από προσωπική οπτική γωνία (Ιώβ 19:25-27, Ψαλ. 49:15, Ψαλ. 71:20), ο προφήτης Ησαΐας μιλάει για την ανάσταση ως κάτι που περιλαμβάνει τόσο τον εαυτό του όσο και την εκ διαθήκης κοινότητα των πιστών (Ησ. 26:19).

Το Ησ. 26:αντιπαραβάλλει τις διαφορετικές καταλήξεις των ασεβών και των δικαίων. Από τη μία πλευρά, οι ασεβείς θα παραμείνουν παντοτινά νεκροί μετά τον δεύτερο θάνατο (Αποκ. 21:8). Θα εξαλειφθούν ολοσχερώς, και η ανάμνησή τους θα χαθεί για πάντα (Ησ. 26:14). Αυτό το εδάφιο  υπογραμμίζει το ότι δεν υπάρχουν επιζώσες ψυχές ή πνεύματα που παραμένουν ζωντανά μετά τον θάνατο. Μιλώντας για την τελική καταστροφή τους, η οποία έρχεται αργότερα, ο Κύριος δήλωσε ότι οι ασεβείς θα καούν ολοσχερώς, «ώστε δεν θα τους αφήσει ρίζα και κλαδί» Μαλ. 4:1.

Από την άλλη πλευρά, οι δίκαιοι νεκροί θα αναστηθούν από το θάνατο για να λάβουν την ευλογημένη ανταμοιβή τους. Το Ησ. 25:8 υπογραμμίζει ότι ο Κύριος ο Θεός «θα καταπιεί τον θάνατο με νίκη» και «θα σφουγγίσει τα δάκρυα από όλα τα πρόσωπα». Στο Ησαΐα 26:19 διαβάζουμε: «Οι νεκροί σου θα ζήσουν, μαζί με το νεκρό μου σώμα θα αναστηθούν∙ σηκωθείτε και ψάλλετε, εσείς που κατοικείτε στο χώμα∙ επειδή, η δρόσος σου είναι σαν τη δρόσο των χόρτων, και η γη θα ξεπετάξει τους νεκρούς». Όλοι οι αναστημένοι δίκαιοι θα συμμετάσχουν στη χαρμόσυνη γιορτή που θα ετοιμάσει ο Κύριος για όλους τους ανθρώπους (Ησ. 25:6). Η τελική ανάσταση θα συγκεντρώσει όλους τους δίκαιους από όλες τις εποχές, συμπεριλαμβανομένων των αγαπημένων μας που έχουν ήδη πεθάνει εν Χριστώ.

`ΣΚΕΨΗ: Φανταστείτε να μην είχαμε καμία ελπίδα, καμία διαβεβαίωση, κανέναν λόγο να πιστεύουμε ότι ο θάνατός μας ήταν οτιδήποτε άλλο εκτός από το τέλος των πάντων για εμάς. Και τότε, ακόμα χειρότερα, όποιος μας γνώριζε θα είχε φύγει και σύντομα θα ήταν σαν να μην υπήρχαμε ποτέ και σαν η ζωή μας να μην σήμαινε ποτέ τίποτα. Πώς έρχεται σε αντίθεση αυτή η μοίρα με την ελπίδα που έχουμε;`