---
title:  Απο Τα Βαθη Της Γης
date:  18/10/2022
---

`Διαβάστε το Ψαλ. 71. Τι υπονοούσε ο ψαλμωδός όταν ζητούσε από τον Θεό να τον ανασύρει και πάλι από τα βάθη της γης; (εδ.20)`

Στο Ψαλμό 49:βρήκαμε μια συγκινητική έκφραση της ελπίδας στην ανάσταση, σε αντίθεση με την ψεύτικη βεβαιότητα του ανόητου που εμπιστευόταν τον πλούτο του. Στον Ψαλμό 71, ο ψαλμωδός αναζητά την ασφάλεια και την ελπίδα από τον Θεό, ενώ περιβάλλεται από εχθρούς και συκοφάντες που λένε ότι ο Θεός τον εγκατέλειψε (Ψαλ. 71:10-11).

Εν μέσω των δοκιμασιών του, ο ψαλμωδός βρίσκει παρηγοριά και βεβαιότητα στην ανάμνηση του τρόπου με τον οποίο ο Θεός τον είχε φροντίσει στο παρελθόν. Κατ’ αρχάς, συνειδητοποιεί ότι ο Θεός τον είχε στηρίξει από τη γέννησή του και τον είχε βγάλει ακόμη και από τη μήτρα της μητέρας του (Ψαλ. 71:6). Στη συνέχεια, αναγνωρίζει ότι ο Θεός τον είχε διδάξει από τα νεανικά του χρόνια (Ψαλ. 71:17).

Με τη βεβαιότητα ότι ο Θεός ήταν ο βράχος και το φρούριό του, ο ψαλμωδός Τον παρακαλεί: «Γίνε σε μένα οχυρός τόπος, για να καταφεύγω πάντοτε» Ψαλ. 71:3. «Στην εποχή των γηρατειών μη με απορρίψεις∙ όταν εκλείπει η δύναμή μου, μη με εγκαταλείπεις» Ψαλ. 71:9. «Θεέ, μη απομακρυνθείς από μένα∙ Θεέ μου, κάνε γρήγορα νάρθεις σε βοήθειά μου» Ψαλ. 71:12. Και στη συνέχεια ο ψαλμωδός προσθέτει: «ο οποίος μου έδειξες θλίψεις πολλές και ταλαιπωρίες, και πάλι με αναζωογόνησες, και από τις αβύσσους της γης πάλι με ανέβασες» Ψαλ. 71:20.

Η έκφραση  «από τις αβύσσους της γης» θα μπορούσε να εκληφθεί κυριολεκτικά ως αναφορά στη μελλοντική φυσική ανάσταση του ψαλμωδού. Όμως, τα συμφραζόμενα φαίνεται να εννοούν μια μεταφορική περιγραφή της βαθιάς κατάθλιψης του ψαλμωδού, σαν να τον καταπίνει η γη (συγκρίνετε με Ψαλ. 88:6 και Ψαλ. 130:1). Έτσι, θα μπορούσαμε να πούμε ότι  «πρόκειται πρωτίστως για μεταφορική ομιλία αλλά επίσης υπαινίσσεται μια φυσική ανάσταση.» - Andrews Study Bible, p.726

Τελικά, αυτό που είναι σημαντικό να κατανοήσουμε είναι ότι, όποια κι αν είναι η κατάστασή μας, ο Θεός είναι εκεί και νοιάζεται. Τελικά, η ελπίδα μας δεν βρίσκεται σε αυτή τη ζωή αλλά στη ζωή που έρχεται - την αιώνια ζωή που έχουμε στον Ιησού μετά την ανάστασή μας κατά την επιστροφή Του.

`ΣΚΕΨΗ: Όλοι έχουμε περάσει τρομερές στιγμές αποθάρρυνσης. Πώς, όμως, μπορεί η επικέντρωση στους τρόπους με τους οποίους ο Κύριος ήταν μαζί σας στο παρελθόν να σας βοηθήσει να προχωρήσετε μπροστά με πίστη και εμπιστοσύνη, σε στιγμές που Εκείνος φαίνεται να είναι μακριά;`