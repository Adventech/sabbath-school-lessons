---
title:  Απο Την Εξουσια Του Ταφου
date:  17/10/2022
---

`Διαβάστε τον Ψαλμό 49. Τι οδήγησε τον ψαλμωδό να είναι τόσο σίγουρος για την τελική του ανάσταση (εδ.15) σε αντίθεση με εκείνους που χάθηκαν χωρίς αυτή τη βεβαιότητα; (εδ.6-14)`

Ο Ψαλμός 49:μιλάει για την εσφαλμένη αυτοπεποίθηση των ανόητων «οι οποίοι ελπίζουν στα αγαθά τους και καυχώνται στο πλήθος τού πλούτου τους» (εδ.6), ονομάζουν τα υποστατικά τους με τα ίδια τους ονόματα (εδ.11) και ζουν μόνο για να ευλογούν τον εαυτό τους (εδ.18). Συμπεριφέρονται σαν τα σπίτια τους και η δική τους δόξα θα διαρκέσουν για πάντα (εδ.11,17). Ξεχνούν ότι η υπόληψή τους αφανίζεται και ότι χάνονται όπως τα ζώα (Ψαλ. 49:12). «Σαν πρόβατα ρίχτηκαν στον άδη∙ θάνατος θα τους ποιμάνει....η δε δύναμή τους θα παλιώσει στον άδη, αφού κάθε ένας αφήσει το σπίτι του» (Ψαλ. 49:14).

Ο Ιώβ αιώνες νωρίτερα, δήλωσε: «Γυμνός βγήκα από την κοιλιά τής μητέρας μου, και γυμνός θα επιστρέψω εκεί» (Ιώβ 1:21, Α’Τιμ. 6:7). Ο ψαλμωδός επισημαίνει ότι τόσο ο ανόητος όσο και ο σοφός πεθαίνουν, αφήνοντας τα πλούτη τους σε άλλους (Ψαλ. 49:10). Υπάρχει όμως μια ριζική αντίθεση μεταξύ τους. Ο ανόητος χάνεται, παρότι προσπαθεί να βρει σιγουριά στα δικά του παροδικά αγαθά και επιτεύγματα. Αντίθετα, ο σοφός βλέπει, πέρα από το ανθρώπινο έπος και τη φυλακή του τάφου, την ένδοξη ανταμοιβή που του έχει επιφυλάξει ο Θεός (Α’Πέτ. 1:4). Με αυτό κατά νου, ο ψαλμωδός μπορούσε να πει με σιγουριά: «Ο Θεός, όμως, θα λυτρώσει την ψυχή μου από το χέρι του άδη∙ επειδή, θα με δεχθεί» (Ψαλ. 49:15).

Σύμφωνα με την ελπίδα της Παλαιάς Διαθήκης, η δήλωση αυτή δεν υποδηλώνει ότι τη στιγμή του θανάτου του η ψυχή του ψαλμωδού θα πετούσε αμέσως στον ουρανό. Ο ψαλμωδός λέει απλώς ότι δεν θα παρέμενε για πάντα στον τάφο. Θα ερχόταν μια στιγμή που ο Θεός θα τον λύτρωνε από τον θάνατο και θα τον έπαιρνε στις ουράνιες αυλές.

Για άλλη μια φορά, απεικονίζεται η βεβαιότητα της μελλοντικής ανάστασης, που δίνει ελπίδα, βεβαιότητα και νόημα στην παρούσα ύπαρξη. Έτσι, ο σοφός θα λάβει μια πολύ πιο ένδοξη και αιώνια ανταμοιβή από ό,τι θα μπορούσε να συγκεντρώσει ο ανόητος για τον εαυτό του κατά τη διάρκεια αυτής της σύντομης ζωής.

`ΣΚΕΨΗ: Με ποιους τρόπους διακρίνατε την ανοησία εκείνων που εμπιστεύονται τον πλούτο και τα επιτεύγματά τους; Πώς μπορείτε να έχετε τα μάτια σας στραμμένα στο Σταυρό για να μην πέσετε στο ίδιο λάθος;`