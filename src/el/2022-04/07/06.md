---
title:  «Η Απαρχη Αυτων Που Εχουν Κοιμηθει»
date:  10/11/2022
---

`Διαβάστε την Α’Κορ. 15:20 υπό το φως του Δευτ. 26:1-11. Με ποια έννοια ο Παύλος αναφέρεται στον αναστημένο Χριστό ως «απαρχή αυτών που έχουν κοιμηθεί»;`

Η προσφορά των  πρώτων καρπών  ήταν μια αρχαία γεωργική πρακτική των Ισραηλιτών με βαθιά θρησκευτική σημασία. Ήταν μια ιερή αναγνώριση του Θεού ως φιλεύσπλαχνου Προμηθευτή, ο οποίος είχε εμπιστευτεί στους διαχειριστές Του τη γη, όπου τα σπαρτά μεγάλωναν και ήταν έτοιμα για συγκομιδή (Εξ. 23:19, 34:26, Λευ. 2:11-16, Δευτ. 26:1-11). Οι πρώτοι καρποί έδειχναν όχι μόνο ότι η συγκομιδή ξεκινούσε, αλλά φανέρωναν και την ποιότητα των προϊόντων της.

Σύμφωνα με τον Wayne Grudem, «αποκαλώντας τον Χριστό απαρχή, ο Παύλος χρησιμοποιεί μια μεταφορά από τη γεωργία για να δείξει ότι θα είμαστε σαν τον Χριστό. Ακριβώς όπως οι πρώτοι καρποί ή η πρώτη γεύση της σοδειάς που ωριμάζει δείχνουν πώς θα είναι η υπόλοιπη συγκομιδή αυτής της σοδειάς, έτσι και ο Χριστός ως απαρχή δείχνει πώς θα είναι τα αναστημένα σώματά μας όταν, στην τελική συγκομιδή του Θεού, μας αναστήσει από τους νεκρούς και μας φέρει στην παρουσία Του.» Wayne Grudem, Systematic Theology (Grand Rapids, MI: Zondervan, 1994), p. 615.

Αξίζει να θυμηθούμε ότι ο Ιησούς βγήκε από τον τάφο με ένα δοξασμένο ανθρώπινο σώμα, αλλά εξακολουθούσε να φέρει τα σημάδια της σταύρωσής Του (Ιωάν. 20:20, 27). Μήπως αυτό σημαίνει ότι τα αναστημένα παιδιά του Θεού θα φέρουν ομοίως τα φυσικά σημάδια των δικών τους παθημάτων; Στην περίπτωση του αποστόλου Παύλου, θα εξακολουθεί να φέρει στο δοξασμένο σώμα του τον σκόλοπα στη σάρκα  (Β’Κορ. 12:7) και τα στίγματα του Κυρίου μας Ιησού Χριστού; (Γαλ. 6:17).

Μέχρι το θάνατό του, ο Παύλος έφερε «πάντα στο σώμα του τα ίχνη της δόξας του Χριστού και με τα μάτια του που είχαν τυφλωθεί από το ουράνιο φως» (Πράξ. 9:1-9). Ε. Χουάιτ, «Η ιστορία της Απολυτρώσεως, σελ. 211. Αυτό όμως δεν σημαίνει ότι αυτός ή οποιοσδήποτε άλλος από τους δοξασμένους λυτρωμένους θα αναστηθεί με τα σημάδια των δικών τους παθημάτων (Α’Κορ. 15:50-54). Στην περίπτωση του Χριστού, «τα σημάδια αυτής της σκληρότητας θα τα φέρει πάντοτε. Κάθε αποτύπωμα των καρφιών θα διηγείται την ιστορία της θαυμάσιας λύτρωσης του ανθρώπου και της ακριβής τιμής με την οποία εξαγοράστηκε.» Ε. Χουάιτ, Early Writings, p. 179. Τα σημάδια Του είναι αυτά που μας εγγυώνται ότι όλα τα δικά μας θα εξαφανιστούν για πάντα.

`ΣΚΕΨΗ: Ο Χριστός θα φέρει για πάντα τα σημάδια της σταύρωσής Του. Τι αποκαλύπτει αυτό για την αγάπη του Θεού για εμάς και για το κόστος που είχε η σωτηρία μας; Πώς δείχνει, επίσης, πόσα πολλά έχει επενδύσει η Θεότητα για τη σωτηρία μας;`