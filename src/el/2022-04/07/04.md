---
title:  Πολλοι Αναστηθηκαν Μαζι Του
date:  08/11/2022
---

`«Και ξάφνου, το καταπέτασμα του ναού σχίστηκε στα δύο, από επάνω μέχρι κάτω∙ και η γη σείστηκε, και οι πέτρες σχίστηκαν, και τα μνήματα άνοιξαν, και πολλά σώματα αγίων που είχαν πεθάνει αναστήθηκαν∙ και αφού βγήκαν από τα μνήματα ύστερα από την ανάστασή του, μπήκαν μέσα στην άγια πόλη, και εμφανίστηκαν σε πολλούς» Ματθ. 27:51-53. Τι μας διδάσκει αυτή η καταπληκτική αφήγηση σχετικά με την ανάσταση του Ιησού και τι επιτέλεσε;`

Ένας σεισμός σηματοδότησε το θάνατο του Ιησού (Ματθ. 27:50-51) και ένας άλλος σηματοδότησε την ανάστασή Του (Ματθ. 28κη’2). Τη στιγμή που πέθανε ο Ιησούς, «η γη σείστηκε, και οι πέτρες σχίστηκαν, και τα μνήματα άνοιξαν και πολλά σώματα αγίων που είχαν πεθάνει αναστήθηκαν∙ και αφού βγήκαν από τα μνήματα ύστερα από την ανάστασή του, μπήκαν μέσα στην άγια πόλη, και εμφανίστηκαν σε πολλούς» Ματθ. 27:51-53. Αυτοί οι άγιοι αναστήθηκαν δοξασμένοι ως μάρτυρες της ανάστασης του Ίδιου του Χριστού και ως δείγμα εκείνων που θα αναστηθούν στην τελική ανάσταση. Έτσι, αμέσως μετά την ανάσταση του Ιησού, δόθηκαν σε πολλούς από τον ιουδαϊκό λαό ισχυρές αποδείξεις για να πιστέψουν στην ανάστασή Του και έτσι να Τον αποδεχτούν ως Σωτήρα τους, πράγμα που έκαναν πολλοί, μεταξύ των οποίων και πολλοί ιερείς (Πράξ. 6:7).

«Στο διάστημα της διακονίας Του ο Χριστός είχε αναστήσει νεκρούς. Είχε αναστήσει το γιο της χήρας της Ναḯν, την κόρη του Ιαείρου και το Λάζαρο. Αλλά αυτοί δεν περιβλήθηκαν την αθανασία. Και μετά την ανάστασή τους ήσαν και πάλι υποκείμενοι στο θάνατο. Ενώ εκείνοι που βγήκαν από τον τάφο με την ανάσταση του Χριστού, αναστήθηκαν για την αιώνια ζωή… Αυτοί μπήκαν στην πόλη και παρουσιάσθηκαν σε πολλούς δηλώνοντας: Ο Χριστός αναστήθηκε από τους νεκρούς, και εμείς αναστηθήκαμε μαζί Του. Με αυτόν τον τρόπο απαθανατίσθηκε η ιερή αλήθεια της ανάστασης.»  Ε. Χουάιτ, Ζ.Χ. σελ.756

Ανθρώπινα μιλώντας, οι αρχιερείς και οι πρεσβύτεροι είχαν μεγάλα πλεονεκτήματα. Κατείχαν τη θρησκευτική εξουσία του έθνους και ήταν σε θέση να πείσουν ακόμη και τις ρωμαϊκές αρχές και τα πλήθη να τους βοηθήσουν στα σχέδιά τους. Όμως ξέχασαν ότι «ο Ύψιστος είναι ο Κύριος της βασιλείας των ανθρώπων, και σε όποιον θέλει, τη δίνει» Δαν. 4:32. Τα ψέματά τους αντικρούστηκαν και ακυρώθηκαν από την ύπαρξη αυτών των αναστημένων αγίων.

`ΣΚΕΨΗ: Όσο άσχημα κι αν είναι τα πράγματα τώρα, γιατί μπορούμε να εμπιστευτούμε στην τελική νίκη του Θεού για μας, καθώς εξακολουθούμε να αγωνιζόμαστε σε αυτόν τον έκπτωτο κόσμο;`