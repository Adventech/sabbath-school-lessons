---
title:  Ενας Σφραγισμενος Ταφος
date:  06/11/2022
---

Η αποστολή του Χριστού φαινόταν να έχει τελειώσει (και μάλιστα να έχει αποτύχει) με το θάνατό Του στο σταυρό. Ο Σατανάς κατάφερε να υποκινήσει τον Ιούδα να προδώσει τον Σωτήρα (Λουκ. 22:3-4, Ιωάν. 13:26-27) και τους αρχιερείς και τους πρεσβύτερους να απαιτήσουν τον θάνατό Του (Ματθ. 26:59, Ματθ. 27:20). Μετά τη σύλληψη του Ιησού, «όλοι οι μαθητές, αφού τον εγκατέλειψαν, έφυγαν» (Ματθ. 26:56) και ο Πέτρος τον αρνήθηκε τρεις φορές (Ματθ. 26:69-75). Πλέον, ο Ιησούς βρισκόταν σε έναν τάφο λαξευμένο σε βράχο, κλεισμένο με μια μεγάλη και σφραγισμένη πέτρα, προστατευμένο από Ρωμαίους φρουρούς (Ματθ. 27:57-66) και παρακολουθούμενο από αόρατες δαιμονικές δυνάμεις. «Αν μπορούσε, αυτός [ο Σατανάς] θα κρατούσε τον Χριστό κλειδωμένο στον τάφο.» Ε. Χουάιτ, Manuscript Releases, vol.12, p.412.

Κατά τη διάρκεια της επίγειας διακονίας Του, ο Χριστός είχε προαναγγείλει όχι μόνο τον σταυρικό Του θάνατο, αλλά και την ανάστασή Του. Χρησιμοποιώντας την περιεκτική ανατολίτικη γλώσσα -στην οποία ένα κλάσμα της ημέρας αντιπροσωπεύει μια ολόκληρη ημέρα- ο Ιησούς ανέφερε ότι «όπως ο Ιωνάς ήταν στην κοιλιά τού κήτους τρεις ημέρες και τρεις νύχτες, έτσι θα είναι και ο Υιός τού ανθρώπου στην καρδιά τής γης τρεις ημέρες και τρεις νύχτες» Ματθ. 12:40. Σε άλλες περιπτώσεις ο Ιησούς επισήμανε ότι θα θανατωθεί αλλά την τρίτη ημέρα θα αναστηθεί (Ματθ. 16:21, Ματθ. 17:22-23, Ματθ. 20:17-19). Οι αρχιερείς και οι Φαρισαίοι γνώριζαν αυτές τις δηλώσεις και έλαβαν μέτρα που ήλπιζαν ότι θα εμπόδιζαν την ανάστασή Του.

`Διαβάστε Ματθ. 27:62-66. Πώς αυτές οι ενέργειες βοήθησαν στο να δοθούν αργότερα στον κόσμο περισσότερες αποδείξεις για την ανάσταση του Ιησού;`

Όλα τα μέτρα ασφαλείας που ελήφθησαν για να κρατήσουν τον Ιησού κλεισμένο στον τάφο έκαναν τη νίκη Του επί του θανάτου και των δυνάμεων του κακού ακόμη πιο αισθητή, εξαιτίας όλων των προφυλάξεων και των μέτρων που έλαβαν για να διασφαλίσουν ότι ποτέ δεν θα συμβεί.

Επίσης, αυτοί οι άνθρωποι είχαν σίγουρα ακούσει για τα θαύματα του Ιησού∙ είχαν δει και μερικά από αυτά. Και όμως, πίστευαν ότι ένας φρουρός πάνω από τον τάφο θα μπορούσε να Τον εμποδίσει να αναστηθεί – Αυτόν που ήταν ικανός να κάνει τόσα θαύματα;

Επίσης, έβαλαν έναν φρουρό γύρω από τον τάφο σε περίπτωση που... τι; Μην τυχόν οι μαθητές κλέψουν το σώμα και μετά ισχυριστούν ότι ο Ιησούς είχε αναστηθεί από τους νεκρούς; Κι όταν, ο κόσμος θα ρωτούσε, «Πού είναι ο αναστημένος Ιησούς;» Τότε θα απαντούσαν: «Απλά πιστέψτε μας.»

Αν μη τι άλλο, οι ενέργειές τους αποκάλυψαν πόσο φοβούνταν οι αρχιερείς τον Ιησού, ακόμη και μετά το θάνατό Του. Ίσως, βαθιά μέσα τους, να φοβούνταν ότι μπορεί τελικά να αναστηθεί.