---
title:  «Αναστηθηκε!»
date:  07/11/2022
---

Η νίκη του Χριστού επί του Σατανά και των δυνάμεών του εξασφαλίστηκε στο Σταυρό και επιβεβαιώθηκε στον άδειο τάφο. «Όταν ο Ιησούς φέρθηκε στον τάφο, ο Σατανάς θριάμβευε. Τόλμησε να πιστέψει ότι ο Σωτήρας δε θα επανερχόταν στη ζωή. Διεκδίκησε το σώμα του Κυρίου και έθεσε τη φρουρά του γύρω από το μνήμα, προσπαθώντας να κρατήσει τον Χριστό αιχμάλωτο. Ένιωσε  πικρόχολο θυμό όταν οι άγγελοί του διαλύθηκαν στην προσέγγιση του ουράνιου αγγελιοφόρου. Όταν είδε να εξέρχεται ο Χριστός θριαμβευτής, ήξερε πια ότι η βασιλεία του θα έπαιρνε τέλος, και ο ίδιος  οριστικά θα  κατέληγε στο θάνατο.» Ε. Χουάιτ, Ζ.Χ. σελ. 754

Και παρότι η ανθρώπινη φύση του Χριστού πέθανε, η Θεότητά Του δεν πέθανε. Στη Θεότητά Του, ο Χριστός κατείχε τη δύναμη να σπάσει τα δεσμά του θανάτου.

`Διαβάστε Ματ. 28:1-6, Ιωάν. 10:17-18 και Ρωμ. 8:11. Ποιος συμμετείχε άμεσα στην ανάσταση του Ιησού;`

Κατά τη διάρκεια της διακονίας Του στη Σαμάρεια και την Περαία, ο Ιησούς δήλωσε ότι ο Ίδιος είχε τη δύναμη να δώσει τη ζωή Του και να την ξαναπάρει πίσω (Ιωάν. 10:17,18). Στη Μάρθα είπε: «Εγώ  είμαι η ανάσταση και η ζωή» Ιωάν 11:25. Άλλα εδάφια μιλούν για την ανάστασή Του ως ενέργεια του Θεού (Πράξ. 2:24, Ρωμ. 8:11, Γαλ. 1:1, Εβρ. 13:20). Ακόμη και ένας πανίσχυρος άγγελος του Κυρίου συμμετείχε σε αυτό το ένδοξο γεγονός (Ματθ. 28:1-2).

Εν τω μεταξύ, τα εδάφια Ματθ. 28:11-15 αποκαλύπτουν τις μάταιες και ανόητες προσπάθειες των ηγετών να συνεχίσουν να πολεμούν τον Ιησού. Ο Ρωμαίος φρουρός είπε στους ηγέτες  όλα όσα έγιναν (Ματθ. 28:11). Σε αυτή την αφήγηση υπονοείται η ιδέα ότι οι φρουροί είδαν την ανάσταση. Αν όχι, τι θα σήμαιναν τα λόγια τους; Ένας άγγελος κατέβηκε από τον ουρανό, μετακίνησε την πέτρα, κάθισε πάνω της και οι φρουροί λιποθύμησαν; Το επόμενο πράγμα που ξέρουν είναι ότι ο τάφος είναι άδειος; Ίσως, ενώ οι Ρωμαίοι ήταν αναίσθητοι, ο άγγελος πήρε το σώμα του Ιησού; Ίσως το έκαναν οι μαθητές; Ή κάποιος άλλος το έκλεψε; Ό,τι κι αν συνέβη, το σώμα του Ιησού είχε, προφανώς, εξαφανιστεί.

Ένας άγγελος που κατέβηκε από τον ουρανό, οι άνδρες που λιποθύμησαν από το φόβο τους και ο τάφος που ήταν άδειος, ήταν συμβάντα αρκετά ανησυχητικά για τους θρησκευτικούς ηγέτες. Όμως το γεγονός ότι έδωσαν στους στρατιώτες αρκετά αργύρια (Ματθ. 28:12) για να σωπάσουν σήμαινε ότι αυτό που τους είπαν οι στρατιώτες τους ανησύχησε έντονα. Και αυτό που τους είπαν, φυσικά, ήταν η ανάσταση του Ιησού.

`ΣΚΕΨΗ: Ορισμένοι χλευάζουν την ιδέα ότι οι πρώτοι άνθρωποι που είδαν τον Χριστό αναστημένο ήταν Ρωμαίοι. Γιατί; Με ποιους τρόπους αυτή η αλήθεια συμβολίζει αυτό που επρόκειτο να γίνει: το ευαγγέλιο να επεκταθεί και στα έθνη.`