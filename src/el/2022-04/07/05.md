---
title:  Μαρτυρες Του Αναστημενου Χριστου
date:  09/11/2022
---

`Διαβάστε Ιωάν. 20:11-29 και Α’Κορ. 15:5-8. Πώς αντέδρασαν οι μαθητές όταν συνάντησαν για πρώτη φορά τον αναστημένο Χριστό;`

Οι δύο άγγελοι στον άδειο τάφο είπαν στη Μαρία τη Μαγδαληνή και σε κάποιες άλλες γυναίκες ότι ο Ιησούς είχε αναστηθεί (Ματθ. 28:1, 5-7, Μάρ. 16:1-7, Λουκ. 24κδ’1-11). Σύντομα όμως εμφανίστηκε σε αυτές ο ίδιος ο Ιησούς και τον προσκύνησαν (Ματθ. 28:1, 9-10, Ιωάν. 20:14-18). Εμφανίστηκε επίσης στον Πέτρο (Λουκ. 24:34, Α’Κορ. 15:5) και στους δύο μαθητές που πήγαιναν προς την Εμμαούς και τους μιλούσε (Μάρ. 16:12, Λουκ. 24:13-35). Όταν ο Ιησούς μπήκε στο σπίτι, οι μαθητές αρχικά τρομοκρατήθηκαν και φοβήθηκαν, αλλά στη συνέχεια γέμισαν χαρά και θαύμασαν με αυτό που συνέβη (Λουκ. 24:33-49, Ιωάν.20:19-23). Μια εβδομάδα αργότερα ο Ιησούς μπήκε ξανά στο ίδιο σπίτι ενώ οι πόρτες ήταν κλειστές και τότε ακόμη και ο Θωμάς πίστεψε στην ανάστασή Του (Ιωάν. 20:24-29).

Κατά τη διάρκεια των σαράντα ημερών που μεσολάβησαν μεταξύ της ανάστασής Του και της ανάληψής Του, ο Ιησούς «φάνηκε σε 500 και περισσότερους αδελφούς, μονομιάς» (Α’Κορ. 15:6) και έπειτα φάνηκε στον Ιάκωβο (εδ.7). Ο Ιησούς συνάντησε μερικούς μαθητές στην ακτή της θάλασσας της Γαλιλαίας και έφαγε μαζί τους, ενώ στη συνέχεια συνομίλησε με τον Πέτρο (Ιωάν. 21:1-23). Ενδέχεται να υπήρξαν και άλλες εμφανίσεις του Ιησού (Πράξ.1:3) πριν από την τελική κατά την ανάληψή Του (Λουκ. 24:50-53, Πράξ. 1:1-11). Ο Παύλος θεωρούσε επίσης τον εαυτό του αυτόπτη μάρτυρα του αναστημένου Χριστού, ο Οποίος του εμφανίστηκε στο δρόμο προς τη Δαμασκό (Α’Κορ. 15:8, συγκρίνετε με Πράξ. 9:1-9).

Όταν οι άλλοι μαθητές είπαν για πρώτη φορά στον απόντα Θωμά ότι είχαν δει τον αναστημένο Κύριο, εκείνος αντέδρασε λέγοντας: «Αν δεν δω στα χέρια του το σημάδι των καρφιών, και δεν βάλω το δάχτυλό μου στο σημάδι των καρφιών, και δεν βάλω το χέρι μου στην πλευρά του, δεν θα πιστέψω» Ιωάν. 20:25. Μια εβδομάδα αργότερα, όταν ο Ιησούς εμφανίστηκε ξανά στους μαθητές, με τον Θωμά ανάμεσά τους, ο Ιησούς του είπε: «Φέρε εδώ το δάχτυλό σου, και δες τα χέρια μου∙ και φέρε το χέρι σου και βάλε στην πλευρά μου∙ και μη γίνεσαι άπιστος, αλλά πιστός» Ιωάν. 20:27.

Τότε ο Θωμάς ομολόγησε: «Ο Κύριος μου και ο Θεός μου.»

Και ο Ιησούς πρόσθεσε: «Θωμά, επειδή με είδες, πίστεψες∙ μακάριοι όσοι δεν είδαν, και πίστεψαν» Ιωάν. 20:29.

`ΣΚΕΨΗ: «Μακάριοι όσοι δεν είδαν, και πίστεψαν». Παρότι δεν έχετε δει με τα μάτια σας τον αναστημένο Χριστό, ποιους  λόγους έχετε για την πίστη σας στον Ιησού;`