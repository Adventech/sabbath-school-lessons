---
title:  Περαιτέρω Μελέτη
date:  02/12/2022
---

Διαβάστε Ε. Χουάιτ, Τ.Π.Σ. σελ. 634-670.

«Πάνω στη βασική πλάνη της αθανασίας της ψυχής στηρίζεται η διδαχή της συνειδητής κατάστασης του ανθρώπου κατά το θάνατο – μια διδαχή η οποία, όπως και τα αιώνια βάσανα, αντίκειται στις Γραφικές διδασκαλίες, στις υπαγορεύσεις της λογικής και στα αισθήματα του ανθρωπισμού. Σύμφωνα με τη λαϊκή εκδοχή οι λυτρωμένοι στον ουρανό έχουν συναίσθηση για το κάθε τι που γίνεται στη γη, ιδίως κάθε τι που αφορά τη ζωή των φίλων τους οποίους φεύγοντας άφησαν πίσω τους. Αλλά πώς μπορούσε να αποβεί πηγή ευλογίας για τους νεκρούς το να γνωρίζουν τις στενοχώριες των ζωντανών, να συνειδητοποιούν τις αμαρτίες που διαπράττουν τα αγαπητά τους πρόσωπα και να τους βλέπουν να υποφέρουν με όλες τις θλίψεις, τις απογοητεύσεις και την αγωνία αυτής της ζωής; Πόση από την ουράνια ευδαιμονία θα μπορούσαν να απολαύσουν αυτοί που θα αιωρούνται πάνω από τους επίγειους φίλους τους; Και πόσο αφάνταστα αποκρουστική είναι η εκδοχή ότι μόλις η πνοή εγκαταλείψει το σώμα, η ψυχή παραδίδεται στις φλόγες της κόλασης! Τι τρομερή αγωνία θα πρέπει να περνούν αυτοί που βλέπουν τους φίλους τους να κατεβαίνουν ανέτοιμοι στον τάφο για να εισέλθουν σε μια αιωνιότητα συμφοράς και αμαρτίας!» Ε. Χουάιτ, Τ.Π.Σ. σελ.650,651.

**Ερωτήσεις για συζήτηση**

`1.	 Όσοι έχουν μιλήσει με άλλους χριστιανούς για την κατάσταση των νεκρών και τη φύση της κόλασης έχουν, πιθανότατα, ανακαλύψει πόσο ανυποχώρητοι και σταθεροί είναι οι άνθρωποι στην πίστη τους, όχι μόνο στην ιδέα ότι οι σωσμένοι πηγαίνουν αμέσως στον ουρανό, αλλά ακόμη και ότι αυτοί που δεν έχουν σωθεί βρίσκονται στο αιώνιο μαρτύριο της κόλασης. Γιατί νομίζετε ότι συμβαίνει αυτό; Είναι άλλο, κατανοητό κάπως, να θέλουν να πιστεύουν ότι οι αποθανόντες αγαπημένοι τους είναι με τον Κύριο, γιατί όμως υπάρχει τόσο ισχυρή προσκόλληση στη φρικτή ιδέα ότι αυτοί που έχουν απολεστεί βασανίζονται αιώνια στην κόλαση; Τι μας διδάσκει αυτό το γεγονός για το πόσο ισχυρή μπορεί να είναι η παράδοση; Συζητήστε το στην τάξη.`

`2.	Τα περισσότερα χριστιανικά δόγματα διακηρύσσουν την αντι-Βιβλική θεωρία της φυσικής αθανασίας της ψυχής με όλες τις συναφείς θεωρίες της. Τι άλλο πρέπει να κάνουμε ως εκκλησία (εκτός από αυτά που ήδη κάνουμε) για να διακηρύξουμε στον κόσμο την άποψη της Αγίας Γραφής για  τον θάνατο και τη μετά θάνατον ζωή;`

`3.	Αν και το ποίημα του Δάντη, Η Θεία Κωμωδία, ήταν απλώς μυθοπλασία, άσκησε μεγάλη επιρροή στο να εδραιωθούν στο μυαλό των ανθρώπων λανθασμένες διδασκαλίες για το τι συμβαίνει στην ψυχή μετά το θάνατο. Τι διδάγματα μπορούμε να πάρουμε από το πόσο εύκολα μπορεί να επηρεαστεί η χριστιανική θεολογία από εξωτερικές διδασκαλίες; Ποιες άλλες μη χριστιανικές ιδέες επηρεάζουν τη χριστιανική σκέψη ακόμη και σήμερα, και πώς μπορούμε να προστατευτούμε από αυτές;`