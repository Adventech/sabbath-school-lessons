---
title:  Αθανατα Σκουληκια;
date:  27/11/2022
---

`Συγκρίνετε Μάρ. 9:42-48 με Ησ. 66:24. Πώς καταλαβαίνετε την έκφραση «το σκουλήκι τους δεν πεθαίνει»; `

Ορισμένοι ερμηνεύουν το ουσιαστικό «σκουλήκι» (Μάρ 9:48) στον ενικό ως αναφορά στην υποτιθέμενη άυλη ψυχή ή πνεύμα των ασεβών που, μετά το θάνατο, πετάει στην κόλαση, όπου δεν πεθαίνει ποτέ και υποφέρει αιώνια βασανιστήρια.

Ωστόσο, αυτή η ερμηνεία δεν αντικατοπτρίζει τη Βιβλική έννοια του ασυνείδητου θανάτου∙ αγνοεί επίσης το υπόβαθρο της Παλαιάς Διαθήκης που έχει αυτό το εδάφιο. Στην πραγματικότητα, «ο ενικός αριθμός το “σκουλήκι” χρησιμοποιείται γενικά για τα “σκουλήκια” -δεν σημαίνει ένα μεμονωμένο σκουλήκι. Η αναφορά γίνεται σε σκουλήκια που τρέφονται με πτώματα που αποσυντίθενται» Robert G. Bratcher και Eugene A. Nida, A Translator’s Handbook on the Gospel of Mark, p. 304.

Στο εδάφιο Μάρ. 9:48 ο Ιησούς παραθέτει το εδάφιο Ησ. 66:24, το οποίο λέει: «Και θα βγουν και θα δουν τα νεκρά σώματα των ανθρώπων που στάθηκαν παραβάτες εναντίον μου - επειδή, το σκουλήκι τους δεν θα τελευτήσει, και η φωτιά τους δεν θα σβήσει, και θα είναι αηδία σε κάθε σάρκα.»

Αυτή η τρομακτική μεταφορική σκηνή, απεικονίζει ένα πεδίο μάχης με τους εχθρούς του Θεού νεκρούς στο έδαφος να εξοντώνονται. Τα σώματα που δεν καταναλώνονται από τη φωτιά, αποσυντίθενται από τα σκουλήκια, ή ίσως πρώτα από τα σκουλήκια και μετά από τη φωτιά. Όπως και να έχει, δεν υπάρχει καμία απολύτως αναφορά σε υποτιθέμενη ψυχή που να διαφεύγει από την καταστροφή του σώματος και να πετάει στην κόλαση.

Τι γίνεται όμως με τα σκουλήκια που δεν πεθαίνουν ποτέ; Η μεταφορική γλώσσα του Ησ. 66:24 (που αναφέρεται στο Μάρ. 9:48) δεν υπονοεί ότι τα σκουλήκια είναι αθάνατα. (Αθάνατα σκουλήκια;) Η έμφαση είναι ότι τα σκουλήκια δεν αφήνουν το καταστροφικό τους έργο ανολοκλήρωτο. Με άλλα λόγια, συνεχίζουν να καταβροχθίζουν τα σώματα των ασεβών μέχρις ότου τα σώματα αυτά εξαλειφθούν. Αντίθετα, τα πιστά παιδιά του Θεού θα μείνουν με χαρά στους νέους ουρανούς και στη νέα γη και θα λατρεύουν τον Θεό μέσα στην ίδια την παρουσία Του (Ησ. 66:22-23). Έχοντας κατά νου αυτές τις αντίθετες καταλήξεις, δεν είναι περίεργο που ο Ιησούς δήλωσε ότι θα ήταν πολύ καλύτερο για κάποιον να εισέλθει στη βασιλεία του Θεού χωρίς ένα βασικό μέλος του σώματός του - χωρίς ένα χέρι, ή ένα πόδι, ή ακόμη και ένα μάτι - παρά να έχει ένα τέλειο σώμα που θα καταστραφεί από τα σκουλήκια και τη φωτιά (Μάρ. 9:42-48).

`ΣΚΕΨΗ: Στο τέλος, είμαστε είτε εντελώς σωσμένοι είτε εντελώς χαμένοι. Δεν υπάρχει μέση λύση. Μπορούμε είτε να έχουμε αιώνια ζωή είτε να αντιμετωπίσουμε αιώνια καταστροφή. Τι επιλογές πρέπει να κάνετε σήμερα; Πώς θα πρέπει αυτή η πραγματικότητα - αιώνια ζωή ή αιώνια καταστροφή - να επηρεάσει αυτές τις επιλογές;`