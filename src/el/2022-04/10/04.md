---
title:  Οι Αγιοι Στο Καθαρτηριο
date:  29/11/2022
---

Η Ρωμαιοκαθολική Εκκλησία θεωρεί ότι οι νεκροί που δεν αξίζουν την κόλαση αλλά δεν είναι ακόμη έτοιμοι για τον παράδεισο μπορούν να εξαγνιστούν από τις αμαρτίες τους στο καθαρτήριο και στη συνέχεια να ανέλθουν από εκεί στον παράδεισο. Τα βάσανά τους στο καθαρτήριο μπορούν να μειωθούν με τις προσευχές και τις μετάνοιες των αγαπημένων τους προσώπων.

Η Κατήχηση της Καθολικής Εκκλησίας είναι σαφής σχετικά με το καθαρτήριο: «Όλοι όσοι πεθαίνουν με τη χάρη και τη φιλία του Θεού αλλά ακόμη ατελώς εξαγνισμένοι, είναι πράγματι εξασφαλισμένοι για την αιώνια σωτηρία τους∙ αλλά μετά το θάνατο υποβάλλονται σε εξαγνισμό, ώστε να επιτύχουν την αγιότητα που είναι απαραίτητη για να εισέλθουν στη χαρά του ουρανού.» Αναφέρει, επίσης, ότι ο πόνος τους μπορεί να ανακουφιστεί με τις προσευχές των αγαπημένων τους προσώπων καθώς και με άλλες πράξεις για λογαριασμό των νεκρών. «Η Εκκλησία επαινεί επίσης την ελεημοσύνη, τα συγχωροχάρτια και τα έργα μετάνοιας που γίνονται για λογαριασμό των νεκρών» Catechism of the Catholic Church, p. 291.

`Διαβάστε Εκκ. 9:10, Ιεζ. 18:20-22 και Εβρ. 9:27. Πώς αντικρούουν αυτά τα εδάφια τη θεωρία του καθαρτηρίου;`

Το δόγμα του καθαρτηρίου συνδυάζει την ειδωλολατρική αντίληψη μιας φλεγόμενης κόλασης με την ειδωλολατρική πρακτική της προσευχής για τους νεκρούς. Αυτό το δόγμα είναι απαράδεκτο για όσους πιστεύουν στις διδασκαλίες της Αγίας Γραφής: ● ότι οι νεκροί παραμένουν αναπαυμένοι ασυνείδητα στους τάφους τους (Εκκ. 9:10) ● ότι η δικαιοσύνη ενός αμαρτωλού ανθρώπου δεν μπορεί να μεταφερθεί σε έναν άλλο αμαρτωλό άνθρωπο (Ιεζ. 18:20-22) ● ότι ο μοναδικός μας Μεσίτης είναι ο Ιησούς Χριστός (Α’Τιμ. 2:5) και  ● ότι τον θάνατο ακολουθεί η τελική κρίση, χωρίς καμία δεύτερη ευκαιρία να μετανοήσουμε από τις παγίδες αυτής της ζωής (Εβρ. 9:27).

Μια ακόμη πιο σοβαρή επίπτωση είναι το πώς η αντι-Βιβλική θεωρία του καθαρτηρίου διαστρεβλώνει τον χαρακτήρα του Ίδιου του Θεού. Πράγματι, «το έργο του Σατανά από την πτώση του και ύστερα είναι να παρερμηνεύει τον ουράνιο Πατέρα μας. Πρότεινε το δόγμα της αθανασίας της ψυχής… Η ιδέα μιας αιώνιας φλεγόμενης κόλασης ήταν παραγωγή του Σατανά∙ το καθαρτήριο είναι δική του εφεύρεση. Αυτές οι διδασκαλίες παραποιούν τον χαρακτήρα του Θεού, ώστε να θεωρείται αυστηρός, εκδικητικός, αυθαίρετος και να μην ασκεί συγχώρεση» Ε. Χουάιτ, Manuscript 51 (Dec. 10), 1890. Αντί οι νεκροί να κοιμούνται, περιμένοντας την επιστροφή του Χριστού, αυτή η άποψη λέει ότι βρίσκονται στο καθαρτήριο, υποφέροντας εκεί μέχρι κάποιος να καταφέρει να τους βγάλει έξω.

`ΣΚΕΨΗ: Τι μας διδάσκουν λάθη όπως το καθαρτήριο ή το αιώνιο μαρτύριο σχετικά με τη σπουδαιότητα του δόγματος; Γιατί έχει σημασία το τι πιστεύουμε και όχι μόνο το σε ποιον πιστεύουμε;`