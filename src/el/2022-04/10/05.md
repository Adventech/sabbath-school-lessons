---
title:  Ενας Παραδεισος Με Αυλες Ψυχες
date:  30/11/2022
---

Αν και οι Διαμαρτυρόμενοι δεν αποδέχονται το καθαρτήριο, πολλοί ωστόσο πιστεύουν ότι οι ψυχές των ενάρετων νεκρών απολαμβάνουν ήδη τον παράδεισο στην παρουσία του Θεού. Ορισμένοι υποστηρίζουν ότι αυτές οι ψυχές είναι απλώς άυλες ψυχές∙ άλλοι πιστεύουν ότι είναι άυλες ψυχές αλλά καλύπτονται από ένα πνευματικό σώμα δόξας.

Όποια και αν είναι η υποτιθέμενη μεταφυσική κατάσταση των ζωντανών νεκρών, οι θεωρίες αυτές υπονομεύουν το Βιβλικό δόγμα της τελικής ανάστασης και της κρίσης των νεκρών. Γιατί να υπάρχει ανάσταση και κρίση (Αποκ. 20:12-14) αν οι ψυχές των δικαίων απολαμβάνουν ήδη τον παράδεισο;

`Διαβάστε Πράξ. 2:29, 34, 35 και Α’Κορ. 15:16-18. Πώς αυτές οι περικοπές ρίχνουν φως στην κατάσταση των νεκρών και εκείνων που περιμένουν την ανάσταση;`

Η Αγία Γραφή διδάσκει ότι όλοι οι άνθρωποι που βρίσκονται ήδη στον ουρανό είναι είτε μεταφέρθηκαν ζωντανά, όπως στην περίπτωση του Ενώχ (Γέν. 5:24) και του Ηλία (Β’Βασ. 2:9-11), είτε αναστήθηκαν από τους νεκρούς, όπως ο Μωυσής (Ιούδα 9) και όσοι αναστήθηκαν μαζί με τον Χριστό (Ματθ. 27:51-53).

Όπως έχουμε ήδη δει, η αναφορά στις ψυχές κάτω από το θυσιαστήριο που φωνάζουν στον Θεό για εκδίκηση (Αποκ. 6:9-11) είναι απλώς μια μεταφορική έννοια για δικαιοσύνη και δεν αποδεικνύει τη θεωρία της φυσικής αθανασίας της ψυχής. Κατά τα άλλα, αυτοί οι άνθρωποι δεν ακούγονται σαν να απολαμβάνουν την αιώνια ανταμοιβή τους. Στην πραγματικότητα, ο τάφος είναι ένας τόπος ανάπαυσης για τους νεκρούς, οι οποίοι αναμένουν ασυνείδητα την τελική ανάσταση, όταν η συνειδητή τους ύπαρξη θα αποκατασταθεί. Οι νεκροί, ακόμη και οι δίκαιοι νεκροί, δεν είναι άυλες ψυχές που περιφέρονται στον ουρανό, περιμένοντας υπομονετικά να επανενωθούν με τα σώματά τους κατά την τελική ανάσταση.

Επίσης, τι θα μπορούσε να εννοεί ο Παύλος στην Α’ Κορ. 15:18, όταν λέει ότι αν δεν υπήρχε ανάσταση των νεκρών, τότε «κι αυτοί που κοιμήθηκαν εν Χριστώ απολέστηκαν»; Πώς θα μπορούσαν να έχουν χαθεί, αν βρίσκονται ήδη στην ευδαιμονία του ουρανού και βρίσκονται εκεί από τον καιρό που έχουν πεθάνει; Ένα κεντρικό και βασικό δόγμα της Καινής Διαθήκης, η ανάσταση των νεκρών όταν ο Χριστός επιστρέψει, καθίσταται άκυρο από την ψευδή διδασκαλία ότι οι δίκαιοι νεκροί πετούν προς την αιώνια ανταμοιβή τους αμέσως μετά τον θάνατό τους. Παρόλα αυτά, την ακούμε συνέχεια, ιδίως στις κηδείες.

`ΣΚΕΨΗ: Πώς θα μπορούσατε να βοηθήσετε τους ανθρώπους να καταλάβουν ότι οι νεκροί κοιμούνται στο χώμα και αυτό είναι πραγματικά ευχάριστο, με την έννοια ότι αναπαύονται πραγματικά και δεν γνωρίζουν πόνο και δυστυχία;`