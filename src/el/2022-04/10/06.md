---
title:  Η Αποψη Της Αγιας Γραφης
date:  01/12/2022
---

`Διαβάστε Α’Ιωάννου 5:3-12. Γιατί ο απ. Ιωάννης περιορίζει την αιώνια ζωή μόνο σε εκείνους που είναι εν Χριστώ;`

Η Βιβλική διδασκαλία της υπό όρους αθανασίας της ανθρώπινης ύπαρξης - σε αντίθεση με την αντι-Βιβλική θεωρία της φυσικής αθανασίας της ψυχής -  διατυπώνεται ρητά στην Α’Ιωάν. 5:11-12. Για να κατανοήσουμε το νόημα αυτών των σημαντικών εδαφίων, πρέπει να θυμόμαστε ότι μόνο η Θεότητα έχει την αθανασία (Α’Τιμ. 6:15-16) και είναι η μόνη Πηγή ζωής (Ψαλ. 36:9, Κολ. 1:15-17, Εβρ. 1:2).

Όταν η αμαρτία εισήλθε στον κόσμο με την πτώση του Αδάμ και της Εύας (Γέν. 3), οι ίδιοι και όλοι οι απόγονοί τους ήρθαμε κάτω από την κατάρα του φυσικού θανάτου και χάσαμε το δώρο της αιώνιας ζωής. Όμως ο στοργικός Θεός μας εφάρμοσε το σχέδιο της σωτηρίας για τους ανθρώπους, ώστε να ανακτήσουν την αιώνια ζωή, τη ζωή που έπρεπε να τους ανήκει από την αρχή. Όπως έγραψε ο Παύλος: «καθώς μας έκλεξε διαμέσου αυτού πριν από τη δημιουργία του κόσμου, για να είμαστε άγιοι και χωρίς ψεγάδι μπροστά Του με αγάπη» Εφεσ. 1:4.

Ο απ. Παύλος εξηγεί ότι όπως «διαμέσου ενός ανθρώπου (του Αδάμ) η αμαρτία μπήκε μέσα στον κόσμο, και με την αμαρτία ο θάνατος», έτσι διαμέσου ενός ανθρώπου, του Ιησού Χριστού, το γενναιόδωρο δώρο της αιώνιας ζωής έγινε διαθέσιμο «σε όλους τους ανθρώπους» (Ρωμ. 5:12-21). Ο Παύλος εδώ κάνει μια ξεκάθαρη αναφορά σε έναν κυριολεκτικό Αδάμ που έφερε την αμαρτία και τον θάνατο σε αυτόν τον κόσμο. Δεν μπορεί κανείς να κατανοήσει τίποτα στην Αγία Γραφή χωρίς έναν κυριολεκτικό Αδάμ που, μέσω της παράβασης, έφερε την αμαρτία και τον θάνατο στον κόσμο μας.

Έτσι, ο απ. Ιωάννης προσθέτει: «Ο Θεός έδωσε σε μας αιώνια ζωή, κι αυτή η ζωή είναι μέσα στον Υιό Του. Εκείνος που έχει τον Υιό, έχει τη ζωή∙ εκείνος που δεν έχει τον Υιό του Θεού, τη ζωή δεν έχει» Α’Ιωάν. 5:11-12.

Η όλη εικόνα γίνεται πιο ξεκάθαρη υπό το φως των δηλώσεων του Ιησού: «Καθένας που βλέπει τον Υιό και πιστεύει σ’ αυτόν, να έχει αιώνια ζωή, και εγώ θα τον αναστήσω κατά την έσχατη ημέρα» (Ιωάν. 6:40), και, «Εγώ είμαι η ανάσταση και η ζωή∙ αυτός που πιστεύει σε μένα, και αν πεθάνει, θα ζήσει» (Ιωάν. 11:25).

Αυτό σημαίνει ότι η αιώνια ζωή είναι ένα δώρο του Θεού μόνο μέσω του Χριστού, το οποίο εξασφαλίζεται προς το παρόν αλλά απολαμβάνεται πλήρως μόνο μετά την τελική ανάσταση των δικαίων. Το συμπέρασμα είναι πολύ απλό: Εφόσον η αιώνια ζωή παρέχεται μόνο σε όσους έχουν τον Χριστό, τότε όσοι δεν έχουν τον Χριστό δεν έχουν αιώνια ζωή (Α’Ιωάν. 5:11-12). Αντίθετα, η θεωρία της φυσικής αθανασίας της ψυχής χορηγεί αιώνια ζωή - είτε στον παράδεισο είτε στην κόλαση - σε όλους τους ανθρώπους, ακόμη και σε εκείνους που δεν είναι εν Χριστώ. Όσο δημοφιλής και αν είναι αυτή η διδασκαλία, δεν είναι από την Αγία Γραφή.