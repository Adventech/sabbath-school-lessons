---
title:  Μυστυκισμος
date:  04/12/2022
---

Ο κόσμος μας έχει πλημμυρίσει από τα ισχυρά κύματα του μυστικισμού. Η λέξη μυστικισμός είναι ένας σύνθετος όρος που περικλείει μια τεράστια ποικιλία ιδεών. Από θρησκευτική άποψη, η λέξη υπονοεί την ένωση του ατόμου με το Θείο ή το Απόλυτο σε κάποιο είδος πνευματικής εμπειρίας ή έκστασης. Αυτό χαρακτηρίζει τη λατρευτική εμπειρία ακόμη και ορισμένων εκκλησιών. Τα φαινόμενα μπορεί να ποικίλλουν σε μορφή και ένταση, αλλά η τάση είναι πάντοτε η αντικατάσταση της αυθεντίας του Γραπτού Λόγου του Θεού από τις δικές μας υποκειμενικές εμπειρίες. Σε κάθε περίπτωση, χάνεται μεγάλο μέρος της δογματικής λειτουργίας της Αγίας Γραφής και ο χριστιανός παραμένει ευάλωτος στις δικές του εμπειρίες. Αυτού του είδους η υποκειμενική θρησκεία δεν παρέχει προστασία απέναντι καμιάς πλάνης, ιδίως του έσχατου καιρού.

`Διαβάστε  Ματθ 7:21-27. Υπό το φως των λόγων του ίδιου του Ιησού, τι σημαίνει να χτίζουμε το πνευματικό μας σπίτι πάνω σε βράχο και τι σημαίνει να το χτίζουμε πάνω στην άμμο;`

Υπάρχει μια ισχυρή τάση στον μεταμοντέρνο χριστιανικό κόσμο να υποβαθμίζει τη σημασία των Βιβλικών δογμάτων, θεωρώντας τα ως ανιαρούς απόηχους μιας ξεπερασμένης μορφής θρησκείας. Κατά τη διαδικασία αυτή, οι διδασκαλίες του Χριστού αντικαθίστανται τεχνητά από το πρόσωπο του Χριστού - υποστηρίζοντας, για παράδειγμα, ότι κάποια Βιβλική ιστορία δεν μπορεί να είναι αληθινή, επειδή ο Ιησούς, όπως Τον αντιλαμβάνονται, δεν θα επέτρεπε ποτέ να συμβεί αυτό που γράφτηκε. Τα προσωπικά συναισθήματα και η προτίμηση καταλήγουν να είναι τα κριτήρια για την ερμηνεία των Γραφών ή ακόμη και για την απόλυτη απόρριψη όσων η Αγία Γραφή διδάσκει ξεκάθαρα, όπως για την υπακοή στον Θεό, η οποία, όπως είπε ο Ιησούς, είναι τόσο απαραίτητη για να οικοδομήσει κανείς το σπίτι του πάνω σε βράχο.

Όσοι πιστεύουν ότι δεν έχει σημασία τι πιστεύουν στο δόγμα αρκεί να πιστεύουν στον Ιησού Χριστό, βρίσκονται σε επικίνδυνο έδαφος. Οι Ρωμαίοι ιεροεξεταστές που καταδίκασαν σε θάνατο αμέτρητους Διαμαρτυρόμενους πίστευαν στον Ιησού Χριστό. Εκείνοι που είχαν εκβάλει δαιμόνια στο όνομα του Χριστού (Ματθ. 7/ζ 22), είχαν πιστέψει σε Αυτόν.

«Η γνώμη ότι δεν έχει σημασία τι ακριβώς πιστεύουν οι άνθρωποι είναι ένα από τα πιο επιτυχημένα τεχνάσματα του Σατανά. Αυτός γνωρίζει ότι η αλήθεια την οποία δέχεται κανείς με αγάπη εξαγιάζει την ψυχή εκείνων που τη δέχονται. Γι’ αυτό και προσπαθεί διαρκώς να αντικαταστήσει την αλήθεια με ψευδείς θεωρίες, με μυθεύματα, με ένα διαφορετικό ευαγγέλιο.» Ε. Χουάιτ, Τ.Π.Σ. σελ.621

`ΣΚΕΨΗ: Πώς μπορούμε να καταπολεμήσουμε την πολύ ανθρώπινη τάση να αφήνουμε τα συναισθήματα και τις επιθυμίες μας να γίνονται η αιτία να κάνουμε πράγματα αντίθετα με τον Λόγο του Θεού;`