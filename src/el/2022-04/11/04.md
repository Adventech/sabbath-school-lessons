---
title:  Μετενσαρκωση
date:  06/12/2022
---

Η παγανιστική αντίληψη περί αθάνατης ψυχής αποτελεί τη βάση για την αντι-Βιβλική θεωρία της μετενσάρκωσης της ψυχής ή της μετεμψύχωσης. Η θεωρία αυτή έχει υιοθετηθεί από ορισμένες μεγάλες παγκόσμιες θρησκείες. Ενώ οι περισσότεροι χριστιανοί πιστεύουν στην ύπαρξη μιας αθάνατης ψυχής που παραμένει σε έναν μόνιμο παράδεισο ή κόλαση μετά τον θάνατο, εκείνοι που πιστεύουν στη μετενσάρκωση θεωρούν ότι η αθάνατη ψυχή περνάει από πολλούς κύκλους θανάτου και αναγέννησης εδώ στη γη.

Για ορισμένους, η μετενσάρκωση θεωρείται ότι είναι μια διαδικασία πνευματικής εξέλιξης που επιτρέπει στο πνεύμα να επιτυγχάνει όλο και μεγαλύτερα επίπεδα γνώσης και ηθικής στο ταξίδι του προς την τελειότητα. Οι Ινδουιστές πιστεύουν ότι η αιώνια ψυχή περνάει από μια εξέλιξη της συνείδησης σε έξι κατηγορίες ζωής: υδρόβια, φυτά, ερπετά και έντομα, πουλιά, ζώα και άνθρωποι, συμπεριλαμβανομένων των κατοίκων του ουρανού.

`Διαβάστε Εβρ. 9:25-28 και Α’Πέτ. 3:18. Εφόσον ο Ιησούς πέθανε μόνο μία φορά και ομοίως όλοι οι άνθρωποι πεθαίνουν μόνο μία φορά, γιατί ακόμη και μερικοί υποτιθέμενοι Χριστιανοί πιστεύουν σε κάποια μορφή μετενσάρκωσης;`

Πολλοί άνθρωποι πιστεύουν όχι σε αυτό που θα έπρεπε να πιστεύουν αλλά σε αυτό που θέλουν να πιστεύουν. Αν μια θεωρία τούς φέρνει υπαρξιακή γαλήνη και άνεση, αυτό είναι αρκετό για να διευθετήσουν τη συζήτηση. Όμως, για όσους παίρνουν στα σοβαρά την Αγία Γραφή, δεν υπάρχει περίπτωση να δεχτούν τη θεωρία της μετενσάρκωσης.

1ον) η θεωρία αυτή έρχεται σε αντίθεση με τις Βιβλικές διδασκαλίες για τη θνητότητα της ψυχής και την ανάσταση του σώματος (Α’Θεσ. 4:13-18). 2ον) αναιρεί το δόγμα της σωτηρίας με χάρη μέσω της πίστης στο λυτρωτικό έργο του Ιησού Χριστού (Εφεσ. 2:8-10) και το αντικαθιστά με ανθρώπινα έργα. 3ον) έρχεται σε αντίθεση με τη Βιβλική διδασκαλία ότι το αιώνιο πεπρωμένο κρίνεται για πάντα από τις αποφάσεις του ατόμου σε αυτή τη ζωή (Ματθ. 22:1-14, 25:31-46). 4ον) υποβαθμίζει το νόημα και τη σημασία της δεύτερης έλευσης του Χριστού (Ιωάν.14:1-3). Και 5ον) προτείνει μετά θάνατον ευκαιρίες για να ξεπεράσει κάποιος τις παγίδες της ζωής του, κάτι που είναι αντι-Βιβλικό (Εβρ. 9:27).

Εν ολίγοις, η ιδέα της μετενσάρκωσης δεν έχει θέση στη χριστιανική πίστη.