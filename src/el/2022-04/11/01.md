---
title:  Απατες Των Εσχατων Ημερων
date:  03/12/2022
---

> <p>Εδαφιο Μνημης</p>
>  «Και δεν είναι τίποτε το θαυμαστό∙ επειδή, ο ίδιος ο Σατανάς μετασχηματίζεται σε άγγελο φωτός. Δεν είναι, λοιπόν, μεγάλο αν και οι διάκονοί του μετασχηματίζονται σε διακόνους της δικαιοσύνης∙ που το τέλος τους θα είναι σύμφωνα με τα έργα τους» Β’Κορινθίους 11:14-15.

### Για τη μελέτη αυτής της εβδομάδας, διαβάστε
Ματθ. 7:21-27, Ιωάν. 11:40-44, Α’Πέτ. 3:18, Α’Σαμ. 28:3-25, Εφεσ. 6:10-18.

Ο σύγχρονος κόσμος μας έχει γίνει ένα χωνευτήρι του υπερφυσικού και του μυστικιστικού, με τη βοήθεια του Χόλιγουντ, το οποίο δεν έχει κανένα πρόβλημα να κάνει ταινίες με θρησκευτικά και μυστικιστικά θέματα σε ένα συνονθύλευμα λάθους και εξαπάτησης. Το πρώτο ψέμα: «Σίγουρα δεν θα πεθάνετε» (Γέν. 3:4) έχει επίσης εμπνεύσει μερικά από τα πιο πολυδιαβασμένα βιβλία και τις πιο δημοφιλείς ταινίες των τελευταίων δεκαετιών, καθώς και πολλά δημοφιλή βιντεοπαιχνίδια. Αναμφισβήτητα, είμαστε εκτεθειμένοι και δελεασμένοι από το μαγεμένο έδαφος του Σατανά, το οποίο μπορεί να εμφανιστεί με μυριάδες μορφές και μάλιστα, σε ορισμένες περιπτώσεις, μπορεί να έρθει κρυμμένο κάτω από το προσωπείο της επιστήμης.

Ένα από τα πιο παραπλανητικά φαινόμενα είναι αυτό που ονομάστηκε επιθανάτια εμπειρία, όπου όσοι είχαν πεθάνει επέστρεφαν στη ζωή με ιστορίες για μια μεταθανάτια ζωή. Πολλοί άνθρωποι θεώρησαν αυτά τα γεγονότα ως απόδειξη μιας αθάνατης ψυχής!

Κατά τη διάρκεια αυτής της εβδομάδας θα εξετάσουμε ορισμένες πλάνες που θα υπάρχουν πριν από το τέλος του κόσμου, όπως ο μυστικισμός, η επιθανάτια εμπειρία, η μετενσάρκωση, η νεκρομαντεία, η λατρεία των προγόνων, και άλλες. Πρόκειται για επικίνδυνα θέματα που πρέπει να γνωρίζουμε, χωρίς όμως να εκθέτουμε τους εαυτούς μας στις επιρροές τους.