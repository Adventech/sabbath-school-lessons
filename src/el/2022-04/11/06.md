---
title:  Προσωποποιησεις Και Αλλες Εμφανισεις
date:  08/12/2022
---

Παρόμοιες με τη νεκρομαντεία είναι οι δαιμονικές προσωποποιήσεις των νεκρών και άλλες δαιμονικές εμφανίσεις. Οι προσωποποιήσεις μπορεί να έχουν τη μορφή νεκρού μέλους της οικογένειας, φίλου ή οποιουδήποτε άλλου. Τόσο η φυσική εμφάνιση όσο και η φωνή μοιάζουν πολύ με αυτές του νεκρού. Όλες αυτές οι Σατανικές απάτες θα χρησιμοποιηθούν για να εξαπατήσουν όσους δεν είναι σταθερά θεμελιωμένοι στον Λόγο του Θεού. Η Ε. Χουάιτ προειδοποιεί: «Προσωποποιημένοι από τα απατηλά αυτά πνεύματα, οι απόστολοι παριστάνονται ότι φάσκουν και αντιφάσκουν με ό,τι έγραψαν κατά την επίγεια ζωή τους κατά την υπαγόρευση του Αγίου Πνεύματος.» Τ.Π.Σ. σελ. 664 Επιπλέον γράφει: «Το κορύφωμα του μεγάλου δράματος της εξαπάτησης θα αποτελέσει η προσωποποίηση του Χριστού από τον ίδιο τον Σατανά» Τ.Π.Σ. σελ. 745

`Διαβάστε Β’Κορ. 11:14-15 και Εφεσ. 6:10-18. Ποιες πρέπει να είναι οι δικλείδες ασφαλείας μας ενάντια σε τέτοιες δαιμονικές πλάνες;`

Ο απ. Παύλος μας προειδοποιεί ότι: «η πάλη μας δεν είναι ενάντια σε αίμα και σάρκα, αλλά ενάντια στις αρχές, ενάντια στις εξουσίες, ενάντια στους κοσμοκράτορες του σκότους τούτου του αιώνα, ενάντια στα πνεύματα της πονηρίας στα επουράνια» Εφεσ. 6:12. Μπορούμε να προστατευτούμε ενάντια σε αυτές τις πλάνες μόνο με το να είμαστε ντυμένοι με την πανοπλία του Θεού που περιγράφεται στην Εφεσ. 6:13-18.

Οι Σατανικές παρουσίες και οι εμφανίσεις μπορεί να είναι πολύ τρομακτικές και παραπλανητικές, αλλά δεν μπορούν να παραπλανήσουν εκείνους που προστατεύονται από τον Θεό και στηρίζονται στον Λόγο Του. Από δογματική άποψη, όσοι πιστεύουν στο Βιβλικό δόγμα της υπό όρους αθανασίας των ανθρώπων, γνωρίζουν ότι οποιαδήποτε εμφάνιση ή επικοινωνία με τους νεκρούς είναι Σατανικής προέλευσης και πρέπει να απορριφθεί με την ισχυρή χάρη του Θεού. Και πάλι, ανεξάρτητα από το πόσο ισχυρή, πειστική και φαινομενικά πραγματική είναι η φανέρωση, πρέπει πάντα να μένουμε σταθεροί στη διδασκαλία ότι οι νεκροί κοιμούνται στον τάφο.

Φανταστείτε, όμως, να χάσετε ένα αγαπημένο σας πρόσωπο και μετά να πιστεύετε ότι αυτό το ίδιο αγαπημένο πρόσωπο σάς εμφανίζεται. Και σας εκφράζει την αγάπη του, και σας λέει πόσο του λείπετε, και λέει πράγματα που, ναι, μόνο εκείνο θα ήξερε! Και λέει ότι τώρα είναι σε ένα καλύτερο μέρος! Αν κάποιος δεν είναι απόλυτα θεμελιωμένος σε αυτά που διδάσκει η Αγία Γραφή για την κατάσταση των νεκρών, σκεφτείτε πόσο εύκολα θα μπορούσε να πέσει σε αυτή την πλάνη. Ειδικά επειδή θέλει να την πιστέψει.

`ΣΚΕΨΗ: Τι σημαίνει να φορέσουμε την πανοπλία του Θεού; Πώς,  όχι μόνο στην αντιμετώπιση των απατών των έσχατων καιρών, αλλά στην καθημερινότητα το κάνουμε αυτό σε κάθε τομέα της ζωής μας;`