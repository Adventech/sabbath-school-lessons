---
title:  Επιθανατιες Εμπειριες
date:  05/12/2022
---

Μερικά από τα πιο δημοφιλή σύγχρονα επιχειρήματα για την απόδειξη της θεωρίας της φυσικής αθανασίας της ψυχής, είναι οι επιθανάτιες εμπειρίες. Στο βιβλίο του, Life After Life, ο Raymond A. Moody, παρουσίασε τα αποτελέσματα της πενταετούς μελέτης του σε περισσότερους από εκατό ανθρώπους που βίωσαν τον κλινικό θάνατο και αναβίωσαν. Τα άτομα αυτά ισχυρίστηκαν ότι είδαν ένα στοργικό και ζεστό ον από φως πριν επανέλθουν στη ζωή. Αυτό θεωρήθηκε ως «συναρπαστική απόδειξη της επιβίωσης του ανθρώπινου πνεύματος πέρα από το θάνατο.» Με την πάροδο των ετών, πολλά άλλα παρόμοια βιβλία έχουν εκδοθεί, προωθώντας την ίδια ιδέα. (Δείτε μάθημα 2).

`Διαβάστε τις αναστάσιμες διηγήσεις: Α’Βασ. 17:22-24, Β’ Βασ. 4:34-37, Μάρ. 5:41-43, Λουκ. 7:14-17 και Ιωάν. 11:40-44. Πόσες από αυτές μιλούν για κάποιου είδους συνειδητή ύπαρξη όσο οι αναστημένοι ήταν νεκροί; Γιατί είναι σημαντική αυτή η απάντηση;`

Όλες οι επιθανάτιες εμπειρίες που αναφέρονται στη σύγχρονη βιβλιογραφία αφορούν ανθρώπους που θεωρούνται κλινικά νεκροί αλλά δεν είναι πραγματικά νεκροί, σε αντίθεση με τον Λάζαρο, ο οποίος ήταν νεκρός για τέσσερις ημέρες και το σώμα του σάπιζε (Ιωάν. 11:39). Ούτε ο Λάζαρος ούτε κανένας από εκείνους που αναστήθηκαν από τους νεκρούς στους Βιβλικούς χρόνους δεν ανέφεραν ποτέ κάποια μεταθανάτια εμπειρία, είτε στον παράδεισο, είτε στο καθαρτήριο, είτε στην κόλαση. Η σιωπή τους αυτή είναι ένα επιχείρημα που βρίσκεται σε πλήρη συμφωνία με τις Βιβλικές διδασκαλίες για την ασυνείδητη κατάσταση των νεκρών!

Τι γίνεται όμως με τις επιθανάτιες εμπειρίες που τόσο συχνά διηγούνται σήμερα; Δεχόμενοι τη Βιβλική διδασκαλία για την ασυνειδησία των νεκρών (Ιώβ 3:11-13, Ψαλ. 115:17,  146:4, Εκκ. 9:10), μας μένουν δύο βασικές πιθανότητες: είτε πρόκειται για φυσική ψυχοχημική παραίσθηση υπό ακραίες συνθήκες, είτε μπορεί να είναι μια υπερφυσική, Σατανική και παραπλανητική εμπειρία (Β’Κορ. 11:14). Η Σατανική πλάνη θα μπορούσε πράγματι να είναι η εξήγηση, ειδικά επειδή σε ορισμένες περιπτώσεις οι άνθρωποι αυτοί ισχυρίζονται ότι μίλησαν με τους νεκρούς συγγενείς τους! Θα μπορούσε όμως να είναι ένας συνδυασμός και των δύο παραγόντων.

Με αυτή την πλάνη να είναι διαδεδομένη και τόσο πειστική για πολλούς, είναι ζωτικής σημασίας να επιμείνουμε σταθερά στη διδασκαλία του Λόγου του Θεού, παρά τις όποιες εμπειρίες μπορεί να έχουμε εμείς ή άλλοι, που έρχονται σε αντίθεση με ό,τι διδάσκει η Αγία Γραφή.

`ΣΚΕΨΗ: Πόσο δελεαστικό είναι το γεγονός ότι οι επιθανάτιες εμπειρίες έρχονται τώρα συχνά με την έγκριση της “επιστήμης”. Τι μας διδάσκει αυτό για το πόσο προσεκτικοί πρέπει να είμαστε ακόμη και σε πράγματα που η επιστήμη υποτίθεται ότι αποδεικνύει;`