---
title:  Συνεπειες Της Αμαρτιας
date:  05/10/2022
---

`Με βάση τη Γέν. 3:7-19 και τη Ρωμ. 5:12, ποιες ήταν οι κύριες συνέπειες της αμαρτίας;`

Συνεπαρμένη από την πειστική ομιλία του φιδιού, η Εύα δεν πρόβλεψε τις εκτεταμένες συνέπειες του δρόμου που ακολουθούσε. Από μόνη της η πράξη της κατανάλωσης του απαγορευμένου καρπού δεν ήταν τόσο σημαντική όσο αυτό που πραγματικά αντιπροσώπευε. Με μια τέτοια πράξη ανυπακοής, η Εύα αθέτησε την πίστη της στον Θεό και ανέλαβε μια νέα πίστη στον Σατανά.

Η Γένεση 3:περιγράφει την πτώση του Αδάμ και της Εύας και μερικές από τις πιο τραγικές συνέπειές της. Από θεολογική άποψη, και οι δύο κυριεύτηκαν από φόβο για τον Θεό και κρύφτηκαν από Αυτόν (Γέν. 3:8). Από ψυχοκοινωνική άποψη, ντράπηκαν για τον εαυτό τους και άρχισαν να κατηγορούν ο ένας τον άλλον (Γέν. 3:7, 9-13). Από σωματική άποψη, θα ίδρωναν, θα ένιωθαν πόνο και τελικά θα πέθαιναν (Γέν. 3:16-19). Και από οικολογική άποψη, ο φυσικός κόσμος είχε εκφυλιστεί (Γέν. 3:17-18).

Ο Κήπος της Εδέμ δεν ήταν πλέον το όμορφο και ευχάριστο μέρος που ήταν πριν. «Όταν παρατήρησαν τα πρώτα σημεία της φθοράς στα λουλούδια που μαραίνονταν και στα φύλλα που έπεφταν, ο Αδάμ και η σύντροφός του θρήνησαν ακόμη περισσότερο από ό,τι οι άνθρωποι θρηνούν τώρα για τους νεκρούς τους. Ο θάνατος των μικρών και ντελικάτων λουλουδιών πραγματικά προξένησε λύπη. Όταν όμως τα μεγάλα δένδρα άρχισαν να ρίχνουν τα φυλλώματά τους, η σκηνή αυτή έφερε ζωηρά στη σκέψη τους το θλιβερό γεγονός ότι ο θάνατος αποτελεί τον κλήρο κάθε ζωντανής ύπαρξης.» Ε. Χουάιτ, Π.Π. σελ. 42

Ο Αδάμ και η Εύα δεν πέθαναν αμέσως, με την έννοια ότι έπαψαν να ζουν, αλλά ότι την ίδια ακριβώς ημέρα έλαβαν τη θανατική τους καταδίκη. Ο Κύριος είπε στον Αδάμ: «με τον ιδρώτα του προσώπου σου θα τρως το ψωμί σου, μέχρις ότου επιστρέψεις στη γη, από την οποία πάρθηκες∙ επειδή γη είσαι και σε γη θα επιστρέψεις» (Γέν. 3:19). Η πτώση έφερε πράγματι τραγικές συνέπειες για όλη την ανθρωπότητα. Ο απ. Παύλος εξηγεί ότι: «Γι’ αυτό όπως διαμέσου ενός ανθρώπου η αμαρτία μπήκε μέσα στον κόσμο, και με την αμαρτία ο θάνατος, και με τον τρόπο αυτό ο θάνατος πέρασε μέσα σε όλους τους ανθρώπους, για τον λόγο ότι όλοι αμάρτησαν» (Ρωμ. 5:12).

Το θλιβερό και οδυνηρό γεγονός είναι ότι, όπως ακριβώς υπέφερε η ανθρωπότητα σε όλες τις εποχές, έτσι και εμείς σήμερα υποφέρουμε από τις συνέπειες αυτού που συνέβη στην Εδέμ. Πόσο ευγνώμονες μπορούμε να είμαστε, όμως, που χάρη στον Ιησού και τον Σταυρό έχουμε την ελπίδα της αιώνιας ζωής σε έναν κόσμο όπου η αμαρτία δεν θα αναστηθεί ποτέ ξανά.

`ΣΚΕΨΗ: Καθώς αναλογιζόμαστε την τραγική εμπειρία της Εύας, τι`

διδάγματα μπορούμε να αντλήσουμε από αυτήν σχετικά με τις συνέπειες των δικών μας αμαρτωλών πράξεων;