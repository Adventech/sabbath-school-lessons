---
title:  Εξαπατημενος Απο Το Φιδι
date:  03/10/2022
---

`Διαβάστε Γένεση 3:1-7. Με ποια κριτήρια επέλεξε η Εύα ανάμεσα στο λόγο του Θεού και στο λόγο του φιδιού; `

Η Γένεση 3:είναι ένα από τα πιο σαφή παραδείγματα της ψυχολογίας του πειρασμού. Ο Θεός είχε προειδοποιήσει τον Αδάμ και την Εύα ότι αν έτρωγαν από τον απαγορευμένο καρπό, θα πέθαιναν σίγουρα (Γέν. 2:16-17). Παίρνοντας τη μορφή φιδιού, ο Σατανάς χρησιμοποίησε διάφορες ρητορικές στρατηγικές για να παραπλανήσει την Εύα και να την οδηγήσει στην αμαρτία.

Πρώτον, γενίκευσε τη συγκεκριμένη απαγόρευση του Θεού. Την ρώτησε: «Στ’ αλήθεια, είπε ο Θεός: Μη φάτε από κάθε δέντρο τού παραδείσου;» (Γέν. 3:1). Η Εύα αντέτεινε ότι η απαγόρευση αφορούσε μόνο το συγκεκριμένο δέντρο, διότι αν ποτέ έτρωγαν από αυτό ή το άγγιζαν, θα πέθαιναν.

Στη συνέχεια, ο Σατανάς διέψευσε τη δήλωση του Θεού. Υποστήριξε κατηγορηματικά: «Σίγουρα δεν θα πεθάνετε» (Γέν. 3:4).

Και τέλος, ο Σατανάς κατηγόρησε τον Θεό ότι σκόπιμα απέκρυψε βασικές γνώσεις από εκείνη και τον σύζυγό της. Ο απατεώνας ισχυρίστηκε: «αλλ’ ο Θεός ξέρει ότι την ίδια ημέρα που θα φάτε απ’ αυτόν, τα μάτια σας θα ανοιχτούν, και θα είστε σαν θεοί, γνωρίζοντας το καλό και το κακό.» (Γέν. 3:5).

Η περιέργεια της Εύας την οδήγησε στο μαγεμένο έδαφος του Σατανά. Εκεί αναγκάστηκε να αποφασίσει είτε να παραμείνει πιστή στην περιοριστική εντολή του Θεού είτε να αγκαλιάσει τα σαγηνευτικά θέλγητρα του Σατανά. Αμφισβητώντας τον λόγο του Θεού, χρησιμοποίησε τις δικές της αισθήσεις -την εμπειρική μέθοδο, αυτή της προσωπικής παρατήρησης- για να αποφασίσει ανάμεσα στις δύο αντικρουόμενες δηλώσεις.

Πρώτον, είδε ότι από διατροφική άποψη, «το δέντρο ήταν καλό για τροφή». Δεύτερον, από αισθητική άποψη, είδε ότι «ήταν αρεστό στα μάτια». Τρίτον, από λογική ανάλυση, «το δέντρο ήταν επιθυμητό στο να δίνει γνώση». Ως εκ τούτου, στο μυαλό της, είχε σίγουρα βάσιμους λόγους να ακούσει τα λόγια του φιδιού και να φάει από το απαγορευμένο δέντρο. Δυστυχώς, αυτό ακριβώς έκανε.

Ορισμένοι υποστηρίζουν ότι όλες οι μορφές γνώσης είναι βάσιμες, αρκεί να διατηρούμε το καλό (Α’Θεσ. 5:21). Όμως οι τραγικές εμπειρίες του Αδάμ και της Εύας στον Κήπο της Εδέμ αποδεικνύουν ότι η γνώση, από μόνη της, μπορεί να είναι πολύ επιζήμια. Υπάρχουν κάποια πράγματα που, πράγματι, είναι καλύτερα να μη γνωρίζουμε.

`ΣΚΕΨΗ: Τι μας διδάσκει αυτή η αφήγηση σχετικά με το πόσο εύκολο είναι να εκλογικεύσουμε και να δικαιολογήσουμε τις αμαρτωλές μας επιλογές;`