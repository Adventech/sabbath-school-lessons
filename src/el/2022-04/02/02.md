---
title:  Δηλωσεις Σε Ενταση
date:  02/10/2022
---

Ο κόσμος, όπως προήλθε από τον Κύριο, ήταν τέλειος (Γέν. 1:31). Ο θάνατος ήταν μια άγνωστη εμπειρία για τον Αδάμ και την Εύα. Σε αυτό το πλαίσιο, ο Θεός ήρθε στον Κήπο της Εδέμ και προειδοποίησε: «Από κάθε δέντρο του παραδείσου θα τρως ελεύθερα, από το δέντρο της γνώσης του καλού και του κακού, όμως δεν θα φας απ’ αυτό∙ επειδή, την ίδια ημέρα που θα φας απ’ αυτό, θα πεθάνεις οπωσδήποτε» Γέν. 2:16-17.

`Πώς η Γένεση 2:16-17 δείχνει την πραγματικότητα της ελεύθερης βούλησης στην τελειότητα της Εδέμ; Δηλαδή, γιατί θα χρειαζόταν ο Θεός να τους προειδοποιήσει αν δεν μπορούσαν να επιλέξουν ελεύθερα; `

Κάποια στιγμή, μετά από αυτή την προειδοποίηση του Θεού, ο Σατανάς πήρε τη μορφή φιδιού και μπήκε στην Εδέμ. Η Εύα είδε το φίδι να τρώει με χαρά τον απαγορευμένο καρπό χωρίς να πεθάνει. «Αυτό το ίδιο είχε φάει από τον απαγορευμένο καρπό» (Ε. Χουάιτ, Π.Π. σελ. 34) και τίποτα δεν του είχε συμβεί.

`Διαβάστε τη Γέν. 3:1-4. Βάζοντας τον εαυτό σας στη θέση της Εύας, γιατί θα μπορούσαν αυτά τα λόγια να σας φαίνονταν πειστικά;`

Από τη σκοπιά της ανθρώπινης λογικής, το επιχείρημα του φιδιού ακουγόταν πολύ πιο πειστικό από ό,τι ο λόγος του Θεού. Πρώτα απ’ όλα, δεν υπήρχε καμία απόδειξη στον φυσικό κόσμο, μέχρι στιγμής, για την ύπαρξη της αμαρτίας και του θανάτου. Δεύτερον, το φίδι έτρωγε πράγματι τον απαγορευμένο καρπό και τον απολάμβανε πολύ. Επομένως, γιατί θα έπρεπε η Εύα να συγκρατηθεί από το να κάνει το ίδιο; Η εντολή του Θεού φαινόταν υπερβολικά περιοριστική και παράλογη.

Δυστυχώς, αποφασίζοντας μεταξύ των δύο αντικρουόμενων δηλώσεων, η Εύα αγνόησε τρεις βασικές αρχές: (1) η ανθρώπινη λογική δεν είναι πάντα ο ασφαλέστερος τρόπος αξιολόγησης πνευματικών θεμάτων∙ (2) ο Λόγος του Θεού μπορεί να μας φαίνεται παράλογος και χωρίς νόημα, αλλά είναι πάντα σωστός και αξιόπιστος∙ και (3) υπάρχουν πράγματα που δεν είναι κακά ή λάθος από μόνα τους, αλλά ο Θεός τα έχει επιλέξει ως δοκιμασία υπακοής.

Θα πρέπει να συνειδητοποιήσουμε ότι η εμπειρία της Εύας στον Κήπο της Εδέμ δεν είναι μια μεμονωμένη περίπτωση στο χρόνο. Κάθε μέρα και κάθε στιγμή πρέπει να αποφασίζουμε μεταξύ του Λόγου του Θεού και των σαγηνευτικών εκκλήσεων της κουλτούρας που μας περιβάλλει. Η επιλογή μας θα έχει αιώνιες συνέπειες.

`ΣΚΕΨΗ: Ποιοι είναι οι τρόποι με τους οποίους η σαφής διδασκαλία της Αγίας Γραφής συγκρούεται με τους τρόπους του κόσμου;`