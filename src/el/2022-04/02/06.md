---
title:  Η Πρωτη Ευαγγελικη Υποσχεση
date:  06/10/2022
---

`Διαβάστε Γένεση 3:15, 21. Ποια ελπίδα μπορεί να βρεθεί σε αυτά τα εδάφια για όλη την ανθρωπότητα; `

Η Γένεση 3:περιγράφει την τρομερή τραγωδία που κατέλαβε τον κόσμο μετά την πτώση. Τα πάντα άλλαξαν, και ο Αδάμ και η Εύα μπορούσαν να δουν την αντίθεση μεταξύ αυτού που ήταν ο κόσμος και αυτού που είχε γίνει.

Όμως, μέσα στην απογοήτευση και την απελπισία τους, ο Θεός τούς έδωσε σιγουριά για το παρόν και ελπίδα για το μέλλον. Πρώτον, καταράστηκε το φίδι με λόγια Μεσσιανικής ελπίδας. Διακήρυξε: «και θα στήσω έχθρα ανάμεσα σε σένα και στη γυναίκα, κι ανάμεσα στο σπέρμα σου και στο σπέρμα της∙ αυτό θα σου συντρίψει το κεφάλι, κι εσύ θα του λογχίσεις τη φτέρνα του» (Γέν. 3:15).

Η λέξη έχθρα (εβραϊκά eybah) υπονοεί όχι μόνο μια μακροχρόνια υπερκόσμια διαμάχη μεταξύ του καλού και του κακού, αλλά και μια προσωπική απέχθεια προς την αμαρτία, η οποία έχει εμφυτευτεί με τη χάρη του Θεού στον ανθρώπινο νου. Από τη φύση μας, είμαστε νεκροί εξαιτίας των παραβάσεων και των αμαρτιών μας (Εφεσ. 2:1,5) και δούλοι της αμαρτίας (Ρωμ. 6:20). Ωστόσο, η χάρη που εμφυτεύει ο Χριστός σε κάθε ανθρώπινη ζωή δημιουργεί μέσα μας εχθρότητα κατά του Σατανά. Και είναι αυτή η εχθρότητα, ένα Θεϊκό δώρο από την Εδέμ, που μας επιτρέπει να δεχτούμε τη σωτήρια χάρη Του. Χωρίς αυτή τη μεταμορφωτική χάρη και την ανανεωτική δύναμη, η ανθρωπότητα θα συνέχιζε να είναι αιχμάλωτη του Σατανά και υπηρέτης πάντα έτοιμος να εκτελεί τις διαταγές του.

Ο Κύριος χρησιμοποίησε στη συνέχεια μια θυσία ζώου για να απεικονίσει αυτή τη Μεσσιανική υπόσχεση (Γέν. 3:21). «Σύμφωνα με την ιδιαίτερη υπόδειξη του Θεού, ο Αδάμ πρόσφερε θυσία για την αμαρτία του. Αυτή η πράξη ήταν γι' αυτόν μία υπερβολικά επώδυνη τελετή. Έπρεπε να υψώσει το χέρι του και να αφαιρέσει τη ζωή που ο Θεός μόνο μπορούσε να δώσει. Τη στιγμή εκείνη για πρώτη φορά αντιμετώπισε το θάνατο. Καθώς αντίκριζε το αιματοβαμμένο θύμα να σπαρταράει με την αγωνία του θανάτου, έπρεπε να δει μακριά, με τα μάτια της πίστης, τον Υιό του Θεού που επρόκειτο να θυσιαστεί για χάρη του ανθρώπου.» Ε. Χουάιτ, Η ιστορία της Απολυτρώσεως, σελ. 31.

`Διαβάστε Β’ Κορ. 5:21 και Εβρ. 9:28. Τι διδάσκουν αυτά τα εδάφια για αυτό που αποκαλύφθηκε πρώτη φορά στην Εδέμ;`

Γνωρίζοντας ότι τελικά θα πέθαιναν (Γέν. 3:19, 2-24), ο Αδάμ και η Εύα έφυγαν από τον Κήπο της Εδέμ. Δεν έφυγαν όμως γυμνοί ή με τα δικά τους καλύμματα από φύλλα συκής (εδ.7). Ο ίδιος ο Θεός έκανε γι’ αυτούς δερμάτινους χιτώνες  και μάλιστα τους έντυσε (εδ.21), ένα σύμβολο της καλυπτόμενης δικαιοσύνης Του (Ζαχ. 3:1-5, Λουκ. 15:22). Ως εκ τούτου, ακόμη και τότε, στην Εδέμ είχε αποκαλυφθεί το ευαγγέλιο στην ανθρωπότητα.