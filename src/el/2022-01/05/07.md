---
title:  Περαιτέρω Μελέτη
date:  28/01/2022
---

Είναι πολύ σημαντικό το ότι ο απ. Παύλος στην προς Εβραίους επιστολή χρησιμοποιεί την κατάπαυση του Σαββάτου και όχι της Κυριακής, ως σύμβολο της σωτηρίας μέσω της χάρης που ο Θεός προσφέρει σε μας. Η χρήση της κατάπαυσης του Σαββάτου με αυτόν τον τρόπο υποδηλώνει ότι το Σάββατο ήταν αποδεκτό και τηρούταν από τους πιστούς. Όμως, από τον 2ο μ.Χ. αιώνα και μετά, βρίσκουμε στοιχεία μιας καθοριστικής αλλαγής στην εκκλησία. Η τήρηση του Σαββάτου έπαψε να θεωρείται σύμβολο σωτηρίας και, αντιθέτως, θεωρήθηκε σύμβολο υποταγής στον Ιουδαϊσμό και στην παλαιά διαθήκη, η οποία έπρεπε να αποφεύγεται. Η τήρηση του Σαββάτου ταυτίστηκε με τον «Ιουδαϊσμό». Για παράδειγμα, ο Ιγνάτιος της Αντιόχειας (γύρω στο 110 μ.Χ.) επισήμανε: «Εκείνοι που έζησαν σύμφωνα με τις παλαιότερες αρχές βρήκαν καινούρια ελπίδα. Δεν τηρούν πλέον το Σάββατο, αλλά την ημέρα του Κυρίου – την ημέρα που η ζωή μας αναστήθηκε με τον Χριστό.» - Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), p. 42. Παρόμοια, ο Μαρκίων υπέδειξε στους ακόλουθούς του να νηστέψουν το Σάββατο, ως ένα σημείο απόρριψης των Ιουδαίων και του Θεού τους, και ο Βικτωρίνος δεν ήθελε να γίνει αντιληπτό ότι «τηρούσε το Σάββατο των Ιουδαίων» (Israel and the Church, pp. 41-45). Ήταν η έλλειψη κατανόησης της τήρησης του Σαββάτου ως σύμβολο της σωτηρίας κατά χάριν, που οδήγησε στο τέλος του, μέσα στη Χριστιανική εκκλησία.

«Το Σάββατο λοιπόν είναι ένα σημείο της δύναμης του Χριστού για να μας αγιάσει. Σαν σημείο της αγιαστικής Του δύναμης, το Σάββατο δίνεται σε όλους όσοι δια του Χριστού αποτελούν μέρος του [πνευματικού] Ισραήλ του Θεού…

Το Σάββατο τους δείχνει τα έργα της δημιουργίας σαν μια απόδειξη της ισχυρής δύναμής Του για την απολύτρωση. Ενώ υπενθυμίζει τη χαμένη ειρήνη της Εδέμ, μιλά για την ειρήνη που ο Σωτήρας αποκαθιστά. Και κάθε αντικείμενο της φύσης επαναλαμβάνει την πρόσκλησή Του: “Έλθετε προς Με, πάντες οι κοπιώντες και πεφορτισμένοι, και Εγώ θέλω σας αναπαύσει.” (Ματθ. 11:28)» Έ. Χουάιτ, Ζ.Χ. σελ. 259.

**Ερωτήσεις για συζήτηση**

`1. Ποια είναι η σχέση ανάμεσα στην τήρηση του Σαββάτου και στην δικαιοσύνη μέσω πίστης;`

`2. Ποια είναι η διαφορά μεταξύ της πραγματικής τήρησης του Σαββάτου, με μια νομικίστικη τήρησή του; Πώς μπορούμε όχι μόνο να γνωρίζουμε τη διαφορά, αλλά και να τη βιώσουμε στην προσωπική μας τήρηση του Σαββάτου;`