---
title:  Η Γη Ως Τοπος Αναπαυσης
date:  23/01/2022
---

`Διαβάστε Γεν. 15:13-21. Τι υποσχέθηκε ο Θεός στον Αβραάμ;`

Όταν ο Θεός απελευθέρωσε το Ισραήλ από τη σκλαβιά της Αιγύπτου, σκοπός Του ήταν να φέρει τον λαό στη γη Χαναάν, όπου θα μπορούσαν να Τον υπηρετούν και να Τον υπακούν ελεύθερα (Έξ. 8:1,  Ψαλμ. 105:43-45), συμπεριλαμβανομένης και της απόλαυσης της ανάπαυσης του Σαββάτου που ο Φαραώ είχε απαγορεύσει (Έξ. 5:5). Η γη Χαναάν ήταν η κληρονομιά την οποία  ο Κύριος είχε υποσχεθεί στον πατέρα τους Αβραάμ επειδή είχε υπακούσει στη φωνή του Θεού και άφησε τον τόπο του για να πάει στην Γη της Επαγγελίας (Γεν. 11:31 - 12:4). Ο σκοπός του Θεού δεν ήταν απλώς να δώσει τη γη στον λαό για να την κατακτήσουν. Ο Κύριος τους έλκυε προς Εκείνον (Έξ. 19:4). Ο Θεός ήθελε να ζήσουν σε έναν τόπο όπου θα μπορούσαν να απολαύσουν μια προσωπική σχέση μαζί Του, χωρίς εμπόδια, και θα ήταν μάρτυρες στον κόσμο για το Ποιος είναι ο Αληθινός Θεός και τι έχει προσφέρει στον λαό Του. Όπως το Σάββατο της Δημιουργίας, έτσι και η γη Χαναάν ήταν το πλαίσιο το οποίο πρόσφερε τη δυνατότητα προσωπικής σχέσης με τον Λυτρωτή τους και συμμετοχής στο έλεός Του. Στο Δευτ. 12:1-14, ο Κύριος λέει στον λαό ότι θα εισέρχονταν στην ανάπαυση, όχι όταν έμπαιναν στη γη – αλλά όταν θα εξάγνιζαν τη γη από την ειδωλολατρία. Τότε, ο Κύριος θα έδειχνε στον εκλεκτό λαό Του το μέρος που θα κατοικούσε μαζί τους.

`Διαβάστε Έξ. 20:8-11 και Δευτ. 5:12-15. Ποια δύο γεγονότα υπενθυμίζει σε ανάμνηση του Σαββάτου, και πώς σχετίζονται μεταξύ τους;`

Ο Θεός συσχετίζει το Σάββατο της Δημιουργίας με την απελευθέρωση από την Αίγυπτο. Δίνει εντολή στον λαό να τηρεί το Σάββατο ως αναμνηστικό της Δημιουργίας και της απελευθέρωσής τους από την Αίγυπτο. Τόσο η Δημιουργία όσο και η Απολύτρωση κατοχυρώνονται στην εντολή του Σαββάτου. Όπως δεν δημιουργηθήκαμε αφ’ εαυτού μας, έτσι και δεν μπορούμε να σώσουμε τον εαυτό μας. Είναι ένα έργο που μόνο ο Θεός μπορεί να κάνει, και μέσω της ανάπαυσης αναγνωρίζουμε την εξάρτησή μας από Αυτόν, όχι μόνο για την ύπαρξή μας, αλλά και για τη σωτηρία μας. Η τήρηση του Σαββάτου είναι μια δυνατή έκφραση της σωτηρίας, μόνο μέσω πίστης.

`ΣΚΕΨΗ: Πώς μας βοηθάει η τήρηση του Σαββάτου να καταλάβουμε την πλήρη εξάρτησή μας από τον Θεό, όχι μόνο για την ύπαρξη, αλλά και για τη σωτηρία μας;`