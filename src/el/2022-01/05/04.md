---
title:  «Σημερα, Αν Ακουσετε Τη Φωνη Του»
date:  25/01/2022
---

`Διαβάστε Εβρ. 4:4-8. Ποιο είναι το νόημα του να εισέλθουμε στην κατάπαυση «σήμερα» σε σχέση με την τήρηση του Σαββάτου;`

Η απιστία της γενιάς της ερήμου, στάθηκε εμπόδιο στο να εισέλθουν στην κατάπαυση που τους είχε υποσχεθεί ο Θεός. Αλλά ο Κύριος συνεχώς παρακινούσε τον λαό Του να μπουν σε αυτήν την κατάπαυση και να μη σκληρύνουν την καρδιά τους. Ο απ. Παύλος επαναλαμβάνει αρκετές φορές ότι η υπόσχεση του Θεού παραμένει. (Εβρ. 4:1, 6, 9). Χρησιμοποιεί τα ρήματα καταλείπω και απολείπω για να τονίζει ότι «μένει σε μας η υπόσχεση (του Θεού)»  (Εβρ. 4:1). Το γεγονός ότι η πρόσκληση για κατάπαυση επαναλαμβανόταν την εποχή του Δαβίδ (Εβρ. 4:6, 7,  Ψαλμ. 95) σημαίνει ότι η υπόσχεση δεν είχε διεκδικηθεί και ότι ήταν ακόμα διαθέσιμη. Στην πραγματικότητα, ο απ. Παύλος λέει ότι η εμπειρία της αληθινής ανάπαυσης του Σαββάτου ήταν διαθέσιμη από την Δημιουργία (Εβρ. 4:3, 4).

Ο Θεός μας προσκαλεί «σήμερα» να εισέλθουμε στην κατάπαυση Του. Το «σήμερα» είναι ένα σημαντικό θέμα σε όλη την Αγία Γραφή. Όταν ο Μωυσής ανανέωσε τη διαθήκη του λαού Ισραήλ με τον Θεό στα σύνορα της Γης της Επαγγελίας, τόνισε τη σημασία του «σήμερα» (Δευτ. 5:3,  4:8,  6:6). Ήταν η στιγμή που έπρεπε να αναγνωρίσουν την πιστότητα του Θεού (Δευτ. 11:2-7) και να αποφασίσουν να υπακούσουν στον Κύριο (Δευτ. 5:1-3). Ομοίως, ο Ιησούς του Ναυή απευθύνθηκε στον τότε λαό: «Διαλέξτε σήμερα ποιον θέλετε να λατρεύετε» (Ναυή 24:15).

Κατά τον ίδιο τρόπο, «σήμερα» είναι η στιγμή της δικής μας απόφασης, είναι η στιγμή της ευκαιρίας ή η επικίνδυνη στιγμή, όπως ήταν πάντα για τον λαό του Θεού (Β’ Κορ. 6:2). Η λέξη «σήμερα» εμφανίζεται πέντε φορές στην Εβρ. 3:και 4. Τονίζει τη σημασία του να ακούμε τη φωνή του Θεού (Εβρ. 3:7, 15,  4:7) επειδή όταν αποτυγχάνουμε στο να ακούμε τη φωνή του Κυρίου και να πιστεύουμε στον Λόγο Του, οδηγούμαστε σε παρακοή και σκλήρυνση της καρδιάς μας. Θα μπορούσε ακόμα και να αναβάλει την είσοδό μας στην ουράνια Χαναάν, όπως καθυστέρησε η γενιά της ερήμου να εισέλθει στην επίγεια Χαναάν.

Όμως, ο Ιησούς νίκησε τους εχθρούς μας (Εβρ. 2:14-16) και   εγκαινίασε μια νέα διαθήκη (Εβρ. 8-10). Έτσι, μπορούμε να «πλησιάσουμε με παρρησία στον θρόνο της χάρης» (Εβρ. 4:14-16). Η κλήση «σήμερα» μας καλεί να αναγνωρίσουμε ότι ο Θεός υπήρξε Πιστός σε μας και μας έχει δώσει κάθε λόγο να δεχθούμε την πρόσκλησή Του τώρα αμέσως, χωρίς καθυστέρηση.

`ΣΚΕΨΗ: Ποιες πνευματικές αποφάσεις πρέπει να πάρουμε «σήμερα» που δεν παίρνουν αναβολή; Ποια ήταν η εμπειρία σας στο παρελθόν όταν καθυστερήσατε να κάνετε αμέσως το θέλημα του Θεού;`