---
title:  Μια Προγευση Της Νεας Δημιουργιας
date:  27/01/2022
---

`Συγκρίνετε Εξ. 20:8-11, Δευτ. 5:12-15 και Εβρ. 4:8-11. Ποιες διαφορές βρίσκετε σχετικά με το νόημα της κατάπαυσης του Σαββάτου;`

Όπως έχουμε ήδη δει, αυτά τα εδάφια στην Έξοδο και στο Δευτερονόμιο μας καλούν να ανατρέξουμε στο παρελθόν. Μας παροτρύνουν να αναπαυθούμε το Σάββατο για να γιορτάσουμε την ολοκλήρωση της Δημιουργίας και το Απολυτρωτικό έργο του Θεού. Ωστόσο, η Εβρ. 4/δ΄9-11 μας καλεί να ατενίσουμε στο μέλλον. Μας λέει ότι ο Θεός έχει προετοιμάσει μια ανάπαυση Σαββάτου που θα υπάρχει και στο μέλλον. Μας προτείνει μια νέα διάσταση της τήρησης του Σαββάτου. Η κατάπαυση του Σαββάτου όχι μόνο υπενθυμίζει τις νίκες του Κυρίου στο παρελθόν, αλλά γιορτάζει τις υποσχέσεις του Θεού για το μέλλον.

Η μελλοντική διάσταση για την τήρηση του Σαββάτου ήταν πάντα σε ισχύ, αλλά συχνά παραμελείται. Μετά την πτώση, ήρθε να υπενθυμίσει την υπόσχεση ότι κάποια μέρα ο Θεός θα έδινε ξανά στη Δημιουργία την αρχική της δόξα, μέσω του Μεσσία. Ο Θεός μάς προστάζει να γιορτάζουμε το απολυτρωτικό Του έργο διαμέσου της τήρησης του Σαββάτου, διότι το Σάββατο παραπέμπει στην κορύφωση της Απολύτρωσης μέσα από μια νέα δημιουργία. Η τήρηση του Σαββάτου είναι η προσμονή για τον Ουρανό σε αυτόν τον αμαρτωλό κόσμο.

Αυτό ήταν πάντα ξεκάθαρο στην Ιουδαϊκή παράδοση. Το βιβλίο   “Η ζωή του Αδάμ και της Εύας” (in James H. Charlesworth, ed., The Old Testament Pseudepigrapha, vol. 2, [New Heaven, CT; London: Yale University Press, 1985], p. 18), ένα έργο μεταξύ του 100 π.Χ. και 200 μ.Χ. λέει: «Η έβδομη μέρα είναι το σημείο της Ανάστασης, η κατάπαυση της επερχόμενης εποχής». Μια αρχαία Ιουδαϊκή πηγή αναφέρει: Η κατάπαυση της επερχόμενης εποχής είναι “η μέρα της αγίας κατάπαυσης του Σαββάτου για την αιωνιότητα” Jacob Neusner, The Mishnah, A New Translation (New Heaven, CT: Yale University Press, 1988), p. 873.  Μια άλλη, μεταγενέστερη πηγή (The Othiot of Rabbi Akiba) λέει: «Το Ισραήλ είπε ενώπιον του Μόνου Αγίου, Ευλογημένος να είναι, “Κύριε του κόσμου, αν φυλάξουμε τις εντολές Σου, ποια θα είναι η ανταμοιβή μας;” Και Εκείνος τους απάντησε: “Ο επερχόμενος κόσμος”. Και εκείνοι Του είπαν: “Δείξε μας με τι μοιάζει.” Και Εκείνος τους έδειξε το Σάββατο». – Theodore Friedman, “The Sabbath Anticipation of Redemption,” Judaism: A Quarterly Journal, vol. 16, pp. 443, 444.

Το Σάββατο είναι για να γιορτάζουμε, να χαιρόμαστε και να δοξολογούμε. Όταν φυλάττουμε το Σάββατο, δείχνουμε ότι πιστεύουμε στις υποσχέσεις του Θεού και ότι δεχόμαστε το δώρο της χάρης Του. Το Σάββατο είναι πίστη ζωντανή και λαμπρή. Όσον αφορά τις πράξεις, η τήρηση του Σαββάτου είναι ίσως η πληρέστερη έκφραση της πεποίθησής μας πως έχουμε σωθεί κατά χάριν μέσω της πίστης μας στον Ιησού.

`ΣΚΕΨΗ: Πώς μπορούμε να τηρούμε το Σάββατο με τέτοιον τρόπο που να δείχνει πραγματικά, ότι κατανοούμε τη σωτηρία μέσω πίστης, πέρα από το τι σημαίνουν τα έργα του νόμου; Πώς η κατάπαυση του Σαββάτου είναι μια έκφραση της σωτηρίας κατά χάριν;`