---
title:  Λογω Απιστιας
date:  24/01/2022
---

`Διαβάστε Εβρ. 3:12-19. Γιατί ο λαός Ισραήλ δεν κατάφερε να μπει στην γη της κατάπαυσης;`

Είναι θλιβερό το ότι εκείνοι που απελευθερώθηκαν από την Αίγυπτο στάθηκαν ανίκανοι να εισέλθουν στην ανάπαυση που ο Θεός τούς υποσχέθηκε. Όταν οι Ισραηλίτες έφθασαν στην Κάδης-βαρνή, στα σύνορα με την Γη της Επαγγελίας, έχασαν την πίστη που χρειάζονταν. Στους Αρ. 13:και 14:βλέπουμε ότι οι Ισραηλίτες κατάσκοποι «δυσφήμισαν τη γη, που κατασκόπευσαν, προς τους γιους Ισραήλ» (Αρ. 13:32). Επιβεβαίωσαν ότι η γη ήταν καλή, αλλά προειδοποιήσαν ότι οι κάτοικοι ήταν δυνατοί και οι πόλεις οχυρωμένες και ότι δεν θα μπορούσαν να την κατακτήσουν.

Ο Ιησούς του Ναυή και ο Χάλεβ συμφώνησαν ότι η γη ήταν αγαθή και δεν διαφώνησαν ότι οι άνθρωποι ήταν δυνατοί και οι πόλεις οχυρωμένες. Αλλά, είπαν ότι ο Θεός ήταν μαζί τους και ότι θα τους έφερνε σε αυτή τη γη (Αρ. 14:7-9). Ωστόσο, ο λαός που είχε δει τον Θεό να καταστρέφει την Αίγυπτο με πληγές (Εξ. 7-12), να αφανίζει τον στρατό του Φαραώ στην Ερυθρά Θάλασσα (Εξ. 14), να τους στέλνει το μάννα από τον ουρανό (Εξ. 16), νερό από τον βράχο (Εξ. 17) και να εκδηλώνει τη συνεχή παρουσία και την καθοδήγησή Του μέσα από τη νεφέλη (Έξ. 40:36-38), τώρα δεν Τον εμπιστεύτηκαν. Είναι τραγική ειρωνεία το ότι η γενιά που είδε τις τόσο θαυμαστές εκδηλώσεις της δύναμης του Θεού, έγινε σύμβολο απιστίας (Νεεμ. 9:15-17,  Ψαλμ. 106:24-26,  Α’ Κορ. 10:5-10).

Ο Θεός υπόσχεται στα παιδιά του δώρα που είναι πάνω από τις ανθρώπινες προσδοκίες. Γι’ αυτό βασίζονται στην χάρη και είναι προσβάσιμα μόνο μέσω πίστης. Η Εβρ. 4:2 εξηγεί ότι η υπόσχεση που έλαβε ο λαός Ισραήλ «δεν τους ωφέλησε, δεδομένου ότι, δεν ήταν σ’ αυτούς που άκουσαν ενωμένος με πίστη». Οι Ισραηλίτες ταξίδεψαν ως σύνολο. Όταν αντιμετώπιζαν αντιφατικές αναφορές, ταυτίζονταν με εκείνους που είχαν έλλειψη πίστης. Η πίστη ή η έλλειψη πίστης είναι μεταδοτική. Γι’ αυτό η επιστολή προειδοποιεί τους αναγνώστες της «να προτρέπετε ο ένας τον άλλον» (Εβρ. 3:13), «ας φροντίζουμε ο ένας για τον άλλον, παρακινώντας σε αγάπη και καλά έργα» (Εβρ. 10:24) και «παρατηρώντας μήπως κάποιος στερείται τη χάρη του Θεού» (Εβρ. 12:15).

`ΣΚΕΨΗ: Με ποιον τρόπο μπορούμε να βοηθήσουμε στην αύξηση της πίστης των αδελφών; Πώς μπορούμε να είμαστε βέβαιοι ότι δεν θα πούμε ή δεν θα κάνουμε κάτι που να αποδυναμώσει την πίστη κάποιου;`