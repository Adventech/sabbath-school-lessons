---
title:  Θα Δουν Το Προσωπο Του
date:  03/03/2022
---

`Διαβάστε Εβρ. 12:22-24. Με ποια έννοια έχουμε φθάσει στην Ουράνια Ιερουσαλήμ, στην παρουσία του Θεού;`

Υποστηρίζεται ότι οι πιστοί έχουν προσέλθει στο Όρος Σιών, στην Ουράνια Ιερουσαλήμ, μέσω της πίστης. Με αυτήν την έννοια, η εμπειρία τους είναι μια πρόγευση για το μέλλον. Έτσι, η Ουράνια Πατρίδα ανήκει στην κατηγορία της πεποίθησης «για πράγματα που δεν βλέπονται», αλλά, παρόλα αυτά, επιβεβαιώνονται σε μας μέσω της πίστης (Εβρ. 11/ια΄1).

Αν και αυτό είναι αλήθεια, δεν είναι το όλο νόημα του εδαφίου. Έχουμε φθάσει, επίσης, στο Όρος Σιών, στην ίδια την παρουσία του Κυρίου, μέσω του Αντιπροσώπου μας του Ιησού (Εφεσ. 2:5, 6, Κολ. 3:1). Η ανάληψη του Ιησού δεν είναι θέμα πίστης, αλλά πραγματικότητας. Η ιστορική διάσταση της ανάληψης του Ιησού μας παρέχει εκπληκτική δύναμη μέσω της παρότρυνσης της προς Εβραίους, να κρατάμε την ομολογία μας (Εβρ. 4:14, 10:23). Ο απ. Παύλος λέει: «Έχοντας, λοιπόν, έναν μεγάλο Αρχιερέα που έχει περάσει μέσα από τους ουρανούς… ας πλησιάζουμε με παρρησία» (Εβρ. 4:14, 16).

Έτσι, έχουμε ήδη φθάσει, μέσω του Αντιπρόσωπού μας και γι’ αυτό, πρέπει να φερόμαστε ανάλογα. Μέσω Εκείνου, γευτήκαμε «την ουράνια δωρεά… τον καλό λόγο του Θεού, και τις δυνάμεις του μέλλοντα αιώνα» (Εβρ. 6:4, 5). Η πραγματικότητα της ανάληψης και της διακονίας του Ιησού στο Ουράνιο Αγιαστήριο είναι «άγκυρα της ψυχής και ασφαλής και βέβαιη» (Εβρ. 6:19), η εγγύηση ότι οι υποσχέσεις Του έχουν υπόσταση και είναι αξιόπιστες (Εβρ. 7:22). Για μας η πίστη είναι μια ιστορική άγκυρα.

Ο σκοπός του Θεού θα εκπληρωθεί, όχι μόνο στον Ιησού και σε μας. Είπαμε ότι η ανάληψη του Ιησού εκπλήρωσε την τυπολογία του Πάσχα και της Πεντηκοστής, των δύο πρώτων ετήσιων γιορτών του Ισραήλ. Σύμφωνα με την προς Εβραίους και την Αποκάλυψη, η τελευταία γιορτή, η γιορτή της Σκηνοπηγίας, δεν έχει εκπληρωθεί ακόμα. Θα την γιορτάσουμε με τον Χριστό όταν θα είμαστε στην «πόλη… της οποίας τεχνίτης και δημιουργός είναι ο Θεός» (Εβρ. 11:10, 13-16). Δεν θα στήσουμε σκηνές, αλλά η σκηνή του Θεού θα κατέβει από τον ουρανό και θα ζήσουμε με αυτόν αιώνια (Αποκ. 7:15-17, 21:1-4,  22:1-5,  Αρ. 6:24-26).

`ΣΚΕΨΗ: Πώς μπορούμε να βιώσουμε την αλήθεια των υποσχέσεων για αιώνια ζωή, σε έναν κόσμο γεμάτο πόνο και δυστυχία; Τι απάντηση μπορούμε να δώσουμε σε εκείνους που λένε ότι όλα αυτά είναι απλώς στη σφαίρα της φαντασίας, πιστεύοντας ότι έτσι θα ζήσουμε καλύτερα τη ζωή μας εδώ στη γη;`