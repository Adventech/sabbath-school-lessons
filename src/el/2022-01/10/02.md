---
title:  Ο Ιησους Ενωπιον Του Πατερα
date:  27/02/2022
---

`Διαβάστε Εβρ. 9:24. Σύμφωνα με αυτά τα εδάφια, ποιος ήταν ο σκοπός της ανάληψης του Ιησού στον ουρανό; `

Ο Θεός έδωσε εντολή στον λαό Ισραήλ να πηγαίνουν οι άντρες τρεις φορές τον χρόνο στην Ιερουσαλήμ και να «εμφανίζονται μπροστά στον Θεό» με μια θυσία. Οι προκαθορισμένες γιορτές ήταν: η γιορτή του Πάσχα (γιορτή των αζύμων), η γιορτή των Εβδομάδων (Πεντηκοστή) και η γιορτή της Σκηνοπηγίας (Εξ. 23:14-17,  Δευτ. 16:16). Κατά τη γιορτή του Πάσχα, γιόρταζαν την απελευθέρωσή τους από την Αίγυπτο. Στην Πεντηκοστή γιόρταζαν τη συγκομιδή των σιτηρών και, την εποχή της Καινής Διαθήκης, ήταν συνδεδεμένη με την παράδοση του νόμου στο Σινά. Κατά τη γιορτή της Σκηνοπηγίας γιορταζόταν η φροντίδα του Θεού για τον λαό κατά τη διάρκεια της παραμονής τους στην έρημο. Σύμφωνα με την Καινή Διαθήκη, όλες οι γιορτές της Παλαιάς είχαν προφητική σημασία.

Η Εβρ. 9:24 περιγράφει την ανάληψη του Ιησού στην παρουσία του Πατέρα, ο Οποίος έφθασε στο Ουράνιο Αγιαστήριο, αντίτυπο των αληθινών, για να εμφανιστεί μπροστά στον Πατέρα με μια  ανώτερη θυσία (Εβρ. 9:23, 24), το δικό Του το αίμα.

Ο Ιησούς εκπλήρωσε την προφητική σημασία των εορτών προσκυνήματος με εκπληκτική ακρίβεια. Πέθανε τη μέρα της προετοιμασίας του Πάσχα, την ένατη ώρα, τη στιγμή που θα θυσιάζονταν οι αμνοί της γιορτής  (Ιωάν. 19:14, Ματθ. 27:45-50). Ο Ιησούς αναστήθηκε την τρίτη μέρα και αναλήφθηκε στον ουρανό για να πιστοποιηθεί ότι η θυσία Του έγινε αποδεκτή (Ιωάν. 20:17, Α’ Κορ. 15:20), όταν ο ιερέας κινούσε το χειρόβολο – το δράγμα των πρωτογεννημάτων του θερισμού μπροστά στον Κύριο (Λευιτ. 23:10-12). Έπειτα, αναλήφθηκε 40 μέρες αργότερα για να καθίσει στα δεξιά του θρόνου του Πατέρα και να εγκαινιάσει τη νέα διαθήκη την ημέρα της Πεντηκοστής (Πράξ. 1, 2).

Ο σκοπός της προσκύνησης στο αρχαίο Ισραήλ ήταν για να έρθουν μπροστά στον Θεό (Ψαλμ. 42:2), κάτι που σήμαινε ότι θα ένιωθαν την εύνοιά Του (Ψαλμ. 17:15). Ομοίως, η φράση στην προς Εβραίους «και εκζητήσουν το πρόσωπό του Θεού», σήμαινε να ζητήσουν τη βοήθειά Του (Β’Χρον. 7:14, Ψαλμ. 27:8, 105:4). Εδώ βλέπουμε την έννοια της ανάληψης του Ιησού. Ο Ιησούς αναλήφθηκε στον Θεό με την τέλεια θυσία και ως ο Πρόδρομός μας στην παρουσία του Θεού (Εβρ. 6:19, 20). Έκανε την υπόσχεση πραγματικότητα για τους πιστούς που ταξιδεύουν «επιθυμούν μια καλύτερη, δηλαδή, επουράνια πατρίδα, την πόλη… της οποίας τεχνίτης και δημιουργός είναι ο Θεός» (Εβρ. 11:10, 13-16).

`ΣΚΕΨΗ: Γιατί η πραγματικότητα του τι έχει κάνει ο Χριστός, όχι μόνο στον σταυρό αλλά τώρα στον ουρανό μας δίνει τη βεβαιότητα της σωτηρίας;`