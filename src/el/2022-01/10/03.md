---
title:  Η Προσκληση Του Θεου
date:  28/02/2022
---

`Διαβάστε Εβρ. 12:18-21. Ποια ήταν η εμπειρία του λαού Ισραήλ στο όρος Σινά;`

Όταν ο Θεός κάλεσε τους Ισραηλίτες από την Αίγυπτο, το σχέδιό Του ήταν να δημιουργήσει μια προσωπική, οικεία σχέση μαζί τους. Τους είπε: « Εσείς είδατε όσα έκανα στους Αιγυπτίους, και σας σήκωσα σαν επάνω σε φτερούγες αετού, και σας έφερα προς τον Εαυτό Μου» (Έξ. 19:3, 4). Έτσι, μέσω του Μωυσή, ο Θεός έδωσε απαραίτητες οδηγίες για να προετοιμαστεί ο λαός να Τον συναντήσει. Οι άνθρωποι έπρεπε πρώτα να καθαριστούν (Εξ. 19:10-15). Όσοι ανέβαιναν στους πρόποδες του βουνού χωρίς προετοιμασία, θα πέθαιναν. Όταν ο λαός προετοιμάστηκε για δύο μέρες, με τον ήχο της σάλπιγγας την τρίτη μέρα, ο Θεός έδωσε εντολή να ανέβουν στο βουνό (Έξ. 19:13). Ο Κύριος ήθελε να έχουν και οι υπόλοιποι ηγέτες την εμπειρία που είχε ο Μωυσής, όταν κατέβηκαν από το όρος και «είδαν τον Θεό, και έφαγαν και ήπιαν» στην παρουσία Του (Έξ. 24:9-11). Αργότερα, ο λαός αναγνώρισε ότι είχαν δει τη δόξα του Θεού και ότι Εκείνος «μιλάει με τον άνθρωπο, και ο άνθρωπος ζει» (Δευτ. 5:24). Εκείνη τη στιγμή όμως έχασαν την πίστη τους. Μερικά χρόνια μετά, ο Μωυσής τούς εξήγησε: «Ήσασταν φοβισμένοι εξαιτίας της φωτιάς, και δεν ανεβήκατε στο βουνό» (Δευτ. 5:5). Αντιθέτως, ζήτησαν από τον Μωυσή να γίνει ο διαμεσολαβητής τους (Δευτ. 5:25-27 συγκρίνετε με Έξ. 20:18-21).

Η εκδήλωση της αγιότητας του Θεού στο Όρος Σινά ήταν για να διδάξει στον λαό να Τον «φοβάται» ή να Τον σέβεται. Ο «φόβος του Κυρίου» οδηγεί στη ζωή, στη σοφία, στην τιμή και στον αίνο (Δευτ. 4:10 συγκρίνετε με Ψαλμ. 111:10,  Παρ. 1:7,  9:10,  10:27) – και στην επίγνωση του ελέους και της χάρης Του (Έξ. 34:4-8). Έτσι, ενώ ο Θεός ήθελε το Ισραήλ να έρθει σε Αυτόν, οι άνθρωποι φοβήθηκαν και ζήτησαν από τον Μωυσή να γίνει ο διαμεσολαβητής τους. Η περιγραφή της προς Εβραίους για τα γεγονότα στο Σινά συνεχίζει, αρχικά, με την υπενθύμιση του Μωυσή στο λαό γύρω από την έλλειψη πίστης τους, την αποστασία τους με το χρυσό μοσχάρι και τον φόβο τους να συναντήσουν τον Θεό εξαιτίας των αμαρτιών τους (Δευτ. 9:19). Η αντίδρασή τους δεν ήταν το σχέδιο του Θεού γι’ αυτούς. Ήταν το αποτέλεσμα της απιστίας τους.

`ΣΚΕΨΗ: Γιατί, λόγω του Ιησού, δεν θα πρέπει να φοβόμαστε να πλησιάσουμε τον Άγιο Θεό; Ωστόσο, ποιες είναι οι προϋποθέσεις ώστε να μπορούμε να Τον προσεγγίσουμε;`