---
title:  Η Αναγκη Ενος Καταπετασματος
date:  01/03/2022
---

Τα καταπετάσματα έχουν διπλή λειτουργία. Ο όρος που χρησιμοποιεί η προς Εβραίους για το καταπέτασμα μπορεί να αναφέρεται στην πύλη της αυλής (Έξ. 38:18), στην θύρα της σκηνής του εξωτερικού διαμερίσματος του αγιαστηρίου (Έξ. 36:37), ή στο εσωτερικό καταπέτασμα που χώριζε τα Άγια από τα Άγια των Αγίων (Έξ. 26:31-35). Αυτά τα τρία καταπετάσματα ήταν είσοδοι και διαχωριστικά που μόνο συγκεκριμένοι άνθρωποι μπορούσαν να περάσουν.

`Διαβάστε Λευιτ. 16:1, 2 και 10:1-3. Ποιες προειδοποιήσεις βλέπουμε σε αυτά τα εδάφια;`

Το καταπέτασμα ήταν μια προστασία για τους ιερείς καθώς διακονούσαν μπροστά στον Άγιο Θεό. Μετά την αμαρτία με το χρυσό μοσχάρι, ο Θεός είπε στον Μωυσή ότι δεν θα τους συνόδευε ως τη Γη της Επαγγελίας για να μην τους εξολοθρεύσει επειδή ήταν «λαός σκληροτράχηλος» (Έξ. 33:3). Έτσι, ο Μωυσής μετέφερε τη Σκηνή του Μαρτυρίου μακριά, έξω από το στρατόπεδο (Έξ. 33:7). Αφότου, όμως, ο Μωυσής μεσολάβησε για τον λαό, ο Θεός συμφώνησε να είναι ανάμεσά τους (Έξ. 33:12-20), αλλά έθεσε διάφορα μέτρα για να προστατέψει τον λαό καθώς θα κατοικούσε μεταξύ τους.

Για παράδειγμα, ο λαός κατασκήνωσε με μια συγκεκριμένη διάταξη, σχηματίζοντας ένα κενό τετράγωνο στη μέση, όπου είχε τοποθετηθεί η Σκηνή του Μαρτυρίου. Επιπροσθέτως, οι Λευίτες έπρεπε να κατασκηνώσουν γύρω από τη σκηνή για να προστατέψουν το αγιαστήριο και τα έπιπλά του από πιθανή καταπάτηση ξένων (Αρ. 1:51,  3:10). Στην ουσία ήταν ένα ανθρώπινο καταπέτασμα που προστάτευε τον λαό Ισραήλ: «Οι Λευίτες, όμως, θα στρατοπεδεύσουν ολόγυρα στη σκηνή του μαρτυρίου, για να μη είναι οργή επάνω στη συναγωγή των γιών Ισραήλ· και οι Λευίτες θα εκτελούν τις υπηρεσίες της σκηνής του μαρτυρίου» (Αρ. 1:53).

Ο Ιησούς, ως ο Αρχιερέας μας, είναι επίσης, το καταπέτασμά μας. Μέσω της ενανθρώπισής Του, ο Κύριος τοποθέτησε τη σκηνή Του ανάμεσά μας για να μπορούμε να ατενίζουμε τη δόξα Του (Ιωάν. 1:14-18). Έκανε εφικτό για τον Άγιο Θεό να ζει ανάμεσα σε ατελείς ανθρώπους.

`ΣΚΕΨΗ: Τι σημαίνει ότι ο Ύψιστος Θεός, ο Δημιουργός του σύμπαντος, θα κατοικούσε ανάμεσα στον λαό Του, ένα περιπλανώμενο πλήθος πρώην σκλάβων φυγάδων; Τι μας διδάσκει αυτό για το πόσο κοντά μας μπορεί να είναι ο Θεός;`