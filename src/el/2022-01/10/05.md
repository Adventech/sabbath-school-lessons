---
title:  Ο Νεος Και Ζωντανος Δρομος Μεσω Του Καταπετασματος
date:  02/03/2022
---

`Διαβάστε Εβρ. 10:19-22. Ποια πρόσκληση μας δίνεται μέσα από αυτά τα εδάφια;`

Η προς Εβραίους επιστολή αναφέρει ότι ο Ιησούς, ο «Αρχηγός» και «Πρόδρομος» των πιστών μπήκε στο Ουράνιο Αγιαστήριο και μας καλεί να Τον ακολουθήσουμε (Εβρ. 2:10,  6:19, 20,  12:2). Ο «νέος και ζωντανός δρόμος» είναι η νέα διαθήκη που ο Ιησούς εγκαινίασε με την θυσία και την ανάληψή Του. Η φράση «νέος και ζωντανός» έρχεται σε αντίθεση με την περιγραφή της παλιάς διαθήκης ως «παλιώνει και γερνάει» (Εβρ. 8:13). Η νέα διαθήκη μας παρέχει συγχώρεση από την αμαρτία και έχει βάλει τον νόμο στην καρδιά μας, ώστε να μπορούμε να πλησιάσουμε τον Θεό με θάρρος, όχι επειδή είμαστε άξιοι ή λόγω των καλών μας πράξεων, αλλά μόνο επειδή ο Ιησούς έχει κάνει τόσα για μας, εκπληρώνοντας όλες τις υποχρεώσεις της διαθήκης.

Η Εβραίους τονίζει ότι τα εγκαίνια της παλαιάς διαθήκης αφορούσαν τα εγκαίνια του αγιαστηρίου και τον αγιασμό των ιερέων (Εβρ. 9:18-21 συγκρίνετε με ΄Εξ. 40,  Λευιτ. 8, 9). Ο σκοπός της διαθήκης ήταν να δημιουργήσει μια στενή σχέση μεταξύ του Θεού και του λαού Του (Έξ. 19:4-6). Όταν οι Ισραηλίτες δέχθηκαν αυτήν τη σχέση, ο Θεός αμέσως πρόσταξε την κατασκευή του αγιαστηρίου  ώστε να μπορεί να κατοικεί ανάμεσά τους. Τα εγκαίνια του αγιαστηρίου και η παρουσία του Θεού μεταξύ των ανθρώπων σηματοδότησαν τη στιγμή της που η διαθήκη μεταξύ Θεού και Ισραήλ ολοκληρώθηκε.

Το ίδιο ισχύει και για τη νέα διαθήκη, η οποία εγκαινιάζει την αρχιερατική διακονία του Ιησού για χάρη μας (Εβρ. 5:1-10, 7:1 – 8:13).

Η ανάληψη του Ιησού ενώπιον του Θεού εγκαινίασε μια νέα εποχή για τον λαό του Θεού. Στο Ζαχ. 3:αναφέρει ότι ο Σατανάς στάθηκε μπροστά στον Θεό για να κατηγορήσει τον λαό Του, ο οποίος εκπροσωπούνταν από τον Αρχιερέα Ιησού. Είναι ο ίδιος κατήγορος που έθεσε ερωτηματικά για την πίστη του Ιώβ στον Θεό (Ιώβ 1, 2). Παρόλα αυτά, με τη θυσία του Ιησού, ο Σατανάς εκδιώχθηκε από τον ουρανό (Αποκ. 12:7-12,  Ιωάν. 12:31, 16:11). Τώρα ο Ιησούς μεσιτεύει για εμάς, και μέσω της θυσίας και της πιστότητάς Του, διεκδικεί τη σωτηρία μας!

`ΣΚΕΨΗ: Ποιες κατηγορίες θα μπορούσε να χρησιμοποιήσει ο Σατανάς εναντίον μας, μπροστά στον Θεό, αν του επιτρεπόταν; Παρότι είναι ψεύτης, πόσο θα χρειαστεί να ψεύδεται για την καταδίκη μας; Ποια είναι η μόνη μας ελπίδα;`