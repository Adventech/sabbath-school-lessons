---
title:  Η Νεα Διαθηκη Εχει Εναν Ανωτερο Μεσιτη
date:  15/02/2022
---

`Διαβάστε Εβρ. 8:1-6. Γιατί ο Ιησούς είναι ο ανώτερος Μεσίτης της διαθήκης;`

Ο όρος μεσίτης αναφέρεται στον μεσολαβητή μεταξύ δύο πλευρών, είτε για επιχειρηματικό σκοπό, είτε για συμφιλίωση, είτε για εγγύηση σε κάποια συμφωνία. Η προς Εβραίους τονίζει την έννοια του εγγυητή. Ο Ιησούς δεν εκλαμβάνεται ως μεσολαβητής με την έννοια ότι διευθετεί μια διαφορά μεταξύ Θεού και ανθρώπων ή ως ειρηνοποιός που συμφιλιώνει τα μέρη που βρίσκονται σε διάσταση ή ως μάρτυρας που επιβεβαιώνει την ύπαρξη μιας σύμβασης ή την ικανοποίηση της. Αντιθέτως, όπως εξηγεί η  προς Εβραίους, ο Ιησούς είναι ο Εγγυητής της διαθήκης (Εβρ. 7:22). Στην επιστολή, ο όρος «Μεσίτης» είναι ισότιμος με τον όρο «Εγγυητής». Ο Ιησούς εγγυάται ότι οι υποσχέσεις της διαθήκης θα εκπληρωθούν.

Ο θάνατος του Ιησού καθιστά δυνατή τη θεσμοθέτηση της νέας διαθήκης επειδή ικανοποιεί τους όρους της πρώτης διαθήκης με το Ισραήλ (ακόμα και με τους πρώτους ανθρώπους στην Εδέμ), η οποία είχε παραβιαστεί (Εβρ. 9:15-22). Με αυτή την έννοια, ο Ιησούς είναι ο Εγγυητής που πήρε επάνω Του όλες τις νομικές  υποχρεώσεις της διαθήκης που είχε παραβιαστεί. Με άλλα λόγια, η ανάληψη του Χριστού στον ουρανό εγγυάται ότι οι υποσχέσεις του Θεού προς τους ανθρώπους θα εκπληρωθούν (Εβρ. 6:19, 20). Ο Ιησούς εγγυάται για τη διαθήκη διότι έχει αποδείξει ότι οι υποσχέσεις του Θεού είναι αληθινές. Με την ανάσταση του Χριστού και θέτοντάς Τον στα δεξιά του θρόνου Του, ο Πατέρας έδειξε ότι θα αναστήσει και εμάς και θα μας φέρει κοντά Του.

Ο Ιησούς είναι μεγαλύτερος Μεσίτης από τον Μωυσή επειδή διακονεί στο Ουράνιο Αγιαστήριο και πρόσφερε τον Εαυτό Του ως τέλεια θυσία για μας (Εβρ. 8:1-5, 10:5-10). Το πρόσωπο του Μωυσή αντανακλούσε τη δόξα του Θεού (Εξ. 34:29-35), αλλά ο Ιησούς είναι η δόξα του Θεού (Εβρ. 1:3, Ιωάν. 1:14). Ο Μωυσής μίλησε με τον Θεό πρόσωπο με πρόσωπο (Εξ. 33:11), ο Ιησούς όμως, είναι ο προσωποποιημένος Λόγος του Θεού (Εβρ. 4:12, 13, Ιωάν. 1:1-3, 14).

`ΣΚΕΨΗ: Πράγματι, ο Χριστός ικανοποίησε τις απαιτήσεις της διαθήκης για υπακοή. Υπό αυτό το πρίσμα, ποιος είναι ο σκοπός της υπακοής στη ζωή μας, και γιατί είναι τόσο σημαντική;`