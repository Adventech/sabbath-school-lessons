---
title:  Περαιτέρω Μελέτη
date:  18/02/2022
---

«Αν οι καρδιές μας ξαναβρούν την  ομοιότητα του Θεού και η Θεϊκή αγάπη εμφυτευθεί στην ψυχή, δε θα έχει σαν αποτέλεσμα την εκτέλεση των εντολών του Θεού στην καθημερινή ζωή; Όταν η αρχή της αγάπης εμφυτευθεί στην καρδιά, όταν ο άνθρωπος ανακαινισθεί κατά την εικόνα του Δημιουργού του, τότε η υπόσχεση της νέας διαθήκης βρίσκει την εκπλήρωσή της: “Θέλω δώσει τους νόμους μου εις τας καρδίας αυτών, και θέλω γράψει αυτούς επί των διανοιών αυτών.” (Εβρ. 10:16). Και όταν ο νόμος είναι γραμμένος στην καρδιά δε θα διαπλάσσει τη ζωή; Το πραγματικό τεκμήριο της μαθητείας είναι η υπακοή, δηλαδή η υπηρεσία και η υποταγή με κίνητρο την αγάπη. Γι’ αυτό και η Γραφή λέει: “Αύτη είναι η αγάπη του Θεού, το να φυλάττωμεν τας εντολάς Αυτού.” “Όστις λέγει ότι εγνώρισα Αυτόν και τας εντολάς Αυτού δεν φυλάττει, ψεύστης είναι και εν αυτώ η αλήθεια δεν υπάρχει.” (Α’ Ιωάν. 5:3,  2:4). Η πίστη δεν απαλλάσσει τον άνθρωπο από την υπακοή, αλλά αυτή και μόνο μας καθιστά ικανούς να μετέχουμε στη χάρη του Χριστού και μας δίνει τη δύναμη για υπακοή...

Όσο περισσότερο πλησιάζεις στο Χριστό, τόσο καθαρότερα θα βλέπεις την ενοχή σου, γιατί τώρα τα μάτια σου διακρίνουν καλύτερα και οι ατέλειές σου παρουσιάζονται σε χτυπητή αντίθεση πλάι στον τέλειο χαρακτήρα Του. Αυτό αποτελεί απόδειξη ότι τα τεχνάσματα του Σατανά έχασαν τη δύναμή τους και ότι τώρα σε αφυπνίζει η ζωοδότρια επιρροή του Αγίου Πνεύματος.

Στην καρδιά η οποία δε συναισθάνεται την αμαρτωλότητά της, δεν μπορεί να κατοικηθεί βαθιά ριζωμένη η αγάπη για το Χριστό. Η ψυχή που έχει μεταβληθεί με τη χάρη του Χριστού, θα βλέπει με θαυμασμό τον Άγιο χαρακτήρα Του. Αν όμως δε διακρίνουμε τη δυσμορφία του χαρακτήρα μας, αυτό είναι αλάνθαστο τεκμήριο ότι δεν παρατηρήσαμε ακόμη την ωραιότητα και το μεγαλείο του Χριστού.» Έ. Χουάιτ. Β.Χ., σελ. 58, 62.

**Ερωτήσεις για συζήτηση**

`1.	 Ας διαβάσουμε ξανά τις δηλώσεις της Έ. Χουάιτ. Τι μας λέει το γεγονός ότι όσο πιο κοντά ερχόμαστε στον Χριστό τόσο πιο αμαρτωλοί νιώθουμε, και ότι δεν πρέπει να επιτρέψουμε η πραγματικότητα των ελαττωμάτων μας να μας απομακρύνει από την πίστη;`

`2.	Ο νόμος γράφτηκε στην καρδιά μας. Τι σημαίνει αυτό για την πνευματική ζωή ενός Χριστιανού; Πώς η κατανόηση και η εμπειρία αυτής της αλήθειας μας βοηθάει να αποφύγουμε το είδος της «υπακοής» που δεν είναι άλλο παρά νομικισμός, μια υπακοή που θεωρείται «νεκρά έργα»; (Εβρ. 9:14).`