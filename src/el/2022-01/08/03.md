---
title:  Νεα Και Ανανεωμενη
date:  14/02/2022
---

`Συγκρίνετε Εβρ. 8:10-12 με Δευτ. 6:4-6,  30:11-14 και Ιερ. 31:31-34. Τι διδασκόμαστε για τη φύση της νέας διαθήκης;`

Η υπόσχεση μιας νέας διαθήκης στην προς Εβραίους, αναφέρεται πίσω στον Ιερεμία, όπου η υπόσχεση του Θεού για μια νέα διαθήκη ήταν στην πραγματικότητα μια ανανέωση της διαθήκης που είχε κάνει αρχικά με το Ισραήλ, μέσω του Μωυσή (Ιερ. 31:31-34). Θα μπορούσαμε, λοιπόν, να πούμε ότι στο Ιερεμία λα/31’ δεν μιλάει ξεκάθαρα για μια «νέα» διαθήκη, αλλά για μια «ανανεωμένη» διαθήκη σε σχέση με την πρωταρχική που δόθηκε στο Ισραήλ. Στην πραγματικότητα, η Εβραϊκή λέξη hadashah που αποδίδεται για τον όρο «νέα», μπορεί να σημαίνει «ανανεωμένη» ή και «ολοκαίνουρια».

Το θέμα με την παλαιά διαθήκη ήταν ότι οι άνθρωποι την αθέτησαν (Εβρ. 8:8, 9). Δεν ήταν η διαθήκη ατελής, αλλά οι άνθρωποι. Αν ο λαός Ισραήλ είχε δει μέσα από τα σύμβολα τον ερχομό του Μεσσία και είχε πιστέψει σε Αυτόν, η διαθήκη δεν θα είχε παραβιαστεί. Βέβαια, υπήρχαν πολλοί πιστοί σε όλη την ιστορία του Ισραήλ, και είχαν τον νόμο στην καρδιά τους, και στους οποίους οι σκοποί της διαθήκης εκπληρώθηκαν (Ψαλμ. 37:31, 40:8, 119:11,  Ησ. 51:7).

Ενώ η νέα διαθήκη είναι μια ανανέωση της παλαιάς, κατά μία έννοια είναι πραγματικά καινούρια. Η υπόσχεση του Ιερεμία για μια «νέα διαθήκη» δεν οραματιζόταν απλώς μια ανανέωση των όρων που υπήρχαν πριν την εξορία, οι οποίοι είχαν παραβιαστεί και ανανεωθεί αρκετές φορές επειδή το έθνος έπεφτε συχνά σε αποστασία. Και αυτό γιατί οι άνθρωποι ήταν απλώς απρόθυμοι να τηρήσουν μέχρι το τέλος τη διαθήκη τους με τον Θεό (Ιερ. 13:23).

Αντιθέτως, ο Θεός υποσχέθηκε να κάνει ένα «νέο πράγμα» (Ιερ. 31:22). Η διαθήκη δεν θα ήταν σαν εκείνη που είχε κάνει με τους πατέρες τους (Ιερ. 31:32). Εξαιτίας της απιστίας του λαού, οι υποσχέσεις που έδωσε ο Θεός στα πλαίσια της Μωσαϊκής διαθήκης, δεν εκπληρώθηκαν ποτέ. Τώρα, λόγω της εγγύησης που έδωσε μέσω του Υιού (Εβρ. 7:22), ο Θεός θα εκπλήρωνε τον σκοπό της διαθήκης Του. Ο Κύριος δεν άλλαξε τον νόμο Του και δεν υποβίβασε τα ιδεώδη Του. Αντιθέτως, έστειλε τον Υιό Του ως εγγύηση των υποσχέσεων της διαθήκης (Εβρ. 7:22,  6:18-20). Γι’ αυτό, η διαθήκη αυτή δεν έχει κατάρες. Έχει μόνο ευλογίες, διότι ο Χριστός την εκπλήρωσε τέλεια, έχοντας γίνει Αυτός κατάρα για χάρη μας (Γαλ. 3:13).

`ΣΚΕΨΗ: Διαβάστε Β’ Τιμ. 2:13. Τι μπορούμε να διδαχθούμε από τη πιστότητα του Θεού στον λαό Του και στα σχέδιά Του, καθώς σκεφτόμαστε τις σχέσεις μας με τους άλλους και τα δικά μας σχέδια;`