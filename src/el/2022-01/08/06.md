---
title:  Η Νεα Διαθηκη Λυνει Το Προβλημα Της Καρδιας
date:  17/02/2022
---

`Συγκρίνετε τις υποσχέσεις της νέας διαθήκης στον Ιερ. 31:33 και Ιεζ. 36:26, 27. Πώς σχετίζονται μεταξύ τους;`

Η πρώτη διαθήκη γράφτηκε από τον Θεό επάνω σε λίθινες πλάκες και τοποθετήθηκε στην κιβωτό της διαθήκης, ως σημαντική μαρτυρία της διαθήκης του Θεού με τον λαό Του (Εξ. 31:18, Δευτ. 10:1-4). Όμως, μια διαθήκη χαραγμένη σε πέτρα θα μπορούσε να σπάσει. Και αν ήταν γραμμένη σε πάπυρο, όπως στην περίπτωση του Ιερεμία, θα μπορούσε να σχιστεί και να καεί (Ιερ. 36:23).

Αλλά, στη νέα διαθήκη, ο Θεός θα γράψει τον νόμο Του στην καρδιά των ανθρώπων. Η καρδιά αναφέρεται στο νου, το όργανο της μνήμης και της κατανόησης (Ιερ. 3:15,  Δευτ. 29:4) και ιδιαίτερα στο μέρος όπου λαμβάνονται οι συνειδητές αποφάσεις (Ιερ. 3:10,  29:13).

Αυτή η υπόσχεση δεν διασφάλισε απλώς την πρόσβαση και τη γνώση του νόμου για όλους, αλλά το σημαντικότερο, επρόκειτο να φέρει μια αλλαγή στην καρδιά του έθνους. Το πρόβλημα του Ισραήλ ήταν ότι η αμαρτία τους χαράκτηκε «με σιδερένια γραφίδα…με αδαμάντινο νύχι…στην πλάκα της καρδιάς τους» (Ιερ. 17:1). Είχαν μια ισχυρογνώμονα καρδιά (Ιερ. 13:10,  23:17). Έτσι, ήταν αδύνατο γι’ αυτούς να πράξουν το σωστό (Ιερ. 13:23).

Ο Ιερεμίας δεν ανακοίνωσε αλλαγή του νόμου, επειδή το πρόβλημα του λαού δεν ήταν ο νόμος, αλλά η καρδιά. Ο Θεός ήθελε ο λαός να ανταποκριθεί με ευγνωμοσύνη, δείχνοντας πίστη σε ό,τι είχε κάνει γι’ αυτούς. Έτσι, τους έδωσε τις Δέκα Εντολές με έναν ιστορικό πρόλογο, εκφράζοντας την αγάπη και τη φροντίδα Του για τα παιδιά Του (Εξ. 20:1, 2). Ο Θεός ήθελε ο λαός να υπακούει στους νόμους Του ως αναγνώριση στο ότι ήθελε το καλύτερο για τα παιδιά Του, μια αλήθεια που αποκαλύφθηκε κατά την απελευθέρωσή τους από την Αίγυπτο. Η υπακοή τους έπρεπε να αποτελεί μια έκφραση ευγνωμοσύνης, εκδήλωση της πραγματικότητας της σχέσης τους μαζί Του.

Η ίδια αλήθεια ισχύει και για μας σήμερα. Η αγάπη και η φροντίδα του Ιησού δίνοντας τη ζωή Του για μας, είναι ο πρόλογος της νέας διαθήκης (Λουκ. 22:20). Η αληθινή υπακοή πηγάζει από την καρδιά ως έκφραση αγάπης (Ματθ. 22:34-40). Αυτή η αγάπη είναι το διακριτικό γνώρισμα της παρουσίας του Αγίου Πνεύματος στη ζωή του πιστού. Ο Θεός διαχέει την αγάπη Του σε μας μέσω του Αγίου Πνεύματος (Ρωμ. 5:5) του Οποίου ο καρπός εκφράζεται μέσα από την αγάπη (Γαλ. 5:22).

`ΣΚΕΨΗ: Αν το αρχαίο Ισραήλ έπρεπε να αγαπάει τον Θεό, ακόμα και χωρίς την κατανόηση της θυσίας του Χριστού, δεν θα έπρεπε εμείς να Τον αγαπάμε σαφώς περισσότερο από αυτούς; Πώς η  υπακοή φανερώνει την πραγματικότητα αυτής της αγάπης;`