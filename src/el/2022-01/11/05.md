---
title:  Με Πιστη Η Ρααβ Και Οι Υπολοιποι…
date:  09/03/2022
---

`Διαβάστε Εβρ. 11:31 και Ναυή 2:9-11. Γιατί μια ειδωλολάτρισσα πόρνη σαν τη Ραάβ, συμπεριλαμβάνεται στον κατάλογο των ηρώων της πίστης στην Αγία Γραφή;`

Η Ραάβ είναι, πιθανόν, το πιο απροσδόκητο πρόσωπο που βρίσκουμε στην Εβρ. 11. Είναι η μία από τις δύο γυναίκες που αναφέρονται ονομαστικά. Είναι η δέκατη στη λίστα, καθώς οι πρώτοι είναι πρόγονοι και πατριάρχες του Ισραήλ και ο καθένας τους λογίστηκε δίκαιος. Εκείνη, όχι μόνο είναι γυναίκα, αλλά και εθνικής καταγωγής, και πόρνη.

Το πιο αξιοσημείωτο είναι πως η Ραάβ είναι το κεντρικό πρόσωπο και ο κορυφαίος χαρακτήρας. Η λίστα είναι οργανωμένη με έναν μοναδικό τρόπο. Κάθε πρόσωπο εισάγεται με τη φράση «με πίστη», για κάτι που έκανε. Αυτό το επαναλαμβανόμενο μοντέλο αυξάνει την προσδοκία του αναγνώστη μέχρι να διαβάσει την αποκλιμάκωση της περικοπής που λέει: «με πίστη ο Ιησούς του Ναυή οδήγησε τον λαό στην Γη της Επαγγελίας».

Αλλά το κείμενο δεν λέει κάτι τέτοιο. Στην πραγματικότητα, ο Ιησούς του Ναυή παραλείπεται και στη θέση του βρίσκεται μια πόρνη. Μετά την αναφορά της Ραάβ, το επαναλαμβανόμενο μοτίβο τελειώνει απότομα με τη φράση «Και τι να λέω ακόμα;» (Εβρ. 11:32). Έπειτα, ο απ. Παύλος αναφέρει συνοπτικά κάποια ονόματα και γεγονότα για τα οποία δεν δίνει λεπτομέρειες.

Η πράξη πίστης της Ραάβ ήταν ότι άκουσε, πίστεψε και υπάκουσε ακόμα και αν δεν είδε. Δεν είδε τις πληγές της Αιγύπτου ή την απελευθέρωση στην Ερυθρά Θάλασσα ή το νερό από τον βράχο ή το μάννα από τον ουρανό, όμως πίστεψε. Ήταν ένα ισχυρό παράδειγμα για τους αναγνώστες της επιστολής, που δεν άκουσαν τον Ιησού να κηρύττει, ούτε Τον είδαν να κάνει κάποιο θαύμα. Το ίδιο είναι και για μας που δεν Τον είδαμε να κάνει τίποτα από όλα αυτά.

«Η Ραάβ ήταν μια πόρνη που ζούσε στα τείχη της Ιεριχώ. Έκρυψε τους δύο Ισραηλίτες κατασκόπους που στάλθηκαν για να ελέγξουν την πόλη. Λόγω της καλοσύνης της σε αυτούς και της δήλωσης για την πίστη της στον Θεό, οι κατάσκοποι υποσχέθηκαν ότι η Ραάβ και η οικογένειά της θα γλίτωναν όταν ο εχθρός θα επιτιθόταν στην Ιεριχώ.» Ε. Χουάιτ, Daughters of God, p. 35.

Ο απ. Παύλος συνεχίζει (Εβρ. 11:35-38) με έναν κατάλογο των προκλήσεων που κάποιοι αντιμετώπισαν. Η φράση «χωρίς να δεχθούν την απολύτρωση» (Εβρ. 11:35) δείχνει ότι είχαν τη δυνατότητα να ξεφύγουν, αλλά διάλεξαν να μην το κάνουν επειδή το βλέμμα τους ήταν προσηλωμένο στο βραβείο του Θεού.

`ΣΚΕΨΗ: Αν και δεν έχουμε δει τη Δημιουργία, την Έξοδο, τον Σταυρό του Χριστού, γιατί έχουμε σημαντικούς λόγους να πιστεύουμε ότι αυτά συνέβησαν;`