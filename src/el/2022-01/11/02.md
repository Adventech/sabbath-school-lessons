---
title:  «Ο Δικαιος Θα Ζησει Με Βαση Την Πιστη»
date:  06/03/2022
---

`Διαβάστε Εβρ. 10:35-39. Τι μας λέει ο Θεός σε αυτά τα εδάφια;`

Η υπομονή είναι ένα χαρακτηριστικό των πιστών των εσχάτων  ημερών, οι οποίοι χωρίς αυτό δεν θα μπορέσουν να λάβουν τις υποσχέσεις (Αποκ. 13:10,  14:12). Όμως, για να έχουν οι πιστοί υπομονή, πρέπει να κρατάνε την ομολογία της πίστης (Εβρ. 10:23,  4:14). Ο απ. Παύλος δείχνει ότι η γενιά της ερήμου δεν κατάφερε να λάβει τις υποσχέσεις, επειδή έχασαν την πίστη τους (Εβρ. 3:19). Η προς Εβραίους αναφέρει για τους πιστούς ότι βρίσκονται στο κατώφλι της εκπλήρωσης των υποσχέσεων (Εβρ. 9:28, 10:25,  36-38) και ότι χρειάζεται να εξασκούμε την πίστη αν θέλουμε να γευτούμε τις υποσχέσεις (Εβρ. 10:39).

Ο απ. Παύλος εισάγει την άποψή του για την πίστη με μια αναφορά στο Αββ. 2:2-4. Ο Αββακούμ ρώτησε τον Θεό γιατί ανέχεται τους ασεβείς που καταδυναστεύουν τους δίκαιους (Αββ. 1:12-17). Ο προφήτης και ο λαός του υπέφεραν και ήθελαν ο Θεός να επέμβει. Ο Κύριος, όμως, απάντησε ότι υπήρχε προκαθορισμένος καιρός για την εκπλήρωση της υπόσχεσής Του και  έπρεπε να περιμένουν (Αββ. 2:2-4). Ο Αββακούμ και ο λαός του ζούσαν, όπως κι εμείς, μεταξύ του καιρού της υπόσχεσης και του καιρού της εκπλήρωσης. Το μήνυμα του Θεού συνεχίστηκε στην προς Εβραίους: «Και θάρθει ο Ερχόμενος και δεν θα βραδύνει» (Εβρ. 10:37,  Αββ. 2:3).

Το μήνυμα αναφέρεται στον Ιησού. Αυτός είναι ο Δίκαιος, η ενσάρκωση της πίστης, ο Οποίος ευαρεστεί τον Θεό και προσφέρει ζωή (Εβρ. 10:5-10). Τότε γιατί καθυστερεί; Δεν καθυστερεί. Ήρθε ήδη και πέθανε για μας (Εβρ. 9:15-26) και είναι βέβαιο ότι θα ξανάρθει και στον καθορισμένο καιρό (Εβρ. 9:27, 28,  10:25).

Το μήνυμα του Θεού συνεχίστηκε: «Ο δίκαιος, όμως, θα ζήσει με βάση την πίστη» (Εβρ. 10:38). Ο απ. Παύλος δηλώνει το ίδιο στη Ρωμ. 1:17 και στη Γαλ. 3:11. Η Ρωμ. 1:16, 17 είναι ιδιαίτερα διαφωτιστική επειδή εξηγεί ότι η δικαιοσύνη του Θεού «αποκαλύπτεται από πίστη σε πίστη». Αυτό που εννοεί ο απ. Παύλος είναι ότι πρώτα έρχεται η πιστότητα του Θεού στις υποσχέσεις Του, και ως αποτέλεσμα φέρνει την δική μας πίστη και πιστότητα. Έτσι, επειδή ο Θεός παραμένει πιστός στις υποσχέσεις Του (Β’ Τιμ. 2:13), ο δίκαιος σε απάντηση της πιστότητας του Θεού, θα παραμείνει πιστός, επίσης.

`ΣΚΕΨΗ: Γιατί είναι σημαντικό να αναγνωρίζουμε ότι η πίστη μας έρχεται ως αποτέλεσμα και τροφοδοτείται από την πιστότητα του Θεού; Πώς μπορούμε να μάθουμε να εμπιστευόμαστε περισσότερο την πιστότητά Του και τις υποσχέσεις που μας έχει δώσει;`