---
title:  «Με Πιστη Ο Αβρααμ…»
date:  07/03/2022
---

Η προς Εβραίους ορίζει την πίστη ως «βεβαίωση για πράγματα που δεν βλέπονται» (Εβρ. 11:1). Έπειτα, παραθέτει μια λίστα πιστών ανθρώπων από την ιστορία του Ισραήλ, οι οποίοι αποτελούν παραδείγματα του τι είναι πίστη και δείχνει πώς εκδήλωσαν αυτήν την πίστη με τις πράξεις τους.

`Διαβάστε Εβρ. 11:1-19. Τι έκαναν αυτοί οι ήρωες της πίστης ώστε η πίστη τους να είναι για εμάς παράδειγμα; Πώς σχετίζονται οι πράξεις τους με την ελπίδα για πράγματα που δεν είναι ορατά;`

Ο Αβραάμ είναι ίσως, ο πιο σημαντικός χαρακτήρας σε αυτό το κεφάλαιο. Η τελευταία πράξη του είναι ιδιαίτερα διδακτική όσον αφορά την πραγματική φύση της πίστης.

Η προς Εβραίους τονίζει ότι οι οδηγίες του Θεού στον Αβραάμ να προσφέρει τον Ισαάκ ως θυσία, φαινομενικά ήταν αντιφατικές από τη μεριά Του (Εβρ. 11:17, 18). Ο Ισαάκ δεν ήταν ο μοναδικός γιός του Αβραάμ. Ο Ισμαήλ ήταν ο πρωτότοκός του, αλλά ο Θεός είπε στον Αβραάμ ότι αποδέχεται το αίτημα της Σάρας να εκδιώξει τον Ισμαήλ και τη μητέρα του, επειδή Εκείνος θα τους φρόντιζε, και επειδή οι απόγονοι του Αβραάμ θα καλούνταν μέσω του Ισαάκ (Γεν. 21:12, 13). Παρόλα αυτά, στο επόμενο κεφάλαιο, ο Κύριος ζητάει από τον δούλο του να θυσιάσει το παιδί του ως ολοκαύτωμα. Οι οδηγίες που δίνει ο Θεός στο κεφ. 22:έρχονται σε πλήρη αντίθεση με τις υποσχέσεις Του στη Γεν. 12:– 21.

Η προς Εβραίους συμπεραίνει ότι ο Αβραάμ με θαυμαστό τρόπο διέλυσε αυτόν τον προβληματισμό, συμπεραίνοντας ότι ο Θεός θα ανέστηνε τον Ισαάκ μετά τη θυσία. Κάτι τέτοιο είναι καταπληκτικό γιατί μέχρι τότε κανείς δεν είχε αναστηθεί. Ωστόσο, φαίνεται ότι η προηγούμενη εμπειρία του με τον Θεό, τον οδήγησε σε αυτό το συμπέρασμα. Η Εβρ. 11:12 σημειώνει ότι η σύλληψη του Ισαάκ έγινε με τη δύναμη του Θεού «από έναν, μάλιστα νεκρωμένον». Ο απ. Παύλος τονίζει επίσης, πως παρά το ότι ο Αβραάμ  ήταν «νεκρωμένος» και η Σάρα στείρα, ο Αβραάμ «μη έχοντας ελπίδα, πίστεψε με την ελπίδα, ότι επρόκειτο να γίνει πατέρας πολλών εθνών» επειδή πίστεψε ότι ο Θεός «ζωοποιεί τους νεκρούς, και καλεί τα μη υπάρχοντα ωσάν να υπάρχουν» (Ρωμ. 4:17-20). Έτσι, ο Αβραάμ υπέθεσε ότι αν ο Θεός, κατά μία έννοια, έδωσε ζωή στον Ισαάκ από έναν νεκρωμένο, τότε θα μπορούσε να το ξανακάνει. Στην καθοδήγηση του Θεού στο παρελθόν, ο Αβραάμ διέκρινε τι θα μπορούσε να κάνει ο Κύριος στο μέλλον.

`ΣΚΕΨΗ: Γιατί η ανασκόπηση του πώς οδήγησε ο Θεός τη ζωή μας κατά το παρελθόν, είναι σημαντική στο να διατηρήσει την πίστη και την εμπιστοσύνη μας σε Αυτόν τώρα;`