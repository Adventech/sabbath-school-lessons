---
title:  Ο Ιησους Αρχηγος Και Τελειωτης Της Πιστης Μας
date:  10/03/2022
---

`Διαβάστε Εβρ. 12:1-3. Τι ζητούν από μας αυτά τα εδάφια;`

Η κλιμάκωση της πίστης έρχεται με τον Ιησού, στην Εβρ. 12.    Ο απ. Παύλος ξεκινάει την επιστολή με τον Ιησού που είναι «ο ερχόμενος» που «δεν θα βραδύνει» (Εβρ. 10:37) και καταλήγει με τον Ιησού ως «Τελειωτή» της πίστης μας (Εβρ. 12:2). Ο Ιησούς είναι «ο Αρχηγός και Τελειωτής της πίστης». Είναι ο Μοναδικός που κάνει την πίστη εφικτή και είναι το Παράδειγμά μας που ενσαρκώνει τέλεια το τι σημαίνει ζωή πίστης. Με τον Ιησού, η πίστη φθάνει στην τελειότερη έκφρασή της. Ο Ιησούς είναι ο «Αρχηγός» (Εβρ. 12:2), ή ο Θεμελιωτής, ή ο Πρόδρομος της πίστης μας.

Πρώτον, είναι ο Μόνος που τελείωσε τον καλό αγώνα με την πλήρη έννοια. Οι υπόλοιποι για τους οποίους μιλήσαμε στο προηγούμενο κεφάλαιο, δεν έχουν φθάσει ακόμα τον στόχο τους (Εβρ. 11:39, 40). Ο Ιησούς, ωστόσο έχει εισέλθει στην κατάπαυση του Θεού στον ουρανό και κάθεται στα δεξιά του θρόνου του Πατέρα. Εμείς λοιπόν, μαζί με εκείνους θα βασιλεύσουμε με τον Ιησού στον ουρανό (Αποκ. 20:4).

Δεύτερον, ήταν η τέλεια ζωή του Ιησού που έκανε εφικτό στους ήρωες της πίστης να τρέξουν τον καλό αγώνα (Εβρ. 10:5-14). Αν δεν είχε έρθει ο Ιησούς, ο αγώνας θα ήταν μάταιος για όλους.

Τέλος, ο Ιησούς είναι ο λόγος που έχουμε πίστη. Ως ένα με τον Θεό, εξέφρασε την πιστότητα του Θεού προς εμάς. Ο Θεός ποτέ δεν εγκατέλειψε τις προσπάθειες Του για τη σωτηρία μας, και αυτός είναι ο λόγος που στο τέλος θα λάβουμε το βραβείο, αν δεν αποκάμουμε. Ο Ιησούς αγωνίστηκε με πίστη και παρέμεινε Πιστός, ακόμα και όταν εμείς ήμασταν απειθείς (Β’ Τιμ. 2:13). Η πίστη μας είναι μόνο μία ανταπόκριση στην πιστότητά Του.

Εντέλει, ο Ιησούς είναι ο «Τελειωτής» της πίστης, επειδή δίνει το τέλειο παράδειγμα για να αγωνιστούμε τον καλό αγώνα της πίστης. Πώς αγωνίστηκε Εκείνος; Εκκένωσε τον Εαυτό Του, αφήνοντας τα πάντα για μας (Φιλιπ. 2:5-8). Ουδέποτε αμάρτησε. Ο Ιησούς επικεντρώθηκε στο βραβείο, το οποίο ήταν η χαρά που τέθηκε μπροστά Του, δηλαδή η απολύτρωση της ανθρωπότητας μέσω της χάρης Του. Έτσι, υπέμεινε τις παρανοήσεις και την κακοποίηση, καταφρονώντας τη ντροπή του σταυρού (Εβρ. 12:2, 3).

Τώρα είναι η σειρά μας να αγωνιστούμε. Αν και ποτέ δεν θα μπορέσουμε να καταφέρουμε αυτό που έκανε ο Ιησούς με τη δική μας δύναμη, έχουμε το τέλειο παράδειγμά Του μπροστά μας, και έτσι μέσω της πίστης και της προσήλωσής μας σε Εκείνον προχωράμε μπροστά με πίστη, δείχνοντας εμπιστοσύνη στις υποσχέσεις Του για ένα σπουδαίο βραβείο.