---
title:  'Μωησης: Πιστευοντας Το Μη Ορατο'
date:  08/03/2022
---

`Διαβάστε Εβρ. 11:20-28. Τι έκαναν αυτοί οι άντρες της πίστης; Πώς σχετίζονται οι πράξεις τους με την ελπίδα τους για πράγματα που δεν φαίνονται;`

Ο Μωυσής είναι το δεύτερο μεγαλύτερο παράδειγμα στο κεφάλαιο της πίστης. Η ζωή του Μωυσή εισάγεται και χαρακτηρίζεται από δύο ενέργειες ανυπακοής προς τον βασιλιά. Οι γονείς του τον έκρυψαν όταν γεννήθηκε, γιατί «δεν φοβήθηκαν το διάταγμα του βασιλιά» (Εβρ. 11:23) και ο Μωυσής έφυγε από την Αίγυπτο «χωρίς να φοβηθεί τον θυμό του βασιλιά» (Εβρ. 11:27). Όμως, η πιο σπουδαία πράξη του Μωυσή ήταν ότι «αρνήθηκε να λέγεται γιος της θυγατέρας του Φαραώ» (Εβρ. 11:24). Η αναφορά στην θετή μητέρα του Μωυσή ως «θυγατέρα του Φαραώ» υποδηλώνει ότι ήταν υποψήφιος να γίνει ο επόμενος Φαραώ. Παρόλα αυτά, ο Μωυσής ήταν πρόθυμος να αφήσει την προοπτική να γίνει ο ηγεμόνας του πιο ισχυρού έθνους εκείνης της εποχής για να γίνει ο ηγέτης νέο απελευθερωμένων σκλάβων – για την ακρίβεια, προσφύγων.

`Συγκρίνετε Εβρ. 11:24-27 και 10:32-35. Ποιες ήταν οι ομοιότητες μεταξύ της κατάστασης των αρχικών αναγνωστών της προς Εβραίους επιστολής και της εμπειρίας του Μωυσή;`

Το μεγαλείο του Μωυσή ήταν ότι κατάφερε να κοιτάξει πέρα από τις υποσχέσεις του Φαραώ και να δει αυτά που δεν φαίνονται, τις υποσχέσεις του Θεού. Η προς Εβραίους λέει ότι το βλέμμα του Μωυσή ήταν προσηλωμένο «στο βραβείο» και όχι στα πλούτη της Αιγύπτου. Αυτό το βραβείο είναι το ίδιο βραβείο που αναφέρεται στην Εβρ. 10:35, το οποίο ο Θεός υποσχέθηκε σε όσους πιστεύουν σε Αυτόν.

Τα λόγια του απ. Παύλου σχετικά με την απόφαση του Μωυσή πρέπει να αντήχησαν δυνατά στην καρδιά των αναγνωστών της επιστολής. Είχαν υποστεί κατάκριση και προσβολές λόγω της πίστης τους στον Χριστό. Επίσης, είχαν ταλαιπωρηθεί και είχαν χάσει τα υπάρχοντά τους (Εβρ. 10:32-24). Κάποιοι φυλακίστηκαν (Εβρ. 13:3). Κατά μία έννοια, ο Μωυσής επέλεξε να κακοπάθει με τον λαό του Θεού, ανταλλάσσοντας τα πλούτη της Αιγύπτου και να δεχθεί τις προσβολές για τον Χριστό, επειδή πίστευε ότι το βραβείο του Χριστού ήταν μεγαλύτερο από οτιδήποτε μπορούσε να του προσφέρει η Αίγυπτος.

`ΣΚΕΨΗ: Τι είδους προκλήσεις έχετε αντιμετωπίσει λόγω της πίστης σας; Τι έπρεπε να αφήσετε γι’ αυτήν; Γιατί αξίζει, εν τέλει, το βραβείο, παρόλο που δεν μπορούμε να το δούμε τώρα;`