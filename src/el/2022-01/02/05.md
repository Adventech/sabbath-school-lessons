---
title:  Ο Ιησους Ειναι Ο Αρχιερεας Μας
date:  05/01/2022
---

Στην Εβρ. 5-7:εισάγεται μια δεύτερη ιδιότητα του Ιησού. Είναι ο Αρχιερέας μας. Ο συγγραφέας εξηγεί ότι αυτός ο όρος εκπληρώνει μια υπόσχεση που είχε δώσει ο Θεός για τον Βασιλιά της υπόσχεσης, ο Οποίος θα είναι «Ιερέας στον αιώνα, σύμφωνα με την τάξη Μελχισεδέκ» (Ψαλμ. 110:4, Εβρ. 5:5, 6).

`Διαβάστε Λευιτ. 1:1-9, 10:8-11,  Μαλ. 2:7,  Αριθ. 6:22-26, Εβρ. 5:1-4. Ποιες ιδιότητες εκπλήρωνε ο ιερέας;`

Οι ιερείς διορίζονταν για λογαριασμό των ανθρώπων, να τους εκπροσωπούν και να μεσολαβούν στην σχέση τους με τον Θεό και σε ό,τι Τον αφορά. Ο ιερέας ήταν ένας μεσολαβητής. Αυτό ίσχυε για κάθε άλλο σύστημα ιεροσύνης, Ιουδαϊκό, Ελληνικό, Ρωμαϊκό κ.λ.π. Ο ιερέας καθιστά δυνατή τη σχέση μας με τον Θεό και όλα όσα κάνει έχουν σκοπό να διευκολύνουν τη σχέση μεταξύ εμάς και του Θεού. Ο ιερέας προσφέρει θυσίες για λογαριασμό των ανθρώπων. Οι άνθρωποι δεν μπορούν να φέρουν οι ίδιοι αυτές τις θυσίες στον Θεό. Ο ιερέας γνωρίζει πώς μπορούμε να προσφέρουμε μια «αποδεκτή» θυσία, ώστε τα δώρα μας να είναι δεκτά από τον Θεό ή να μπορούν να παρέχουν καθαρισμό και συγχώρεση. Επίσης, οι ιερείς δίδασκαν τον νόμο του Θεού στους ανθρώπους. Ήταν γνώστες των εντολών του Θεού και ήταν χρέος τους να τους εξηγούν και να τους εφαρμόζουν. Τέλος, οι ιερείς είχαν το καθήκον να ευλογούν στο όνομα του Ιεοβά. Μέσω αυτών ο Θεός λειτουργούσε το αγαθό Του θέλημα και τον ευεργετικό σκοπό Του για τους ανθρώπους.

Παρόλα αυτά, στην Α’ Πέτρ. 2:9 βλέπουμε κάτι άλλο. Εμείς που είμαστε πιστοί στον Ιησού, καλούμαστε «βασίλειο ιεράτευμα». Αυτή η έννοια έχει εκπληκτικά προνόμια! Οι ιερείς μπορούσαν να πλησιάσουν τον Θεό στο αγιαστήριο. Σήμερα μπορούμε να πλησιάσουμε τον Θεό με παρρησία (Εβρ. 4:14-16, 10:19-23). Υπάρχουν, βέβαια, και σημαντικές ευθύνες. Πρέπει να συνεργαστούμε με τον Θεό στο έργο Του για τη σωτηρία του κόσμου. Θέλει να διδάξουμε και να εξηγήσουμε τους νόμους και τις εντολές Του και να τους μεταδώσουμε στους άλλους. Θέλει να προσφέρουμε θυσίες δοξολογίας και αγαθών έργων, τα οποία είναι ευάρεστα σε Αυτόν. Τι μεγάλο προνόμιο και τι ευθύνη!

`ΣΚΕΨΗ: Τι διαφορά πρέπει να έχει στη ζωή μας το ότι είμαστε «βασίλειο ιεράτευμα»; Πώς αυτή η αλήθεια έχει επίδραση στον τρόπο ζωής μας;`