---
title:  Περαιτέρω Μελέτη
date:  07/01/2022
---

Παρά τις όμορφες και ελπιδοφόρες αλήθειες στην προς Εβραίους, υπάρχει επίσης και μια σειρά προειδοποιήσεων που κλιμακώνεται στα κεφάλαια 10-12. Αυτά τα κεφάλαια έχουν τουλάχιστον δύο κοινά στοιχεία. Πρώτον, όλα συγκρίνουν τη γενιά της ερήμου με τους αναγνώστες της επιστολής. Δεύτερον, μας παροτρύνουν να έχουμε πίστη.

Η γενιά της ερήμου είδε την θαυμάσια δύναμη του Θεού να εκφράζεται μέσα από σημεία και θαύματα κατά την απελευθέρωσή τους από την Αίγυπτο. Άκουσαν, επίσης, τον Θεό να προσφωνεί από το όρος Σινά τις Δέκα Εντολές. Είδαν την στήλη φωτιάς την νύχτα και τη νεφέλη τη μέρα. Έφαγαν το μάννα, τροφή από τον ουρανό. Έπιναν νερό από τον βράχο, όπου κι αν κατασκήνωναν. Άλλα όταν έφθασαν στα σύνορα της Γης της Επαγγελίας, δεν κατάφεραν να εμπιστευτούν τον Θεό. Έχασαν την πίστη τους, που είναι ο πυρήνας αυτού που απαιτεί ο Θεός. «Χωρίς, μάλιστα, πίστη είναι αδύνατον κάποιος να Τον ευαρεστήσει» (Εβρ. 11:6).

Ο απ. Παύλος λέει, ότι όπως η γενιά της ερήμου, είμαστε κι εμείς στα σύνορα της Γης της Επαγγελίας (Εβρ. 10:37-39). Παρόλα αυτά, τα προνόμια και οι ευθύνες μας είναι μεγαλύτερες. Δεν έχουμε ακούσει τον Θεό να μιλάει στο όρος Σινά, αλλά μέσω της Αγίας Γραφής έχουμε δει μια αποκάλυψη του Θεού μεγαλύτερη από εκείνη στο όρος Σιών: τον Θεό ενσαρκωμένο στο πρόσωπο του Ιησού Χριστού (Εβρ. 12:18-24). Το ερώτημα είναι: Θα έχουμε πίστη; Ο απ. Παύλος μας ενθαρρύνει να ακολουθήσουμε το παράδειγμα μιας μεγάλης λίστας χαρακτήρων, η οποία κλιμακώνεται με τον ίδιο τον Ιησού Χριστό.

**Ερωτήσεις για συζήτηση**

`1. Μάθαμε ότι ο Ιησούς είναι ο Υπερασπιστής μας, ο Οποίος προπορεύεται στη μάχη εναντίον του Διαβόλου. Πώς μπορούμε ως εκκλησία να είμαστε ενωμένοι στη μάχη, πίσω από τον Υπερασπιστή μας; Ποιες είναι οι αιτίες που εμποδίζουν αυτή την ενότητα; Με ποιους τρόπους μπορεί ο Σατανάς να μας αποδυναμώσει ως εκκλησία; Πώς ο Διάβολος αποδυνάμωσε το Ισραήλ στο παρελθόν;`

`2. Ως πιστοί είμαστε μια κοινότητα ιερέων υπό την καθοδήγηση του Θεού. Με ποιους τρόπους μπορεί η τοπική μας εκκλησία να προσφέρει καλύτερες θυσίες δοξολογίας και καλών έργων στον Κύριο;`

`3. Με ποιους τρόπους η κατάστασή μας είναι παρόμοια με την κατάσταση της γενιάς της ερήμου λίγο πριν εισέλθουν στη Γη της Επαγγελίας; Ποια μαθήματα μπορούμε να αντλήσουμε από αυτές τις ομοιότητες;`