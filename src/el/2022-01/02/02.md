---
title:  Ο Ιησους Ειναι Ο Βασιλιας Μας
date:  02/01/2022
---

Το βασικό θέμα της προς Εβραίους επιστολής είναι ότι ο Ιησούς είναι ο Κυρίαρχος, που κάθεται στα δεξιά του Πατέρα (Εβρ. 8:1). Ως Θεός, ο Ιησούς ήταν πάντα ο Κυρίαρχος όλου του σύμπαντος. Αλλά, όταν ο Αδάμ και η Εύα αμάρτησαν, ο Σατανάς έγινε κυρίαρχος της γης. Ιωάν. 12:31, 14:30, 16:11. Ωστόσο, ο Ιησούς νίκησε τον Σατανά στον Σταυρό, ανακτώντας το δικαίωμα να βασιλεύει σε  όσους Τον δέχονται ως Σωτήρα τους (Κολ. 2:13-15). Τα δύο πρώτα κεφάλαια της επιστολής επικεντρώνονται στην ενθρόνιση του Ιησού ως Βασιλιά.

`Διαβάστε Εβρ. 1:5-14. Τι συμβαίνει εδώ;`

Αυτά τα εδάφια χωρίζονται σε τρία τμήματα. Κάθε τμήμα παρουσιάζει ένα στοιχείο της τελετής ενθρόνισης του Υιού. Πρώτον, ο Θεός εγκαθιστά τον Ιησού ως Υιό Βασιλέα (Εβρ. 1:5). Δεύτερον, ο Θεός παρουσιάζει τον Υιό στο ουράνιο δικαστήριο, το οποίο Τον λατρεύει (Εβρ. 1:6, 8) καθώς ο Πατέρας Τον διακηρύσσει ως τον αιώνιο Δημιουργό και Κυρίαρχο (Εβρ. 1:8-12). Τρίτον, ο Θεός ενθρονίζει τον Υιό – απόλυτη ανάθεση εξουσίας σε όλη τη γη (Εβρ. 1:13, 14).

Ένα από τα πιο σημαντικά δόγματα στην Καινή Διαθήκη είναι ότι μέσω του Ιησού, ο Θεός εκπλήρωσε τις υποσχέσεις που έδωσε στον Δαβίδ (Β’ Σαμ. 7:8-16, Λουκ. 1:30-33). Ο Χριστός προήλθε από τη γενεαλογία του Δαβίδ, στην πόλη του Δαβίδ (Ματθ. 1:1-16, Λουκ 2:10, 11). Κατά τη διάρκεια της διακονίας Του οι άνθρωποι συχνά Τον αποκαλούσαν «Υιός του Δαβίδ». Θανατώθηκε με την κατηγορία ότι ισχυρίστηκε πως ήταν «ο Βασιλιάς των Ιουδαίων» (Ματθ. 27:37). Ο απ. Πέτρος και ο απ. Παύλος κήρυτταν ότι ο Χριστός αναστήθηκε από τους νεκρούς εκπληρώνοντας τις υποσχέσεις που δόθηκαν στον Δαβίδ (Πραξ. 2:22-36, 13:22-37). Και ο Ιωάννης επιβεβαίωσε ότι ο Ιησούς είναι το Λιοντάρι από τη φυλή του Ιούδα (Αποκ. 5:5).

Ασφαλώς, η προς Εβραίους συμπίπτει. Ο Θεός εκπλήρωσε τις υποσχέσεις Του στον Δαβίδ μέσω του Ιησού: Ο Θεός έδωσε στον Υιό ένα σπουδαίο όνομα (Εβρ. 1:4), Τον καθιέρωσε ως τον Υιό Του (Εβρ. 1:5), Τον ομολόγησε ως Αιώνιο Δημιουργό και Κύριο (Εβρ. 1:8-12) και Τον έθεσε στα δεξιά του θρόνου Του (Εβρ. 1:13, 14). Επιπροσθέτως, σύμφωνα με το 4ο κεφάλαιο της προς  Εβραίους, ο Ιησούς οδηγεί τους ανθρώπους στην «κατάπαυση» του Θεού, και μην ξεχνάμε ότι ο Ιησούς είναι «αυτός που κατασκεύασε» τον οίκο του Θεού (Εβρ. 3:3, 4). Επομένως, ο Χριστός είναι δικαιωματικά ο Κυρίαρχος αυτής της γης, εμπλεκόμενος σε έναν πόλεμο με τον Σατανά, τον σφετεριστή της πίστης μας.

`ΣΚΕΨΗ: Πώς μπορούμε να βρούμε ανακούφιση, ιδιαίτερα μέσα σε δοκιμασίες, γνωρίζοντας ότι ο Ιησούς είναι ο Κυρίαρχος του Σύμπαντος;`