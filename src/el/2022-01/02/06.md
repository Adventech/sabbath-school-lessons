---
title:  Ο Ιησους Μεσιτευει Για Μια Καλυτερη Διαθηκη
date:  06/01/2022
---

Η Εβρ. 8-10:επικεντρώνεται στο έργο του Ιησού ως Μεσίτη μιας νέας διαθήκης. Η παλαιά διαθήκη ήταν απλώς μια προεικόνιση όλων των καλών που θα έρχονταν. Οι τελετουργίες της ήταν σχεδιασμένες να προεικονίσουν, να διευκρινίσουν το έργο που θα έκανε ο Ιησούς στο μέλλον. Έτσι, οι ιερείς προεικόνιζαν τον Χριστό, αλλά ήταν θνητοί και αμαρτωλοί. Δεν μπορούσαν να προσφέρουν την τελειότητα που χάριζε ο Ιησούς. Διακονούσαν σε ένα αγιαστήριο που ήταν «τύπος και σκιά» (Εβρ. 8:5) του Ουράνιου Αγιαστηρίου. Ο Ιησούς μεσιτεύει στο πραγματικό Αγιαστήριο και μας εξασφαλίζει πρόσβαση στον Θεό. Οι θυσίες των ζώων προεικόνιζαν τον θάνατο του Ιησού στη θέση μας, αλλά το αίμα τους δεν μπορούσε να καθαρίσει τη συνείδηση. Το αίμα του Χριστού, όμως, καθαρίζει τη συνείδησή μας και μέσω Εκείνου, έχοντας την πίστη μας σε Αυτόν και αποδεχόμενοι το μεσιτικό Του έργο για χάρη μας, μπορούμε να πλησιάσουμε τον Θεό με παρρησία (Εβρ. 10:19-22).

`Διαβάστε Εβρ. 8:8-12. Τι μας υπόσχεται ο Θεός στη νέα διαθήκη; `

Ορίζοντας τον Ιησού ως Αρχιερέα ο Πατέρας έθεσε μια νέα διαθήκη που θα εκπλήρωνε τις προσδοκίες της παλαιάς. Η νέα διαθήκη δίνει όλα εκείνα που μόνο ένας Τέλειος, Αιώνιος, Θεάνθρωπος  Αρχιερέας θα μπορούσε. Αυτός ο Αρχιερέας όχι μόνο εξηγεί τον νόμο του Θεού αλλά και τον εμφυτεύει στην καρδιά μας. Μας προσφέρει μια θυσία που φέρνει συγχώρηση. Μας καθαρίζει και μας μεταμορφώνει. Μεταμορφώνει την καρδιά μας από πέτρινη σε σάρκινη (Ιεζ. 36:26). Πραγματικά μας αναδημιουργεί (Β’ Κορ. 5:17). Αυτός ο Αρχιερέας μάς ευλογεί με τον πιο αξιοθαύμαστο τρόπο, προσφέροντάς μας πρόσβαση στην παρουσία του Ίδιου του Πατέρα.

Ο Θεός σχεδίασε την παλαιά διαθήκη για να δείξει στο μέλλον, το έργο Του Ιησού. Το σχέδιο και ο σκοπός της ήταν πανέμορφα! Όμως κάποιοι παρερμήνευσαν τον σκοπό της. Απρόθυμοι να αφήσουν τα σύμβολα, τις σκιές και να εναγκαλιστούν τις αλήθειες που έδειχναν τα σύμβολα, έχασαν τα υπέροχα οφέλη που τους πρόσφερε η διακονία του Ιησού.

«Ο Χριστός ήταν το θεμέλιο και η ζωή του ναού. Οι ιεροτελεστίες του τυποποιούσαν τη θυσία του Υιού του Θεού. Η ιερατεία συμβόλιζε τη μεσιτική φάση του χαρακτήρα και του έργου του Χριστού. Όλο το σχέδιο της λατρείας που ενέπνεαν οι θυσίες ήταν η σκιά του θανάτου του Σωτήρα για την απολύτρωση του κόσμου. Αυτές οι θυσίες δεν θα απέβλεπαν πια σε τίποτε όταν το μεγάλο γεγονός που αιώνες τώρα προεικόνιζαν θα είχε εκπληρωθεί.» Έ. Χουάιτ, Ζ.Χ. σελ. 135.