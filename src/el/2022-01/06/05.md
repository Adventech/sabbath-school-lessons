---
title:  Ενας Αιωνιος Ιερεας
date:  02/02/2022
---

`Διαβάστε Εβρ. 7:16. Με ποια κριτήρια έγινε ο Ιησούς Ιερέας;`

Ο Ιησούς έλαβε την ιεροσύνη βάση της άφθαρτης ζωής Του και επειδή κατέχει μια αιώνια διακονία. Η σημασία αυτού του γεγονότος είναι καταπληκτική! Σημαίνει ότι η διακονία του Ιησού δεν θα εκλείψει ποτέ. Ο Ιησούς σώζει, απόλυτα, αιώνια, ολοκληρωτικά (Εβρ. 7:25). Η σωτηρία που προσφέρει ο Χριστός είναι πλήρης και τέλεια. Φθάνει ως τα βάθη της συνείδησης της ανθρώπινης φύσης (Εβρ. 4:12,  9:14,  10:1-4). Το διαμεσολαβητικό έργο του Ιησού ενώπιον του Θεού περιλαμβάνει όλα τα οφέλη που περιέχει η νέα διαθήκη.

Περιλαμβάνει πολύ περισσότερα από την συγχώρεση των αμαρτιών. Σημαίνει ότι βάζει τον νόμο στην καρδιά μας, μας κάνει νέο κτίσμα σε Αυτόν και μας οδηγεί στη διάδοση του ευαγγελίου στον κόσμο (Εβρ. 8:10-12). Καθώς ο Ιησούς είναι ένα με τον Θεό και με τους ανθρώπους, μας αντιπροσωπεύει ενώπιον του Πατέρα. Ως Εκείνος που πρόσφερε τη ζωή Του ως θυσία, ο Ιησούς έχει ακλόνητη εύνοια μπροστά στον Θεό.

`Διαβάστε Εβρ. 7:22. Ποια είναι η σχέση του Ιησού με την νέα διαθήκη;`

Ο Ιησούς είναι η εγγύηση για την νέα διαθήκη διότι ο Θεός ορκίστηκε ότι Αυτός θα είναι Ιερέας «στον αιώνα» (Εβρ. 7:21). Είναι πολύ εύκολο να χάσουμε το νόημα αυτού του όρκου. Ο απ. Παύλος έχει ήδη αναφερθεί στους όρκους που έκανε ο Κύριος στη γενιά της ερήμου και στον Αβραάμ (Εβρ. 3:7-11,  6:13-15). Η διαφορά ανάμεσα σε αυτούς του όρκους και σε εκείνους που έδωσε ο Θεός στον Υιό Του, είναι ότι οι πρώτοι δόθηκαν σε ανθρώπους. Οι όρκοι ισχύουν όσο οι δικαιούχοι είναι εν ζωή. Οι όρκοι του Θεού στη γενιά της ερήμου και στον Αβραάμ ήταν δεσμευτικοί για όσο θα υπήρχε αυτή η γενιά και οι απόγονοι του Αβραάμ (Γαλ. 3:29).

Στην περίπτωση του Υιού όμως, του Οποίου η ζωή είναι «άφθαρτη», ο όρκος που έκανε ο Θεός σε Αυτόν θα είναι δεσμευτικός για πάντα. Κάποιος που δεσμεύθηκε ή εγγυήθηκε για κάποιον άλλον, υπόκειται στις ίδιες αμαρτίες με το άτομο για το οποίο εγγυήθηκε, συμπεριλαμβανομένου και του θανάτου. Παρόλα αυτά, ο Πατέρας έθεσε τον Ιησού ως Εγγυητή σε μας, ώστε να μην αθετηθούν οι υποσχέσεις Του. Έτσι, μπορούμε να είμαστε σίγουροι για τη σωτηρία που μας έχει δοθεί μέσω του Ιησού.