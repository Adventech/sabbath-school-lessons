---
title:  Ενας Ιερεας Σε Ισχυ
date:  01/02/2022
---

«Αν, λοιπόν, η τελειότητα υπήρχε διαμέσου της Λευτικής ιεροσύνης, (επειδή, ο λαός πήρε τον νόμο όταν αυτή υπήρχε), ποια ανάγκη ήταν πλέον να σηκωθεί ένας άλλος ιερέας, σύμφωνα με την τάξη Μελχισεδέκ, και όχι να λέγεται σύμφωνα με την τάξη Ααρών;» (Εβρ. 7:11).

Οι ιερείς είναι μεσίτες ανάμεσα στον Θεό και τους ανθρώπους.  Ωστόσο, η προς Εβραίους λέει ότι οι Λευίτες ιερείς δεν μπορούσαν να προσφέρουν πλήρη και αξιόπιστη πρόσβαση στον Θεό επειδή δεν μπορούσαν να παρέχουν τελειότητα (Εβρ 7:11, 18, 19).   Εξάλλου, οι ίδιοι δεν ήταν τέλειοι, οπότε, πώς θα μπορούσαν να απονέμουν τελειότητα σε άλλους;

Ούτε οι θυσίες των ζώων μπορούσαν να καθαρίσουν την συνείδηση του αμαρτωλού. Ο σκοπός τους ήταν να δείξουν προς τα εμπρός, στη διακονία του Ιησού και στη θυσία Του, που μόνο αυτή μπορούσε να προσφέρει αληθινό καθαρισμό από την αμαρτία (Εβρ. 9:14,  10:1-3,  10-14). Η λειτουργία των Λευιτών ιερέων και των θυσιών τους ήταν προσωρινή και ενδεικτική. Μέσω της διακονίας τους, ο Θεός ήθελε να οδηγήσει την πίστη του λαού στην μελλοντική διακονία του Ιησού, του Αμνού του Θεού, ο Οποίος σηκώνει την αμαρτία του κόσμου!» (Ιωάν. 1:29).

`Διαβάστε Εβρ. 7:11-16. Γιατί υπήρχε ανάγκη αλλαγής του νόμου;`

Το Εβρ. 7:12 εξηγεί ότι η αλλαγή της ιεροσύνης έκανε απαραίτητη και την αλλαγή του νόμου. Γιατί; Διότι υπήρχε ένας πολύ αυστηρός νόμος που απαγόρευε στο άτομο που δεν ήταν από τη φυλή Λευί, από τον Ααρών, να διακονεί ως ιερέας (Αρ. 3:10, 16:39, 40). Η Εβρ. 7:13, 14 εξηγεί ότι ο Ιησούς ήταν από τη φυλή του Ιούδα, και γι’ αυτό ο νόμος Τού απαγόρευε την Λευιτική ιεροσύνη. Έτσι, ο απ. Παύλος υποστηρίζει ότι ο διορισμός του Ιησού ως Αρχιερέας σήμαινε ότι ο Θεός είχε αλλάξει τον νόμο της ιερατείας.

Επίσης, ο ερχομός του Ιησού σήμαινε αλλαγή στον νόμο των θυσιών. Οι αμαρτωλοί έπρεπε να φέρνουν διάφορα είδη θυσιών για να λάβουν εξιλέωση (Λευιτ. 1:– 7), τώρα όμως  που ήρθε ο Ιησούς, και πρόσφερε την τέλεια θυσία, ο νόμος της θυσίας των ζώων έπρεπε να καταργηθεί (Εβρ. 10:17, 18), ως αποτέλεσμα της νέας διαθήκης και της πλήρους αποκάλυψης του σχεδίου σωτηρίας.

`ΣΚΕΨΗ: Σκεφτείτε το πλήθος των ζώων που προσφέρθηκαν ως θυσία κατά την αρχαιότητα, δείχνοντας όλα στον Ιησού, όμως κανένα από αυτά δεν μπορούσε να πληρώσει για τις αμαρτίες μας. Γιατί μόνο ο θάνατος του Ιησού μπορούσε;`