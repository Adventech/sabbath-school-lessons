---
title:  Ενας Αρχιερεας Υπερ Των Ανθρωπων
date:  30/01/2022
---

`Διαβάστε Εβρ. 5:1-10. Ποιος είναι ο ρόλος της ιεροσύνης και πώς ο Ιησούς εκπληρώνει αυτόν τον σκοπό;`

Ο βασικός σκοπός της Λευιτικής ιεροσύνης ήταν να μεσιτεύουν ανάμεσα στους αμαρτωλούς και στον Θεό. Οι ιερείς είχαν οριστεί από τον Θεό για να διακονούν για λογαριασμό των ανθρώπων. Γι’ αυτό έπρεπε να δείχνουν έλεος και κατανόηση στις ανθρώπινες αδυναμίες. Στην Εβρ. 5:5-10 ο απ. Παύλος δείχνει ότι ο Ιησούς εκπληρώνει τέλεια αυτόν τον σκοπό: Τον διόρισε ο Θεός (Εβρ. 5:5, 6) και ο Ιησούς μας καταλαβαίνει επειδή και Αυτός υπέφερε (Εβρ. 5:7, 8).

Όμως, υπάρχουν μερικές βασικές διαφορές. Ο Χριστός δεν «παίρνεται από ανθρώπους» (Εβρ. 5:1). Αντιθέτως, Εκείνος έλαβε ανθρώπινη φύση ώστε, μεταξύ άλλων, να υπηρετήσει ως Αρχιερέας υπέρ μας. Ο Ιησούς δεν πρόσφερε θυσίες για τις δικές Του αμαρτίες (Εβρ. 5:3), αλλά μόνο για τις δικές μας αμαρτίες, γιατί ήταν αναμάρτητος (Εβρ. 4:15, Εβρ. 7:26-28).

Η προς Εβραίους λέει ότι ο Ιησούς προσευχήθηκε «προς Εκείνον που μπορούσε να Τον σώσει από τον θάνατο, και εισακούστηκε» (Εβρ. 5:7). Η επιστολή αναφέρεται στον δεύτερο θάνατο, από τον οποίο ο Θεός έσωσε τον Ιησού όταν Τον ανέστησε (Εβρ. 13:20). Βλέπουμε, επίσης, ότι ο Ιησούς «έμαθε την υπακοή από όσα έπαθε». Εβρ. 5:8. Η υπακοή ήταν κάτι καινούριο για τον Ιησού, όχι γιατί ήταν ανυπάκουος, αλλά επειδή ήταν ο Ίδιος ο Θεός. Ως Ηγεμόνας όλου του σύμπαντος, ο Ιησούς δεν υπάκουε σε κανέναν. Αντιθέτως, όλοι υπάκουαν σε Αυτόν.

Τα παθήματα και ο θάνατος του Ιησού στον σταυρό είναι ένα ουσιώδες μέρος της ιερατικής Του διακονίας. Τα παθήματα δεν τελειοποίησαν τον Ιησού, με την έννοια ότι βελτίωσε την ηθική Του. Δεν Τον έκαναν Ελεήμονα. Απεναντίας, ο Ιησούς ήρθε σε αυτή τη γη διότι πάντα ήταν Ελεήμων, και γι’ αυτό και είναι Οικτίρμων σε μας (Εβρ. 2:17). Αυτό που εννοεί η προς Εβραίους είναι ότι μέσω των παθημάτων, η πραγματικότητα της αδελφικής αγάπης του Χριστού, η αυθεντικότητα της ανθρώπινης φύσης Του και το βάθος της υποταγής Του ως Αντιπρόσωπος της ανθρωπότητας στο θέλημα του Πατέρα, εκφράστηκαν και αποκαλύφθηκαν αληθινά. «Έγινε Τέλειος» με την έννοια ότι τα παθήματά Του Τον αξίωναν να είναι ο Αρχιερέας μας. Η ζωή τέλειας υπακοής και ο θάνατός Του στον σταυρό αποτελούσαν την τέλεια προσφορά θυσίας που παρουσίασε ο Ιησούς ενώπιων του Πατέρα, ως Αρχιερέας μας.

`ΣΚΕΨΗ: Στην Α’ Πέτρ. 2:9 λέει ότι είμαστε «βασίλειο ιεράτευμα». Τι μας λέει η ζωή του Χριστού όσον αφορά το πώς πρέπει να είναι οι σχέσεις μας με τους άλλους, εφόσον έχουμε αυτόν τον ιερό σκοπό;`