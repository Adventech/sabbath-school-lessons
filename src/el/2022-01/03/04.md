---
title:  «Το Απαυγασμα Της Δοξας Του Θεου»
date:  11/01/2022
---

`Διαβάστε Εβρ. 1:2-4. Τι μας διδάσκουν αυτά τα εδάφια για τον Ιησού;`

Ας εστιάσουμε στο εδ. 3: «Αυτός, που είναι το απαύγασμα της δόξας και ο χαρακτήρας της υπόστασής Του».

Διαβάστε Εξ. 24:16, 17,  Ψαλμ. 4:6,  36:9,  89:15.

`Πώς αυτά τα εδάφια μάς βοηθούν να καταλάβουμε τι είναι η δόξα του Θεού;`

Στην Παλαιά Διαθήκη, η δόξα του Θεού αναφέρεται στην ορατή παρουσία Του ανάμεσα στον λαό Του (Εξ. 16:7,  24:16, 17,  Λευιτ. 9:23,  Αρ. 14:10). Η παρουσία Του συχνά συσχετίζεται με φως ή με λάμψη. Η Αγία Γραφή μας πληροφορεί ότι ο Ιησούς είναι το Φως που ήρθε σε αυτόν τον κόσμο για να αποκαλύψει τη δόξα του Θεού (Εβρ. 1:3, Ιωάν. 1:6-9, 14-18,   Β’ Κορ. 4:6). Σκεφτείτε, για παράδειγμα, πώς εμφανίστηκε ο Χριστός στο Όρος της Μεταμόρφωσης. «Και μεταμορφώθηκε μπροστά τους· και το πρόσωπό Του έλαμψε σαν τον ήλιο, και τα ιμάτιά του έγιναν λευκά σαν το φως» (Ματθ. 17:2). Όπως ο ήλιος δεν μπορεί να γίνει αντιληπτός παρά μόνο με την ακτινοβολία του φωτός Του, έτσι και ο Θεός γίνεται γνωστός μέσω του Ιησού. Από τη δική μας οπτική, τα δύο είναι ένα. Επειδή η δόξα του Θεού είναι η ίδια φως, δεν υπάρχει διαφορά ανάμεσα στην υπόσταση και στον χαρακτήρα μεταξύ Θεού και Ιησού, όπως δεν υπάρχει διαφορά μεταξύ του φωτός και της αντανάκλασής Του.

Η προς Εβραίους, επίσης, λέει ότι ο Ιησούς είναι «ο χαρακτήρας της υποστάσεως» του Πατέρα (Εβρ. 1:3). Ο σκοπός της μεταφορικής έννοιας είναι η τέλεια συσχέτιση της ύπαρξης –  ή της υπόστασης – μεταξύ Πατέρα και Υιού. Οι άνθρωποι φέρουμε την εικόνα του Θεού, αλλά όχι την υπόστασή Του (Γεν. 1:26). Ωστόσο, ο Υιός μοιράζεται την ίδια υπόσταση με τον Πατέρα, γι’ αυτό είπε: «Όποιος είδε εμένα, είδε τον Πατέρα» (Ιωάν. 14:9)

`ΣΚΕΨΗ: Γιατί είναι τόσο υπέροχο το ότι ο Ιησούς αποκαλύπτει τον χαρακτήρα και τη δόξα του Πατέρα σε μας; Τι μας αποκαλύπτει ο Ιησούς για το πώς είναι ο Πατέρας;`