---
title:  «Προσηλθατε Στον Θεο Που Ειναι Ο Κριτης Ολων»
date:  14/03/2022
---

`Διαβάστε Εβρ. 12:12, 23. Εφόσον πρόκειται για γιορτή, γιατί ο Θεός περιγράφεται ως Κριτής; Πώς ένας κριτής μπορεί να είναι μέρος ή λόγος εορτασμού; Διαβάστε επίσης Δαν. 7:9, 10, 13-22.`

Η γιορτή που περιγράφεται στην Εβρ. 12:22-24 αναφέρεται σε μια μελλοντική κρίση. Ο Θεός προεδρεύει ως Κριτής και ανοίγει τα βιβλία. Το αποτέλεσμα αυτής της μελλοντικής κρίσης είναι ότι ο λαός του Θεού θα λάβει τη βασιλεία (Εβρ. 12:28).

Αυτή η σκηνή φέρνει στο νου την μεγάλη κρίση πριν την Έλευση, όπως περιγράφεται στο Δαν. 7, που απεικονίζει μια σκηνή κρίσης όπου ο Θεός «ο Παλαιός των Ημερών» κάθεται σε έναν θρόνο από φωτιά και πλαισιώνεται από «χίλιες χιλιάδες και μύριες μυριάδες» αγγέλων (Δαν 7:9, 10). Τα βιβλία έχουν ανοιχθεί (Δαν. 7:10) και η κρίση δίνεται «στους αγίους του Υψίστου», οι οποίοι κατόπιν «πήραν τη βασιλεία» (Δαν. 7:22).

Ομοίως και στην Εβρ. 12:22-29 περιγράφεται μια σκηνή κρίσης στο όρος Σιών, την ουράνια Ιερουσαλήμ, όπου ο Θεός «ο Κριτής όλων» περιστοιχίζεται από «μυριάδες αγγέλων». Εδώ βλέπουμε μια πύρινη εικόνα (Εβρ. 12:29). Περιλαμβάνει βιβλία επειδή σε αυτά είναι καταγεγραμμένοι οι άγιοι (Εβρ. 12:23), που υποδηλώνει μια ευνοϊκή κρίση γι’ αυτούς.

Ο Ιησούς είναι το επίκεντρο αυτής της σκηνής (Εβρ. 12:24). Η Εβρ. 2:Τον περιγράφει ως Υιό του ανθρώπου, που ήταν «στεφανωμένος με δόξα και τιμή» αφότου γεύτηκε «θάνατο» για χάρη μας (Εβρ. 2:9). Σύμφωνα με την Εβρ. 2:10, ο «γιός του ανθρώπου» (Εβρ.2:6) υπέφερε ώστε να φέρει «στη δόξα πολλούς γιούς». Αυτό σημαίνει ότι οι πιστοί θα μπορούν και αυτοί να είναι «στεφανωμένοι με δόξα και τιμή». Ο Υιός έχει φέρει τώρα τους πιστούς στη Σιών, την Ουράνια Ιερουσαλήμ, διαμέσου των οφελών της νέας διαθήκης (Εβρ. 12:22-24), όπου θα λάβουν το βασίλειο που τους έχει υποσχεθεί (Εβρ. 12:28).

Άρα λοιπόν, αυτή η κρίση είναι καλά νέα για τους πιστούς, γιατί είναι μια κρίση που διεξάγεται για χάρη τους. Τους διεκδικεί. Είναι μια κρίση που διαψεύδει τον αντίδικό τους, τον δράκοντα, που είναι πίσω από το τρομερό θηρίο, το οποίο καταδίωκε τους πιστούς στο παρελθόν (Δαν. 7) και θα συνεχίσει να τους καταδιώκει και στο μέλλον (Αποκ. 13).

`ΣΚΕΨΗ: Πώς αυτά που μελετήσαμε σήμερα μας βοηθούν να καταλάβουμε ότι η κρίση του Θεού στο μήνυμα της τριπλής αγγελίας είναι καλή είδηση για την εποχή μας; (Αποκ. 14:6, 7, Δευτ. 32:36, Α’ Χρον. 16:33-35).`