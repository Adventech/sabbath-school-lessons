---
title:  «Προσηλθατε Στο Βουνο Σιων»
date:  13/03/2022
---

`Διαβάστε Εβρ. 12:22-24. Τι μας περιγράφει εδώ ο Παύλος;`

Η προς Εβραίους επιβεβαιώνει ότι έχουμε προσέλθει στο όρος Σιών και συμμετέχουμε σε μια μεγάλη γιορτή. «Αλλά, προσήλθατε στο βουνό Σιών, και σε πόλη του ζωντανού Θεού, την επουράνια Ιερουσαλήμ, και σε μυριάδες αγγέλων, σε πανηγύρι» (Εβρ. 12:22, 23). Έχουμε έρθει διαμέσου της πίστης στο πρόσωπό του Αντιπροσώπου μας, του Ιησού. Σε αυτήν τη γιορτή θα συναντήσουμε ένα αναρίθμητο πλήθος αγγέλων, τον Ίδιο τον Θεό και τον Ιησού, ο Οποίος είναι το κέντρο της γιορτής. Ερχόμαστε ως «εκκλησία πρωτοτόκων, που έχουν καταγραφεί στους ουρανούς» (Εβρ. 12:23). Τα ονόματά μας είναι καταχωρημένα στα βιβλία του Ουρανού, όπου είναι καταγεγραμμένος ο εκλεκτός λαός του Θεού. (Έξ. 32:32, Ψαλμ. 56:8, Δαν. 12:1, Μαλ. 3:16, Λουκ. 10:20, Αποκ. 13:8,  17:8).

Είμαστε οι «πρωτότοκοι» επειδή μοιραζόμαστε την κληρονομιά με τον κατεξοχήν Πρωτότοκο, Ιησού (Εβρ. 1:6). Έτσι, δεν έχουμε έρθει ως καλεσμένοι, άλλα ως πολίτες (Φιλιπ. 3:20). Θεωρούμαστε, επίσης, «πνεύματα δικαίων, οι οποίοι έλαβαν την τελειότητα» (Εβρ. 12:23). Αυτή η έκφραση είναι ένα σχήμα λόγου, μέσα από το οποίο η διάσταση της ανθρώπινης φύσης αντιπροσωπεύει το σύνολο. Είναι ανάλογο με την έκφραση «στον Πατέρα των πνευμάτων» (Εβρ. 12:9), η οποία αναφέρεται στον Θεό ως Πατέρα  όλων των ανθρώπων που είναι πνευματική φύση.

Αυτή η πανηγυρική συγκέντρωση γιορτάζει τα εγκαίνια της βασιλικής κυριαρχίας του Ιησού, της ιερατικής διακονίας Του και της νέας διαθήκης. Στην προς Εβραίους, το όρος Σιών είναι το μέρος  όπου θα συμβούν όλα αυτά τα γεγονότα. Τρία από τα διαψάλματα στην Εβρ. 1:5-14 περιγράφουν την ενθρόνιση του Υιού και παρουσιάζουν το όρος Σιών ως το μέρος στο οποίο θα πραγματοποιηθεί (Ψαλμ. 2:6, 7, 110:1, 2, 102:21-27).

Επιπροσθέτως, το όρος Σιών είναι το μέρος όπου ο Υιός ορίστηκε «Ιερέας στον αιώνα» (Εβρ. 5:6), μια αναφορά από τον Ψαλμ. 110:4. Σύμφωνα με αυτόν τον Ψαλμό, ο διορισμός του Υιού ως Αρχιερέας λαμβάνει χώρα στο όρος Σιών, επίσης (Ψαλμ. 110:2). Τέλος, η επιστολή αναφέρει ότι η έναρξη της ιερατείας του Ιησού σηματοδοτεί και τα εγκαίνια της νέας διαθήκης (Εβρ. 7:11-22). Έτσι, το όρος Σιών είναι το μέρος όπου επικυρώθηκε η νέα διαθήκη. Η Εβρ. 12:22-24 λοιπόν, περιγράφει την εορταστική συγκέντρωση που έγινε στον Ουρανό όταν ο Ιησούς αναλήφθηκε.

`ΣΚΕΨΗ: Με ποιους πρακτικούς τρόπους μπορούμε να γιορτάσουμε την πραγματικότητα της αρχιερατικής διακονίας του Ιησού και τη νέα διαθήκη στη ζωή μας και στη λατρεία μας; Γιατί το να χαιρόμαστε γι’ αυτή την σπουδαία αλήθεια είναι επιβεβαίωση πίστης;`