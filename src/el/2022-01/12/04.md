---
title:  «Σειω Τη Γη Και Τον Ουρανο»
date:  15/03/2022
---

Μετά την εορταστική συγκέντρωση στον ουρανό, ο απ. Παύλος προειδοποιεί τους αναγνώστες να δώσουν την πρέπουσα προσοχή στη φωνή του Θεού, διότι ο Κύριος θα σείσει «Μία φορά ακόμα… όχι μονάχα τη γη, αλλά και τον ουρανό» (Εβρ. 12:26). Ο απ. Παύλος λέει ότι παρότι ο Ιησούς έχει ενθρονιστεί στον ουρανό, η σωτηρία μας δεν έχει ολοκληρωθεί. Πρέπει να είμαστε προσεχτικοί, επειδή ένα σημαντικό γεγονός πρόκειται να συμβεί.

`Συγκρίνετε Αγγ. 2:6-9, 20-22,  Ψαλμ. 96:9, 10, 99:1, και Εβρ. 12:26, 27. Ποιος είναι ο σκοπός που ο Θεός σείει τον ουρανό και τη γη; Τι σημαίνει αυτό;`

Στην Παλαιά Διαθήκη, η γη που σείεται είναι μια συνηθισμένη εικόνα για τη παρουσία του Θεού, ο Οποίος εμφανίζεται για να ελευθερώσει τον λαό Του. Όταν ο Βαράκ και η Δεβόρρα πολέμησαν εναντίον του Σισάρα, ο Θεός πολέμησε από τον ουρανό για λογαριασμό τους (Κριτ. 5:20). Περιγράφεται ένας ισχυρός σεισμός, όπου η γη και τα βουνά σείονται λόγω της παρουσίας του Θεού (Κριτ. 5:4, 5). Βλέπουμε ότι η ίδια εικόνα εμφανίζεται σε όλη την Παλαιά Διαθήκη όταν ο Θεός αρχίζει να απελευθερώνει τους καταπιεσμένους (Ψαλμ. 68:7, 8,  60:2,  77:17, 18). Έτσι, ένας σεισμός σηματοδοτεί την ημέρα της κρίσης του Θεού, καθώς επιβεβαιώνει την εξουσία Του σε όλη την ανθρωπότητα. Οι προφήτες προείπαν ότι αυτό θα συνέβαινε την ημέρα του Κυρίου (Ησ. 13:13, 24:18-23).

Στην  προς Εβραίους, ο σεισμός του ουρανού και της γης αναφέρεται στην καταστροφή των εχθρών του Θεού. Αυτό υποσχέθηκε ο Θεός κατά την ενθρόνιση του Ιησού. Ο Κύριος Του είπε: «Κάθησε από τα δεξιά μου, μέχρις ότου βάλω τους εχθρούς σου ως υποπόδιο των ποδιών σου» (Εβρ. 1:13). Έτσι, ο Ιησούς νίκησε τον εχθρό (Εβρ. 2:14-16) και κάθισε στον θρόνο (Εβρ. 1:5-14), αλλά οι εχθροί δεν έχουν καταστραφεί ακόμα (Εβρ. 10:11-14, Α’ Κορ. 15:23-25).

Όμως, στο μέλλον, ο Θεός θα καταστρέψει αυτούς τους εχθρούς, όταν θα σείσει τον ουρανό και τη γη. Αυτός ο σεισμός σηματοδοτεί την καταστροφή των επίγειων δυνάμεων που καταδιώκουν τον λαό του Θεού και, το σπουδαιότερο, την καταστροφή των πονηρών δυνάμεων (τον Σατανά και τους αγγέλους του) που βρίσκονται πίσω από τις επίγειες δυνάμεις και τις ελέγχουν.

`ΣΚΕΨΗ: Γιατί η υπόσχεση ότι η κρίση θα επιτελεσθεί και ο Σατανάς, που ήταν ο κυρίαρχος του κόσμου μας θα καταστραφεί, είναι μια τόσο ελπιδοφόρα υπόσχεση για όλους μας, ειδικά για όσους υπέφεραν από τον Διάβολο;`