---
title:  Ειναι Αδυνατον Να Ανακαινισθουν
date:  07/02/2022
---

`Συγκρίνετε Εβρ. 6:4-6,  Ματθ. 16:24,  Ρωμ. 6:6,  Γαλ. 2:20,  5:24,  6:14. Ποιο είναι το νόημα της σταύρωσης του Ιησού;`

Το πρωτότυπο Ελληνικό κείμενο τονίζει τη λέξη «αδύνατον». Είναι αδύνατον για τον Θεό να ανακαινίσει εκείνους που «παρέπεσαν… ανασταυρώνοντας στον εαυτό τους τον Υιό του Θεού» (Εβρ. 6:6). Ο απ. Παύλος θέλει να δείξει ότι δεν υπάρχει δια μέσου κανενός άλλου η σωτηρία παρά μόνο μέσω του Χριστού (Πράξ 4:12). Η σωτηρία με κάποιον άλλον τρόπο είναι αδύνατη, όπως είναι αδύνατον «να πει ψέματα ο Θεός» (Εβρ. 6:18) ή να ευαρεστήσουμε τον Θεό «χωρίς πίστη» (Εβρ. 11:6).

Ξανασταυρώνοντας τον Υιό του Θεού είναι μια μεταφορική έκφραση που προσπαθεί να περιγράψει κάτι το οποίο συμβαίνει στην προσωπική σχέση μεταξύ Ιησού και πιστού.

Όταν οι θρησκευτικοί ηγέτες σταύρωσαν τον Ιησού, το έκαναν   επειδή ο Ιησούς αποτελούσε μια απειλή για την κυριαρχία και την αυτονομία τους. Έτσι, ήλπιζαν να εξαλείψουν τον Ιησού ως προσωπικότητα και να καταστρέψουν έναν ισχυρό και επικίνδυνο εχθρό. Ομοίως, το ευαγγέλιο είναι πρόκληση για την κυριαρχία και την αυτονομία του καθενός στο πιο θεμελιώδες επίπεδο. Η ουσία της Χριστιανικής ζωής είναι να σηκώσουμε τον σταυρό και να απαρνηθούμε τον εαυτό μας (Ματθ. 16:24). Αυτό σημαίνει να σταυρώσουμε «τον κόσμο» (Γαλ. 6:14), τον «παλιό άνθρωπο» (Ρωμ. 6:6) και «τη σάρκα μαζί με τα πάθη και τις επιθυμίες» (Γαλ. 5:24). Ο σκοπός της Χριστιανικής ζωής είναι ότι υφιστάμεθα ένα είδος θανάτου. Εάν δεν βιώσουμε αυτόν τον θάνατο προσωπικά, δεν μπορούμε να λάβουμε την καινούρια ζωή που θέλει να μας δώσει ο Θεός (Ρωμ. 6:1-11).

Ο αγώνας μεταξύ του Ιησού και του εγώ είναι ένας αγώνας έως θανάτου (Ρωμ. 8:7, 8, Γαλ. 5:17). Είναι μια δύσκολη μάχη που δεν νικάται μονομιάς. Αυτά τα εδάφια δεν αναφέρονται στο άτομο που κάποιες φορές πέφτει στην μάχη ενάντια του παλαιού ανθρώπου και της σάρκας. Αυτή η αμαρτία αναφέρεται στο άτομο που, αφότου βίωσε την αληθινή σωτηρία με όλη την έννοια, (Εβρ. 6:4, 5),  αποφάσισε ότι ο Ιησούς αποτελεί μια απειλή για το είδος της ζωής που θέλει να έχει και νεκρώνει τη σχέση του μαζί Του. Αυτό σημαίνει ότι, όσο ο άνθρωπος δεν επιλέγει να απομακρυνθεί τελείως από τον Θεό, υπάρχει ακόμα ελπίδα για σωτηρία.

`ΣΚΕΨΗ: Τι σημαίνει να σταυρώσουμε τη «σάρκα» και να σηκώσουμε τον σταυρό; Ποιο είναι το πιο δύσκολο πράγμα που πρέπει να παραδώσουμε στην εξουσία του Χριστού;`