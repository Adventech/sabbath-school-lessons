---
title:  Ο Ιησους Η Αγκυρα Της Ψυχης
date:  10/02/2022
---

Ο απ. Παύλος ολοκληρώνει την προειδοποίησή του κατά της αποστασίας και ενθαρρύνει προς την αγάπη και την πίστη παρουσιάζοντας με όμορφο τρόπο τη σπουδαιότητα της βεβαιότητας εν Χριστώ.

`Διαβάστε Εβρ. 6:17-20. Πώς ο Θεός εγγυάται την υπόσχεσή Του;`

Ο Θεός εγγυάται τις υποσχέσεις Του για μας με διάφορους τρόπους. Πρώτον, ο Κύριος δίνει έναν όρκο (Εβρ. 6:17). Σύμφωνα με τις Γραφές, οι όρκοι του Θεού προς τον Αβραάμ και τον Δαβίδ έγιναν η απόλυτη βάση εμπιστοσύνης στη μόνιμη εύνοια του Θεού προς το Ισραήλ. Όταν ο Μωυσής ικέτευσε τον Θεό ώστε να διασφαλίσει τη συγχώρεση για τον λαό μετά την αποστασία με το χρυσό μοσχάρι, αναφέρθηκε στους όρκους που είχε δώσει ο Θεός στον Αβραάμ (Εξ. 32:11-14, Γεν. 22:16-18). Η σιωπηρή δύναμη της παράκλησής του ήταν ότι οι όρκοι του Θεού ήταν αμετάκλητοι (Ρωμ. 9:4,  11:28, 29).

Ομοίως, όταν ο ψαλμωδός μεσολάβησε ενώπιον Κυρίου για το Ισραήλ, επικαλέστηκε τον όρκο που είχε κάνει ο Θεός στον Δαβίδ. Ο Κύριος είχε πει: «Δεν θα παραβώ τη διαθήκη Μου ούτε θα αθετήσω ό,τι βγήκε από τα χείλη Μου. Μία φορά ορκίστηκα στην αγιότητά Μου, ότι δεν θα ψευστώ στον Δαβίδ. Το σπέρμα του θα παραμένει στον αιώνα, και ο θρόνος του όπως ο ήλιος μπροστά Μου· θα στερεωθεί στον αιώνα όπως το φεγγάρι, και μάρτυρας πιστός στον ουρανό» (Ψαλμ. 89:34-37). Σύμφωνα με την Καινή Διαθήκη, και οι δύο όρκοι εκπληρώθηκαν στον Ιησού, τον απόγονο του Αβραάμ, ο Οποίος αναλήφθηκε και κάθισε στον θρόνο του Δαβίδ (Γαλ. 3:13-16,  Λουκ. 1:31-33, 54, 55).

Δεύτερον, ο Θεός εγγυήθηκε σε μας τις υποσχέσεις του μέσω του καθήμενου Ιησού στα δεξιά του θρόνου Του. Η ανάληψη του Ιησού επιβεβαιώνει την υπόσχεση που έδωσε στους πιστούς, επειδή ο Ιησούς αναλήφθηκε ως «Πρόδρομος, για χάρη μας» (Εβρ. 6:20). Έτσι, η Ανάληψη μάς αποκαλύπτει την διαβεβαίωση του Θεού για την σωτηρία μας. Ο Θεός οδήγησε τον Ιησού στη δόξα μέσω «του παθήματος του θανάτου για χάρη κάθε ανθρώπου» ώστε να φέρει «στη δόξα Του πολλούς γιούς» (Εβρ. 2:9, 10). Η παρουσία του Ιησού ενώπιον του Πατέρα είναι «η άγκυρα της ψυχής» (Εβρ. 6:19), που είναι δεμένη στον θρόνο του Θεού. Το να αποδίδουμε τιμή στην Θεϊκή κυριαρχία έχει διεξαχθεί μέσα από την υπόσχεση που δόθηκε σε μας, μέσω του Ιησού. Πόση περισσότερη διαβεβαίωση χρειαζόμαστε;

`ΣΚΕΨΗ: Πώς νιώθετε για το γεγονός ότι ο Θεός μάς έχει δώσει έναν όρκο; Γιατί αυτός ο όρκος μάς δίνει την διαβεβαίωση της σωτηρίας, ακόμα κι όταν νιώθουμε ανάξιοι;`