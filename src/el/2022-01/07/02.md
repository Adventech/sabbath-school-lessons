---
title:  Γευτηκαν Τον Καλο Λογο
date:  06/02/2022
---

`Διαβάστε Εβρ. 6:4, 5. Τι ήταν αυτό που δόθηκε στους πιστούς μέσω του Χριστού, όσο ήταν πιστοί σε Αυτόν;`

Αυτοί που φωτίστηκαν σημαίνει ότι βίωσαν την αλλαγή. (Εβρ. 10:32). Αναφέρεται σε εκείνους που επέστρεψαν από το σκοτάδι της δύναμης του Σατανά, στο φως του Θεού (Πραξ. 26:17, 18). Σημαίνει απελευθέρωση από την αμαρτία (Εφεσ. 5:11) και την   άγνοια (Α’ Θεσ. 5:4, 5). Τα λόγια του αποστόλου εννοούν ότι η φώτιση είναι μια ενέργεια που διενεργεί ο Θεός μέσω του Ιησού, που είναι «το απαύγασμα της δόξας» Του (Εβρ. 1:3).

Οι φράσεις «γεύτηκαν την επουράνια δωρεά» και «έγιναν μέτοχοι του Αγίου Πνεύματος» είναι συνώνυμες.  Η δωρεά του Θεού  ίσως αναφέρεται στη χάρη Του (Ρωμ. 5:15) ή στο Άγιο Πνεύμα, μέσω του οποίου ο Θεός μεταδίδει αυτή τη χάρη (Πραξ. 2:38). Όσοι γεύτηκαν το Άγιο Πνεύμα (Ιωάν. 7:37-39, Α’ Κορ. 12:13) έχουν βιώσει τη χάρη του Θεού, η οποία περιλαμβάνει τη δύναμη να εκπληρώσουμε το θέλημά Του (Γαλ. 5:22, 23). Το να γευτούμε «τον καλό λόγο του Θεού» (Εβρ. 6:5) σημαίνει να βιώσουμε προσωπικά την αλήθεια του ευαγγελίου (Α’ Πέτρ. 2:2, 3). Η φράση οι «δυνάμεις του μέλλοντα αιώνα» αναφέρεται στα θαύματα που θα κάνει ο Θεός για τους πιστούς στο μέλλον: ανάσταση (Ιωάν. 5:28, 29), μεταμόρφωση του σώματός μας και αιώνια ζωή. Ωστόσο, οι πιστοί αρχίζουν να τα γεύονται όλα αυτά, στο παρόν. Έχουν βιώσει μια πνευματική ανάσταση (Κολ. 2:12, 13), έναν ανακαινισμένο νου (Ρωμ. 12:2) και την αιώνια ζωή εν Χριστώ (Ιωάν. 5:24).

Πιθανόν ο απ. Παύλος να είχε στο μυαλό του τη γενιά της ερήμου, που γνώρισε τη χάρη και τη σωτηρία του Θεού. Αυτή η γενιά «φωτίστηκε» από την στήλη της φωτιάς (Νεεμ. 9:12, 19,  Ψαλμ. 105:39), απόλαυσε το μάννα ως ουράνιο δώρο (Εξ. 16:15), γνώρισε το Άγιο Πνεύμα (Νεεμ. 9:20), γεύτηκε «τον καλό λόγο του Θεού» (Ναυή 21:45) και τις «δυνάμεις του μέλλοντα αιώνα» μέσα από «τέρατα και σημεία» που πραγματοποιήθηκαν κατά την απελευθέρωσή τους από την Αίγυπτο (Πράξ. 7:36). Όμως, ο απ. Παύλος λέει ότι όπως η γενιά της ερήμου αποστάτησε από τον Θεό, παρά τις αποδείξεις που είχαν (Αρ. 14:1-35), το ίδιο κινδύνευαν να κάνουν και οι αναγνώστες της προς Εβραίους, παρόλες τις αποδείξεις που είχαν λάβει μέσω της χάρης του Θεού.

`ΣΚΕΨΗ: Ποια είναι η προσωπική σας εμπειρία σε σχέση με τα παραπάνω εδάφια της προς Εβραίους; Πώς έχετε βιώσει αυτή τη Θεϊκή φώτιση;`