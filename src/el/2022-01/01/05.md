---
title:  Συνοδοιπορωντας
date:  29/12/2021
---

Τι συμβουλή δίνει ο απόστολος στους αναγνώστες εν όψει της κατάστασής τους; Τι μπορούμε να μάθουμε από την προς Εβραίους επιστολή προς όφελός μας; Ας δούμε αναλυτικά πώς ο Θεός βοήθησε τον Ηλία να ανακτήσει δυνάμεις μέσα από την αποθάρρυνσή του.

`Διαβάστε Α’ Βασ. 19:5-18. Τι έκανε ο Θεός για να επαναφέρει την πίστη του υπηρέτη Του, Ηλία; `

Η ιστορία της συνδιαλλαγής του Θεού με τον Ηλία μετά το όρος Κάρμηλο είναι εκπληκτική, επειδή μας δείχνει την τρυφερότητα και τη σοφία με την οποία ο Θεός φροντίζει εκείνους που είναι υπό πίεση και αγωνίζονται να ανακτήσουν την πίστη τους. Ο Θεός έκανε μερικές ενέργειες για τον Ηλία. Πρώτον, φρόντισε τις φυσικές του ανάγκες. Του παρείχε τροφή και τον άφησε να ξεκουραστεί. Μετά, στην σπηλιά, τον επέπληξε διακριτικά – «Τι κάνεις εδώ, Ηλία;» (Α’ Βασ. 19:9) – και τον βοήθησε να αποκτήσει μια βαθύτερη κατανόηση του πώς Εκείνος εργάζεται και εκπληρώνει τους σκοπούς Του. Ο Θεός δεν ήταν στον άνεμο, στον σεισμό ή στη φωτιά – αλλά ήταν στον ήχο του λεπτού αέρα. Τότε ο Θεός διαβεβαίωσε τον Ηλία για το έργο που του ανέθεσε να κάνει.

`Διαβάστε Εβρ. 2:1,  3:12-14,  5:11-6:3,  10:19-25. Τι πρότεινε ο απ. Παύλος στους πιστούς;`

Σε όλη την προς Εβραίους επιστολή, ο απ. Παύλος δίνει επαρκείς οδηγίες στους αναγνώστες, ώστε να ανακτήσουν την αρχική τους δύναμη και πίστη. Ένα θέμα το οποίο τονίζει εδώ είναι η φροντίδα των φυσικών αναγκών των αδελφών στην πίστη. Προτείνει να εξασκούν τη φιλοξενία και να επισκέπτονται όσους είναι στη φυλακή, περιλαμβάνοντας την κάλυψη των αναγκών τους. Τους προτρέπει να είναι γενναιόδωροι και να θυμούνται ότι ο Θεός δεν θα τους εγκαταλείψει (Εβρ. 13:1-6). Επίσης, ο απ. Παύλος τους διόρθωνε και τους ενθάρρυνε. Τους προειδοποίησε να μην αποστατήσουν σταδιακά (Εβρ. 2:1) και να μην έχουν «πονηρή καρδιά απιστίας» (Εβρ. 3:12), και τους ενθάρρυνε να ωριμάσουν στην πίστη (Εβρ. 5:11 - 6:3). Τόνισε επίσης, τη σημασία της τακτικής τους προσέλευσης στις συναθροίσεις της εκκλησίας (Εβρ. 10:25). Με λίγα λόγια, δεν πρότεινε μόνο να είναι συνοδοιπόροι, αλλά, επίσης, εξύψωσε τον Ιησού και τη διακονία Του γι’ αυτούς στο Ουράνιο Αγιαστήριο (Εβρ. 8:1, 2,  12:1-4).