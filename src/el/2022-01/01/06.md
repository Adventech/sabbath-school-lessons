---
title:  Αυτες Οι Εσχατες Ημερες
date:  30/12/2021
---

`Διαβάστε Εβρ. 1:2,  9:26-28,  10:25,  36-38,  12:25-28. Ποιο θέμα τονίζει εδώ ο απ. Παύλος, σχετικά με τον χρόνο;`

Υπάρχει ένα πολύ σημαντικό στοιχείο που ο απόστολος τονίζει, κάνοντας επείγουσα την προτροπή του. Οι αναγνώστες ζουν «αυτές τις έσχατες ημέρες» (Εβρ. 1:1) και οι υποσχέσεις θα εκπληρωθούν (Εβρ. 10:36-38). Είναι ενδιαφέρον ότι ο απ. Παύλος στην επιστολή του συγκρίνει τους αναγνώστες της επιστολής του με τη γενιά της ερήμου στα σύνορα της γης Χαναάν, έτοιμους να μπουν στη Γη της Επαγγελίας. Τους υπενθυμίζει, «Ακόμα λίγον καιρό, και θα έρθει ο Ερχόμενος και δεν θα βραδύνει» (Εβρ. 10:37). Και μετά τους ενθαρρύνει λέγοντας: «Εμείς, όμως, δεν είμαστε απ’ αυτούς που σέρνονται προς τα πίσω για απώλεια, αλλά απ’ αυτούς που πιστεύουν προς σωτηρία της ψυχής» (Εβρ. 10:39). Αυτή η τελευταία προτροπή υπενθύμιζε τόσο σε εκείνους όσο και σε εμάς τους κινδύνους που περνά ο λαός του Θεού ανά την ιστορία, ακριβώς πριν την εκπλήρωση των υποσχέσεών Του.

Το βιβλίο των Αριθμών μιλάει ακριβώς γι’ αυτό το θέμα. Η Αγία Γραφή λέει ότι δύο φορές λίγο πριν εισέλθουν στη Γη της Επαγγελίας, ο λαός Ισραήλ δεχόταν μεγάλες επιθέσεις. Στους Αριθμούς 13:και 14, διαβάζουμε για τις αμφιβολίες που κάποιοι ηγέτες έσπειραν στο ποίμνιο και οδήγησαν την πίστη του λαού σε πτώση. Ως αποτέλεσμα, ο λαός αποφάσισε να ορίσει έναν νέο ηγέτη και να επιστρέψει στην Αίγυπτο, ακριβώς τη στιγμή που θα έμπαιναν στη γη Χαναάν. Τη δεύτερη φορά οι Ισραηλίτες έπεσαν στην πορνεία και την κίβδηλη λατρεία στον θεό Βέελ Φεγώρ (Αρ. 24, 25). Επειδή, ο Βαλαάμ δεν έφερε κατάρα στους Ισραηλίτες, ο Σατανάς χρησιμοποίησε σεξουαλικούς πειρασμούς για να οδηγήσει το έθνος στην ειδωλολατρία και την αμαρτία, και να φέρει επάνω τους τη δυσαρέσκεια του Θεού.

Ο απ. Παύλος προειδοποιεί τους αναγνώστες της προς Εβραίους ενάντια και στους δύο αυτούς κινδύνους. Αρχικά, τους προτρέπει να κρατούν γερά την ομολογία της πίστης και να βλέπουν στον Ιησού (Εβρ. 4:14, 10:23, 12:1-4). Έπειτα τους παροτρύνει κατά της ανηθικότητας και της απληστίας (Εβρ. 13:4-6). Τέλος, τους προτρέπει να μιμούνται και να υπακούν τους ηγέτες τους (Εβρ. 13:7, 17).

`ΣΚΕΨΗ: Συνειδητοποιώντας την κατάσταση των νεκρών – και ότι όταν πεθάνουμε, το επόμενο που θα δούμε είναι η Δευτέρα Παρουσία – γιατί μπορούμε να πούμε ότι όλοι οι άνθρωποι έζησαν στις «έσχατες ημέρες»;`