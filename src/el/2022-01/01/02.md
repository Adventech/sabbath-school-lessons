---
title:  Ενα Λαμπρο Ξεκινημα
date:  26/12/2021
---

Για να κατανοήσουμε το κήρυγμα και να εφαρμόσουμε το μήνυμά του στη ζωή μας, πρέπει να καταλάβουμε την ιστορία του εκκλησιάσματος και την κατάστασή τους όταν έλαβαν την επιστολή από τον απόστολο.

`Διαβάστε Εβρ. 2:3, 4. Ποια ήταν η εμπειρία των αναγνωστών της προς Εβραίους όταν πρωτοπίστεψαν;`

Αυτά τα εδάφια εννοούν ότι το ακροατήριο των Εβραίων δεν είχε ακούσει τον Ίδιο τον Ιησού να κηρύττει. Αντ’ αυτού, είχαν δεχθεί το ευαγγέλιο από άλλους ευαγγελιστές που τους είχαν αναγγείλει τα νέα της σωτηρίας. Ο απ. Παύλος είπε επίσης, ότι οι ευαγγελιστές τους είχαν βεβαιώσει για το μήνυμα και ότι ο Ίδιος ο Θεός «έδινε επιπρόσθετη μαρτυρία με σημεία και τέρατα» (Εβρ. 2:3, 4). Αυτό σημαίνει ότι ο Θεός είχε προσφέρει μια εμπειρική επιβεβαίωση του Ευαγγελίου μέσα από σημεία και από άλλες ισχυρές πράξεις – μεταξύ αυτών «και με διανομές του Αγίου Πνεύματος» (Εβρ. 2:4). Η Καινή Διαθήκη αναφέρει ότι αυτά τα σημεία, όπως θαυματουργικές θεραπείες, εκβολή δαιμονίων και διανομή πνευματικών χαρισμάτων, συχνά, συνόδευαν το κήρυγμα του ευαγγελίου σε καινούργια μέρη.

Στο ξεκίνημα της Χριστιανικής Εκκλησίας, ο Θεός διαμοίρασε το Άγιο Πνεύμα Του στους αποστόλους στην Ιερουσαλήμ, έτσι ώστε να μπορούν να κηρύξουν το Ευαγγέλιο σε γλώσσες που μέχρι τότε ήταν άγνωστες σε αυτούς και να κάνουν θαύματα (Πραξ. 2, Πραξ. 3). Ο Φίλιππος  έκανε παρόμοια θαύματα στη Σαμάρεια (Πραξ. 8), ο Πέτρος στην Ιόππη και στην Καισάρεια (Πραξ. 9, 10) και ο Παύλος κατά τη διακονία του στην Μικρά Ασία και στην Ευρώπη (Πραξ. 13–28). Αυτές οι ισχυρές ενέργειες ήταν βιωματικές αποδείξεις που επιβεβαίωναν το μήνυμα της σωτηρίας - την ίδρυση της Βασιλείας του Θεού, τη σωτηρία από την καταδίκη και την ελευθερία από τις πονηρές δυνάμεις του σκότους (Εβρ. 12:25-29). Το Άγιο Πνεύμα έδωσε στους πρώτους Χριστιανούς τη βεβαιότητα ότι οι αμαρτίες τους είχαν συγχωρεθεί. Έτσι, δεν φοβόντουσαν την κρίση, και ως αποτέλεσμα οι προσευχές τους ήταν ένθερμες και γεμάτες πεποίθηση και η πνευματική τους εμπειρία ήταν γεμάτη χαρά (Πραξ. 2:37-47). Επίσης, το Άγιο Πνεύμα ελευθέρωνε εκείνους που ήταν υποδουλωμένοι στις πονηρές δυνάμεις, κάτι το οποίο ήταν μια συγκλονιστική απόδειξη της δύναμης του Θεού ενάντια στις δυνάμεις του κακού, και αποκάλυπτε ότι η Βασιλεία του Θεού είχε εγκαθιδρυθεί στη ζωή τους.

`ΣΚΕΨΗ: Ποια είναι η ιστορία της δικής μας αλλαγής; Με ποιους τρόπους έχουμε επιβεβαιώσει την πίστη μας στον Ιησού Χριστό ως τον Κύριο και Σωτήρα μας; Γιατί είναι καλό να θυμόμαστε πώς εργάστηκε αρχικά ο Θεός στην καρδιά μας για να μας ελκύσει σε Αυτόν;`