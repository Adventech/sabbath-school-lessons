---
title:  Η Μεριμνα Για Τον Λαο Του Θεου
date:  20/03/2022
---

`Διαβάστε Εβρ. 13:1, 2, Ρωμ. 12:13, Α’Τιμ. 3:2, Τιτ. 1:8, Α’Πέτ. 4:9. Ποιος ήταν ο σκοπός της φιλοξενίας στην πρώτη εκκλησία;`

Ο Χριστιανισμός ήταν ένα περιπλανώμενο κίνημα που συχνά εξαρτιόταν από την φιλοξενία, τόσο των Χριστιανών όσο και των μη  Χριστιανών. Η οδηγία «να μη ξεχνάτε» τη φιλοξενία ίσως δεν αναφέρεται απλά στο γεγονός ότι δεν έχουμε κάποιον στη σκέψη μας, αλλά στην σκόπιμη αμέλειά του.

Ο απ. Παύλος δεν έχει κατά νου τη φιλοξενία μόνο μεταξύ φίλων πιστών. Υπενθυμίζει στους αναγνώστες του ότι φιλοξενώντας ξένους, μερικοί χωρίς να το γνωρίζουν φιλοξένησαν αγγέλους (Εβρ. 13:2). Ίσως είχε υπόψη του την επίσκεψη των τριών αντρών στον Αβραάμ και την Σάρα (Γεν. 18:2-15). Το να προσφέρουμε φιλοξενία σημαίνει να μοιραζόμαστε τα υπάρχοντά μας με άλλους, κάτι το οποίο έκανε ο Ιησούς για μας (Εβρ. 2:10-18).

Η αδελφική αγάπη σε εκείνους που είναι στη φυλακή σήμαινε, όχι μόνο ότι οι πιστοί τους θυμόντουσαν στις προσευχές τους, αλλά και ότι τους παρείχαν την υλική και συναισθηματική κάλυψη των αναγκών τους. Υπήρχε ένας κίνδυνος στην σκόπιμη παραμέληση των φυλακισμένων. Εκείνοι που πρόσφεραν υλική και συναισθηματική στήριξη σε όσους ήταν καταδικασμένοι από την κοινωνία, ταυτίζονταν με εκείνους. Κατά μία έννοια, γίνονταν «κοινωνοί» με αυτούς και ήταν εκτεθειμένοι στην κοινωνική κακοποίηση (Εβρ. 10:32-34).

Η παρότρυνση του απ. Παύλου χρησιμοποιεί τέτοιες εκφράσεις και εικόνες ώστε να ενθαρρύνει τους αναγνώστες να σκέφτονται τους φυλακισμένους. Πρώτον, ο συγγραφέας υπενθυμίζει την στήριξη που πρόσφεραν οι ίδιοι οι αναγνώστες της επιστολής στους έγκλειστους αδελφούς τους στο παρελθόν. Είχαν γίνει «κοινωνοί» με εκείνους που είχαν γίνει «θέατρο με ονειδισμούς και θλίψεις» (Εβρ. 10:33). Δεύτερον, ο όρος «ταλαιπωρούμενους» παραπέμπει στο παράδειγμα του Μωυσή, που διάλεξε «να κακουχείται με τον λαό του Θεού, μάλλον, παρά να έχει πρόσκαιρη απόλαυση αμαρτίας» (Εβρ. 11:25). Τέλος, ο απ. Παύλος αποτυπώνει το νόημα την αδελφικής αγάπης. Υπενθυμίζει στους αναγνώστες ότι «σαν να είστε κι εσείς μέσα στο ίδιο σώμα» (Εβρ. 13:3). Βίωναν την ίδια κατάσταση και θα πρέπει να φέρονται στους άλλους όπως θα  ήθελαν να τους είχαν φερθεί, αν βρίσκονταν στις ίδιες συνθήκες, δηλαδή στη φυλακή. Έτσι, οι άνθρωποι πρέπει να παρέχουν υλική και συναισθηματική στήριξη στους φυλακισμένους, δείχνοντάς τους ότι δεν είναι εγκαταλελειμμένοι.

`ΣΚΕΨΗ: Τι παραπάνω μπορούμε να κάνουμε γι’ αυτούς που είναι στη φυλακή, είτε είναι μέλη της εκκλησίας είτε όχι;`