---
title:  Περαιτέρω Μελέτη
date:  25/03/2022
---

«Μετά την κάθοδο του Αγίου Πνεύματος… οι μαθητές χαίρονταν με τη γλυκιά επικοινωνία των αγίων. Ήταν τρυφεροί, στοχαστικοί, ανιδιοτελείς, πρόθυμοι να υποστούν οποιαδήποτε θυσία για χάρη της αλήθειας. Στην καθημερινή μεταξύ τους επικοινωνία, φανέρωναν την αγάπη εκείνη που τους είχε συστήσει ο Χριστός. Με αφίλαυτες πράξεις και λόγια, προσπαθούσαν να δημιουργήσουν την αγάπη αυτή και σε άλλες καρδιές…

Βαθμηδόν όμως επήλθε μία αλλαγή. Οι πιστοί άρχισαν να επιδίδονται στο να ανακαλύπτουν ελαττώματα στους άλλους. Με το να δίνουν σημασία σε λάθη και με το να ανέχονται δυσμενή σχόλια, έχασαν από μπροστά τους τον Χριστό και την αγάπη Του. Δείχνοντας περισσότερο ακριβολόγοι στις εξωτερικές εθιμοτυπίες, περισσότερο λεπτολόγοι για τη θεωρία παρά για την πρακτική εξάσκηση της πίστης. Με το ζήλο που είχαν να καταδικάσουν τους άλλους, παράβλεπαν τα δικά τους σφάλματα. Έχασαν την αδελφική αγάπη που είχε συστήσει ο Χριστός και, το λυπηρότερο από όλα, δεν αισθάνονταν ότι την έχασαν. Δεν έβλεπαν ότι η ευτυχία και η χαρά απομακρύνονταν από τη ζωή τους και ότι, έχοντας αποκλείσει την αγάπη του Θεού από τις καρδιές τους, σε λίγο θα βάδιζαν στο σκότος…

Ο Ιωάννης αναγνωρίζοντας ότι η αδελφική αγάπη έσβηνε από την εκκλησία, τόνιζε στους πιστούς τη συνεχή ανάγκη της αγάπης αυτής. Οι επιστολές του προς την εκκλησία είναι γεμάτες από τη σκέψη αυτή. “Αγαπητοί, ας αγαπώμεν αλλήλους,” έγραφε, “διότι η αγάπη είναι εκ του Θεού, και πας όστις αγαπά εκ του Θεού εγεννήθη και γνωρίζει τον Θεόν. Όστις δεν αγαπά δεν εγνώρισε τον Θεόν, διότι ο Θεός είναι αγάπη. Εν τούτω εφανερώθη η αγάπη του Θεού προς ημάς, ότι τον Υιόν Αυτού τον μονογενή απέστειλεν ο Θεός εις τον κόσμον δια να ζήσωμεν δι’ Αυτού. Εν τούτω είναι η αγάπη, ουχί ότι ημείς ηγαπήσαμεν τον Θεόν, αλλ’ Αυτός ηγάπησεν ημάς και απέστειλεν τον Υιόν Αυτού ιλασμόν περί την αμαρτίαν ημών. Αγαπητοί, επειδή ούτως ηγάπησεν ημάς ο Θεός, και ημείς χρεωστούμεν να αγαπώμεν αλλήλους (Ιωάν. 4:7-11)”. Έ. Χουάιτ, Π.Α. σελ. 484, 485.

**Ερωτήσεις για συζήτηση**

`1. Ως χριστιανική ζωή συνήθως θεωρείται η προσωπική, αποκλειστική σχέση μεταξύ Ιησού και πιστού. Όμως αυτή είναι η μία όψη της Χριστιανικής ζωής. Γιατί είναι σημαντικό να θυμόμαστε ότι ο Θεός μάς καθοδηγεί ως ομάδα; Ποιες είναι οι ευθύνες μας απέναντι στην ομάδα; Τι μπορούμε να προσδοκούμε από αυτήν την   ομάδα;`

`2. Ποιες είναι οι καλύτερες ενδείξεις ότι η αδελφική αγάπη είναι δυνατή σε ένα ποίμνιο;`

`3. Ποια είναι η αληθινή αδελφική αγάπη; Ποια είναι τα χαρακτηριστικά, ο σκοπός και τα αποτελέσματά της; Πώς μπορούμε να την διαχωρίσουμε από την ψεύτικη αδελφική αγάπη;`