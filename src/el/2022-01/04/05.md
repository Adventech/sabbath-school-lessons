---
title:  «Τελειος Διαμεσου Των Παθηματων»
date:  19/01/2022
---

`Διαβάστε Εβρ. 2:10, 17, 18 και 5:8, 9. Ποιος ήταν ο ρόλος των παθημάτων στη ζωή του Ιησού;`

Ο απ. Παύλος λέει ότι ο Θεός έκανε τον Ιησού «Τέλειον διαμέσου των παθημάτων». Αυτή η φράση είναι εκπληκτική! Ο συγγραφέας έχει πει ότι Ιησούς είναι «το απαύγασμα της δόξας και ο χαρακτήρας της υπόστασής Του» (Εβρ. 1:3), ότι είναι Όσιος, Άκακος, Αμόλυντος και Άγιος (Εβρ. 4:15,  7:26-28,  9:14,  10:5-10). Ο Ιησούς δεν χρειαζόταν να ξεπεράσει κανενός είδους ηθική ατέλεια. Ήταν Τέλειος! Στην προς Εβραίους ωστόσο, βλέπουμε ότι ο Ιησούς πέρασε από μια διαδικασία «τελειοποίησης» η οποία Του προμήθευσε τα μέσα για να μας λυτρώσει. Ο Χριστός τελειοποιήθηκε με την έννοια ότι προετοιμάστηκε να είναι ο Σωτήρας μας.

Ο Ιησούς τελειοποιήθηκε μέσω των παθημάτων για να γίνει ο Αρχηγός της σωτηρίας μας (Εβρ. 2:10). Έπρεπε να πεθάνει ως θυσία στον σταυρό, ώστε ο Πατέρας να έχει τα νόμιμα μέσα να μας σώσει. Ο Ιησούς ήταν η τέλεια και μοναδική προσφορά θυσίας. Ως Θεός, ο Ιησούς μπορούσε να μας καταδικάσει, αλλά λόγω της θυσίας Του, (είναι ο Μόνος που) μπορεί επίσης και να μας λυτρώσει.

Ο Ιησούς μέσω των παθημάτων διδάχθηκε την υπακοή (Εβρ. 5:8). Η υπακοή ήταν απαραίτητη για δύο λόγους. Πρώτον, η υπακοή έκανε τα παθήματά Του δεκτά (Εβρ. 9:14, 10:5-10). Δεύτερον, τα παθήματά Του έκαναν τον Ιησού παράδειγμά μας (Εβρ. 5:9). Ο Ιησούς «έμαθε» να υπακούει επειδή ποτέ δεν είχε μια τέτοια  εμπειρία. Ως Θεός, σε ποιον έπρεπε να υπακούσει; Ως ο Αιώνιος Υιός και ένα με τον Πατέρα, Τον υπάκουαν ως Ηγεμόνα. Επομένως, ο Ιησούς δεν πέρασε προοδευτικά από την ανυπακοή στην υπακοή, αλλά από την κυριαρχία και την εξουσία στην υποταγή και την υπακοή. Ο εξυψωμένος Υιός Του Θεού έγινε ο υπάκουος Υιός του ανθρώπου.

Υποφέροντας πειρασμούς και νικώντας, ο Ιησούς έγινε Ελεήμων και Πιστός Αρχιερέας (Εβρ. 2/β 17, 18). Τα παθήματα δεν έκαναν τον Ιησού πιο Ελεήμονα. Αντιθέτως, λόγω του ελέους Του προσφέρθηκε εξαρχής να πεθάνει στον σταυρό για να μας λυτρώσει (Εβρ. 10:5-10,  Ρωμ. 5:7, 8). Ωστόσο, μέσα από τα παθήματά Του εκφράστηκε και αποκαλύφθηκε η αδελφική αγάπη Του.

`ΣΚΕΨΗ: Εφόσον ο Αναμάρτητος Ιησούς υπέφερε, σίγουρα θα  υποφέρουμε κι εμείς ως αμαρτωλοί. Πώς μπορούμε να αντέχουμε τις τραγωδίες της ζωής αντλώντας ελπίδα και βεβαιότητα από τον Κύριο, που αποκάλυψε την αγάπη Του σε μας με τόσο ισχυρούς τρόπους;`