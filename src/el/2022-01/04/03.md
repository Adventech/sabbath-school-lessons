---
title:  «Δεν Ντρεπεται Να Τους Ονομαζει Αδελφους»
date:  17/01/2022
---

Ο Ιησούς δεν ντρέπεται να μας αποκαλεί αδελφούς Του (Εβρ. 2:11). Παρότι ήταν ένα με τον Θεό, ο Ιησούς μάς αγκάλιασε ως μέλη της οικογένειάς Του. Αυτή η αλληλεγγύη έρχεται σε αντίθεση με το δημόσιο όνειδος που βίωναν οι αναγνώστες της επιστολής στις κοινότητές τους (Εβρ. 10:33).

`Διαβάστε Εβρ. 11:24-26. Με ποιον τρόπο οι αποφάσεις του Μωυσή αποτελούν παράδειγμα του τι έκανε ο Ιησούς για μας;`

Έχετε σκεφτεί τι σήμαινε για τον Μωυσή να ονομάζεται «γιός της θυγατέρας του Φαραώ»; (Εξ. 2:10). Ήταν μια ισχυρή προσωπικότητα στην πιο ισχυρή αυτοκρατορία εκείνης της εποχής. Έλαβε την υψηλότερη πολιτική και στρατιωτική εκπαίδευση και έγινε μια εξέχουσα προσωπικότητα. Ο απ. Στέφανος λέει ότι ο Μωυσής  ήταν «δυνατός σε λόγια και σε έργα» (Πραξ. 7:22). Η Έ. Χουάιτ, επίσης, λέει ότι ήταν: «Αγαπητός από τα αιγυπτιακά στρατεύματα» και ότι ο Φαραώ «είχε αποφασίσει να καταστήσει τον υιοθετημένο εγγονό του διάδοχο του θρόνου». Π.Π. σελ. 225.

Όμως ο Μωυσής απαρνήθηκε όλα αυτά τα προνόμια όταν επέλεξε να αναγνωριστεί ως Ισραηλίτης, μέρος ενός υποδουλωμένο έθνους χωρίς μόρφωση και δύναμη.

`Διαβάστε Ματθ. 10:32, 33,  Β’ Τιμ. 1:8, 12,  Εβρ. 13:12-15. Τι ζητάει ο Θεός από μας;`

Αυτό ήταν ένα πρόβλημα για τους αναγνώστες της προς Εβραίους επιστολής. Αφότου υπέστησαν διωγμό και απόρριψη, πολλοί από αυτούς άρχισαν να ντρέπονται για τον Ιησού. Με τις πράξεις τους μερικοί κινδύνευαν να Τον «καταντροπιάσουν» αντί να Τον τιμήσουν (Εβρ. 6:6). Έτσι, ο απ. Παύλος καλεί διαρκώς τους αναγνώστες να κρατούν την ομολογία της πίστης τους (Εβρ. 4:14, 10:23). Ο Θεός θέλει να αναγνωρίζουμε τον Ιησούς ως Θεό μας και Αδελφό μας. Ως Λυτρωτής μας, ο Χριστός πλήρωσε για εμάς το χρέος. Ως αδελφός μας, μας έδειξε τον τρόπο που πρέπει να ζούμε για να γίνουμε «σύμμορφοι με την εικόνα» Του, «για να είναι Αυτός πρωτότοκος ανάμεσα σε πολλούς αδελφούς» (Ρωμ. 8:29).

`ΣΚΕΨΗ: Ας σκεφτούμε για λίγο την απόφαση που έπρεπε να πάρει ο Ιησούς για να μας αγκαλιάσει ως αδελφούς. Γιατί αυτό που έκανε ο Χριστός ήταν πιο απαξιωτικό για τον Ίδιο σε σχέση με αυτό που έκανε ο Μωυσής, και τι μας διδάσκει αυτό για την αγάπη του Θεού για μας;`