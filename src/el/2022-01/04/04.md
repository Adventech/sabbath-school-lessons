---
title:  Σαρκα Και Αιμα Σαν Εμας
date:  18/01/2022
---

Ο Χριστός υιοθέτησε την ανθρώπινη φύση μας ώστε να μπορεί να μας αντιπροσωπεύσει και να πεθάνει για μας (Εβρ. 2:9,  14-16,  10:5-10). Εδώ βλέπουμε τα θεμέλια του σχεδίου της σωτηρίας και τη μόνη μας ελπίδα για αιώνια ζωή.

`Διαβάστε Ματθ. 16:17,  Γαλ. 1:16,  Α’ Κορ. 15:50,  Εφεσ. 6:12. Σε ποιες ελλείψεις της ανθρώπινης φύσης αναφέρονται αυτά τα εδάφια με την φράση «σάρκα και αίμα»;`

Η φράση «σάρκα και αίμα» δίνει έμφαση στην ατελή ανθρώπινη υπόσταση, στην αδυναμία (Εφεσ. 6:12), στην έλλειψη σύνεσης (Ματθ. 16:17, Γαλ. 1:16) και στην υποτέλειά μας στον θάνατο (Α’ Κορ. 15:50). Η επιστολή λέει ότι ο Χριστός ομοιώθηκε «σε όλα» με τους αδελφούς Του (Εβρ. 2:17). Αυτή η φράση σημαίνει ότι ο Ιησούς έγινε άνθρωπος ολοκληρωτικά. Δεν έμοιαζε απλώς με άνθρωπο, αλλά ήταν πραγματικά άνθρωπος σαν εμάς.

Η επιστολή αναφέρει, επίσης, ότι ο Ιησούς ήταν διαφορετικός από μας ως προς την αμαρτία. Πρώτον, ο Χριστός δεν διέπραξε καμία αμαρτία (Εβρ. 4:15). Δεύτερον, ήταν «όσιος, άκακος, αμόλυντος, ξεχωρισμένος από τους αμαρτωλούς» (Εβρ. 7:26). Όλοι έχουμε αμαρτήσει και έχουμε ροπή προς την αμαρτία. Τα δεσμά μας με την αμαρτία ξεκινούν βαθιά μέσα στην φύσης μας. Είμαστε «σαρκικοί, πουλημένοι κάτω από την εξουσία της αμαρτίας» (Ρωμ. 7:14, 15-20). Η υπερηφάνεια και άλλα αμαρτωλά κίνητρα συχνά μολύνουν τις καλές μας πράξεις.  Όμως, η φύση του Ιησού δεν αμαυρώθηκε από την αμαρτία. Έτσι έπρεπε να είναι. Αν ο Ιησούς ήταν «σαρκικός, πουλημένος κάτω από την εξουσία της αμαρτίας» όπως εμείς, θα χρειαζόταν και Αυτός έναν Σωτήρα. Αντιθέτως, ο Ιησούς ήρθε ως Σωτήρας και πρόσφερε τον Εαυτό Του θυσία «χωρίς ψεγάδι» στον Θεό για μας  (Εβρ. 7:26-28,  9:14). Τότε ο Ιησούς κατέστρεψε τη δύναμη του σκότους πεθαίνοντας ως Αμόλυντη Θυσία για τις αμαρτίες μας, ώστε να είναι εφικτή η συγχώρεσή μας και η συμφιλίωσή μας με τον Θεό (Εβρ. 2:14-17). Επίσης, ο Ιησούς έσπασε τα δεσμά της αμαρτίας δίνοντάς μας τη δύναμη να ζήσουμε μια ζωή δικαιοσύνης μέσα από την εκπλήρωση της υπόσχεσής Του για μια νέα διαθήκη, γράφοντας τον νόμο στην καρδιά μας (Εβρ. 8:10). Έτσι, ο Ιησούς νίκησε τον εχθρό και μας απελευθέρωσε για να μπορούμε τώρα να λατρεύουμε τον Ζωντανό Θεό (Εβρ. 9:14). Εντωμεταξύ, η οριστική καταστροφή του Σατανά θα έρθει με την τελική κρίση (Αποκ. 20:1-3, 10).

`ΣΚΕΨΗ: Εφόσον έχουμε την υπόσχεση της νίκης μέσω του Ιησού, γιατί πολλοί από μας παλεύουμε ακόμα με την αμαρτία; Τι κάνουμε λάθος, και πώς μπορούμε να ξεκινήσουμε να ζούμε σύμφωνα με την υψηλή κλήση που έχουμε εν Χριστό;`