---
title:  Ο Αδελφος Ως Προτυπο
date:  20/01/2022
---

Ένας ακόμα λόγος που ο Ιησούς υιοθέτησε την ανθρώπινη φύση μας και έζησε ανάμεσά μας, ήταν επειδή μπορούσε να γίνει το Παράδειγμά μας, ο Ένας και Μοναδικός που θα γινόταν το πρότυπο όσον αφορά τον σωστό τρόπο ζωής μας ενώπιον του Θεού.

`Διαβάστε Εβρ. 12:1-4. Σύμφωνα με τον απ. Παύλο, πώς μπορούμε να αγωνιστούμε τον καλό αγώνα της Χριστιανικής ζωής;`

Σε αυτά τα εδάφια, ο Ιησούς είναι στην κορυφή μιας μεγάλης λίστας ανθρώπων που ο απ. Παύλος συστήνει  ως πρότυπα πίστης. Η περικοπή αυτή αποκαλεί τον Ιησού «Αρχηγό και Τελειωτή της πίστης». Η ελληνική λέξη αρχηγός μπορεί να μεταφραστεί και πρωτοπόρος. Ο Ιησούς είναι ο Πρωτοπόρος της ανθρώπινης φυλής με την έννοια ότι προπορεύεται των πιστών. Στην πραγματικότητα, στην Εβρ. 6:20 ο Ιησούς αποκαλείται «Πρόδρομος». Η λέξη  «Τελειωτής», μας παραπέμπει στο ότι ο Ιησούς επέδειξε πίστη στον Θεό με την πιο αγνή, δυνατή μορφή. Αυτά τα εδάφια μας διδάσκουν τόσο ότι ο Ιησούς είναι ο Πρώτος που έχει αγωνιστεί τον καλό αγώνα με επιτυχία, όσο και ότι είναι ο Μοναδικός που τελειοποίησε το τι σημαίνει να ζει κάποιος με πίστη.

Στην Εβρ. 2:13 διαβάζουμε: «Και πάλι: Εγώ θα έχω την πεποίθησή μου επάνω σ’ Αυτόν». «Δέστε, Εγώ, και τα παιδιά που μου έδωσε ο Θεός». Εδώ βλέπουμε τον Ιησού να εναποθέτει την εμπιστοσύνη Του στον Θεό. Αυτή η αναφορά είναι ένας υπαινιγμός που γίνεται στο Ησ. 8:17, 18. Ο Ησαΐας είπε αυτά τα λόγια όταν ήρθε αντιμέτωπος με την τρομερή απειλή της εισβολής από το βόρειο Ισραήλ και τη Συρία (Ησ. 7:1, 2). Η πίστη του ήρθε σε αντίθεση με την έλλειψη πίστης του βασιλιά Άχαζ (Β’ Βασ. 16:5-18). Ο Θεός είχε παροτρύνει τον Άχαζ να Του δείξει εμπιστοσύνη και να ζητήσει ένα σημάδι ότι θα τον ελευθέρωνε (Ησ. 7/ζ 1-11). Ο Κύριος του είχε ήδη υποσχεθεί, ως γιος του Δαβίδ, ότι θα προστάτευε τον Άχαζ σαν παιδί Του. Τώρα, ο Θεός γεμάτος ευσπλαχνία, πρόσφερε στον Άχαζ ένα σημείο που θα επιβεβαίωνε την υπόσχεσή Του. Όμως, ο Άχαζ αρνήθηκε να ζητήσει αυτό το σημείο και αντί γι’ αυτό, έστειλε μηνυτές στον βασιλιά της Ασσυρίας, Θεγλάθ – φελασάρ, λέγοντας: «Εγώ είμαι δούλος σου και γιος σου» (Β’ Βασ. 16:7). Πόσο λυπηρό! Ο Άχαζ προτίμησε να γίνει γιος του Θεγλάθ – φελασάρ αντί γιος του Θεού.

Ο Ιησούς, ωστόσο, εμπιστεύτηκε τον Θεό και την υπόσχεσή Του ότι θα έβαζε τους εχθρούς Του ως υποπόδιο των ποδιών Του.  (Εβρ. 1:13,  10:12, 13). Ο Θεός έχει δώσει την ίδια υπόσχεση και σε μας και πρέπει να Τον εμπιστευθούμε, όπως ο Ιησούς (Ρωμ. 16:20).

`ΣΚΕΨΗ: Πώς μπορούμε να μάθουμε να εμπιστευόμαστε τον Θεό μέσα από τις καθημερινές επιλογές μας που αντανακλούν αυτήν την εμπιστοσύνη; Ποια είναι η επόμενη σημαντική επιλογή που πρέπει να κάνουμε και πώς μπορούμε να είμαστε βέβαιοι ότι φανερώνει την εμπιστοσύνη μας στον Θεό;`