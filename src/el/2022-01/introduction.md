### Το μήνυμα της προς Εβραίους στις έσχατες ημέρες

Όταν την πρωτοείδε ήταν στην εκκλησία. Έκανε κάποιες εργασίες και καθώς ήταν απορροφημένος στις σκέψεις του, η μορφή της τον θάμπωσε. Ο πίνακας ήταν λίγο μικρότερος από δύο μέτρα ύψος και τρία μέτρα πλάτος, αλλά το κορίτσι που απεικόνιζε ασκούσε μια σαγηνευτική δύναμη στο νεαρό άντρα. Γιατί δεν μπορούσε να πάρει τα μάτια του από πάνω της; Ποιος ήταν ο λόγος; Προβληματισμένος, διαπίστωσε ότι ήταν το βλέμμα της. Ο πίνακας απεικόνιζε μόνο το πρόσωπό της, και εκείνη κοιτούσε κάτι επίμονα. Αλλά γιατί ήταν τόσο απορροφημένη σε αυτό; Δεν μπορούσε να βγάλει τον πίνακα από το μυαλό του για πολύ καιρό. 

Μερικά χρόνια αργότερα, ο ζωγράφος Άρνολντ Χιμένεθ αποκάλυψε μερικά από τα μυστικά του στον νεαρό. Ο πίνακας δημιουργήθηκε για να προσελκύσει θεατές στα μάτια της, αλλά το αληθινό μυστικό ήταν στις κόρες των ματιών της. Αν κοιτούσε κανείς πιο προσεχτικά, θα καταλάβαινε ότι αντικατόπτριζαν το αντικείμενό που κοιτούσε. Τα μάτια της κοιτούσαν τον Ιησού στον σταυρό. 

Στην προς Εβραίους επιστολή, η προσωπογραφία του Ιησού μπορεί να ασκήσει σε μας μια παρόμοια σαγηνευτική δύναμη. Καταρχάς, ο Ιησούς περιγράφεται ως ο Ηγεμόνας του σύμπαντος, που στέκεται στα δεξιά του θρόνου του Πατέρα. Αναρίθμητοι άγγελοι Τον δοξάζουν, Τον λατρεύουν και Τον υπηρετούν (Εβρ. 1/α’ 5-14, 12/ιβ’ 22-24). Έχει τη δύναμη να κυβερνά επειδή εξασφάλισε την καταστροφή του Σατανά (Εβρ. 2/β’ 14-16) μέσω του θανάτου Του. Ο Ιησούς είναι επίσης ο δοξασμένος Αρχιερέας. Όσιος και αμόλυντος, ζει αιώνια για να διακονεί για χάρη μας στο Ουράνιο Αγιαστήριο ( Εβρ. 7/ζ’ 26, 8/η’ 5). Και έχει κερδίσει αυτό το δικαίωμα επειδή πρόσφερε τον εαυτό Του ως τέλεια θυσία, που έγινε άπαξ και διαπαντός, αποτελεσματική για τον καθένα και για πάντα (Εβρ. 10/ι’ 1-14). Επίσης, ο Ιησούς έγινε Μεσίτης σε μια καινούρια διαθήκη μεταξύ του Θεού και του λαού Του, η οποία θα ισχύει για πάντα. (Εβρ. 8/η’ 6-13). 

Ωστόσο, εκείνο το οποίο αιχμαλωτίζει τους μελετητές γύρω από τη μορφή του Ιησού, δεν είναι απλώς αυτό που έκανε, άλλα το Ποιος είναι. Γεννήθηκε από μια γυναίκα όπως κι εμείς, πειράστηκε και χλευάστηκε όπως κι εμείς. Ωστόσο, είναι το κέντρο της δύναμης σε όλο το σύμπαν. Όταν ατενίζουμε την ουράνια σκηνή, με την ποικιλομορφία του και τις υπέροχες ουράνιες υπάρξεις, το βλέμμα μας ελκύεται από Εκείνον που είναι στο κέντρο των πάντων, ο Οποίος με έναν καταπληκτικό τρόπο μοιάζει με μας, επειδή έγινε ΄Ενας από μας. Ο Ιησούς, ο Αδελφός μας, είναι στον Ουρανό και μας εκπροσωπεί, παρά την ντροπή των αμαρτιών μας και την πτώση μας.

Στο πρόσωπο του Ιησού διασταυρώνονται τρεις διαστάσεις της ιστορίας της απολύτρωσης. Η πρώτη είναι η προσωπική διάσταση. Για τους αναγνώστες που έχουν κουραστεί από τους ονειδισμούς και τις θλίψεις της Χριστιανικής ζωής (Εβρ. 10/ι’ 32-34), ο Ιησούς είναι ο Αρχηγός και Θεμελιωτής της πίστης. Πρέπει να αποβλέψουν σε Αυτόν που υπέστη επίσης την εχθρότητα των αμαρτωλών (Εβρ. 12/ιβ’ 1-4). Η δεύτερη είναι η συλλογική, εθνική διάσταση. Για τον λαό του Θεού που κατευθύνεται προς την Ουράνια Γη της   Επαγγελίας, ο Ιησούς είναι ο νέος Ιησούς του Ναυή. Πρέπει να ακολουθήσουμε την καθοδήγησή Του (Εβρ. 3/γ’, 4/δ’, 11/ια’, 12/ιβ’). Η τρίτη είναι η παγκόσμια διάσταση. Ο Ιησούς είναι ο νέος Αδάμ, ο Υιός του ανθρώπου, μέσα από τον Οποίο εκπληρώνεται ο σκοπός του Θεού για την ανθρωπότητα (Εβρ. 2/β’ 5-10, 12/ιβ’ 22-28). 

Η προσωπογραφία του Ιησού που αποτυπώνει το πλάτος και το μήκος, το ύψος και το βάθος της αγάπης του Θεού για μας, είναι το θέμα μας αυτήν την τριμηνία. Και όπως η εικόνα του Ιησού στα μάτια της κοπέλας του πίνακα αιχμαλώτισε το βλέμμα του νεαρού άντρα, είθε η εικόνα Του, όπως απεικονίζεται στην Εβραίους, να αιχμαλωτίσει όχι μόνο το βλέμμα μας, αλλά και την αγάπη και τον θαυμασμό μας για τον Ιησού, τον Αδελφό μας στον Ουρανό.