---
title:  Η Τελεια Θυσια Του Ιησου
date:  22/02/2022
---

`Διαβάστε Εβρ. 7:27, 10:10. Πώς περιγράφεται η θυσία του Ιησού σε αυτά τα εδάφια;`

Οι Λευίτες ιερείς, καθώς εμποδίζονταν από τον θάνατο να παραμένουν» (Εβρ. 7:23), έρχονται σε αντίθεση με τον Ιησού, ο Οποίος ζει αιώνια και έχει αιώνια ιερατεία (Εβρ. 7:24, 25). Οι ιερείς καθημερινά (Εβρ. 7:27) και ετησίως (Εβρ. 9:25) έκαναν προσφορές και θυσίες «οι οποίες δεν μπορούσαν να κάνουν τέλειο κατά τη συνείδηση εκείνον που λάτρευε» (Εβρ. 9:9,  10:1-4).

Ο Ιησούς ωστόσο, πρόσφερε τον Εαυτό Του θυσία «που έγινε μια φορά για πάντα» (Εβρ. 10:10, 12-14), η οποία καθαρίζει τη συνείδησή μας (Εβρ. 9:14, 10:1-10) και απομακρύνει την αμαρτία (Εβρ. 9:26). Η θυσία του Ιησού είναι ανώτερη από τις θυσίες των ζώων, διότι ο Χριστός είναι ο Υιός του Θεού (Εβρ. 7:26-28), ο Οποίος εκπλήρωσε τέλεια το θέλημα του Πατέρα (Εβρ. 10:5-10). Η περιγραφή της θυσίας του Ιησού που έγινε «μια φορά για πάντα» έχει διάφορες σημαντικές παραμέτρους.

Πρώτον, η θυσία του Ιησού είναι πλήρως αποτελεσματική και δεν μπορεί ποτέ να ξεπεραστεί. Οι θυσίες των ιερέων ήταν επαναλαμβανόμενες επειδή δεν ήταν αποτελεσματικές. Αλλιώς, «θα έπαυαν να προσφέρονται· οι λατρευτές, αφού καθαρίστηκαν μία φορά, δεν θα είχαν πλέον καμία συνείδηση αμαρτιών» (Εβρ. 10:2).

Δεύτερον, όλα τα διαφορετικά είδη θυσιών στην Παλαιά Διαθήκη βρίσκουν την εκπλήρωσή τους στον Σταυρό. Έτσι, ο Ιησούς όχι μόνο μας καθαρίζει από την αμαρτία (Εβρ. 9:14), αλλά μας προσφέρει επίσης αγιασμό (Εβρ. 9:26). Προτού οι ιερείς πλησιάσουν τον Θεό στο αγιαστήριο και διακονήσουν για λογαριασμό των ανθρώπων, έπρεπε να καθαριστούν, και να αγιαστούν ή να χριστούν (Λευιτ. 8, 9). Η θυσία του Ιησού μας καθαρίζει και μας αγιάζει (Εβρ. 10:10-14) ώστε να μπορούμε να πλησιάσουμε τον Θεό με παρρησία (Εβρ. 10:19-23) και να Τον υπηρετήσουμε ως «βασίλειο ιεράτευμα» (Εβρ. 9:14,  Α’ Πέτρ. 2:9).

Τέλος, η θυσία του Ιησού μας παρέχει τροφή για την πνευματική μας ζωή. Αποτελεί το παράδειγμα που χρειάζεται να ακολουθούμε. Έτσι, η Εβραίους μας καλεί να αποβλέπουμε στον Χριστό, και   ιδιαίτερα στον Σταυρό, και να Τον ακολουθούμε (Εβρ. 12:1-4,  13:12, 13).

`ΣΚΕΨΗ: Ο Σταυρός είναι η βάση για όλα τα οφέλη που μας προσφέρει ο Θεός. Μας προσφέρει καθαρισμό από τις αμαρτίες, αγιασμό για να υπηρετούμε, και φροντίδα για να αναπτυχθούμε. Πώς μπορούμε να βιώσουμε καλύτερα ό,τι μας έχει δοθεί εν Χριστώ;`