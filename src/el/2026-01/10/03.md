---
title:  «Ριζωμενοι Και Εποικοδομουμενοι Σ’ Αυτον»
date:  02/03/2026
---

Η προς Κολοσσαείς επιστολή αναφέρεται ξεκάθαρα στο πώς να ζούμε τη χριστιανική ζωή: «Όπως, λοιπόν, παραλάβατε τον Iησού Xριστό, τον Kύριο, να περπατάτε ενωμένοι μ’ Αυτόν» (Κολ. 2:6). Λαμβάνουμε τη σωτηρία αποδεχόμενοι το Πρόσωπο, όχι απλώς ένα σύνολο διδασκαλιών. Η αποδοχή του Ιησού, ωστόσο, περιλαμβάνει την αποδοχή και όλων των διδασκαλιών Του, όπως δόθηκαν μέσω των αποστόλων και των προφητών της Αγίας Γραφής (Εφεσ. 2:20).

Περισσότερο από οτιδήποτε άλλο, η αποδοχή του Χριστού σημαίνει τον “θάνατο” του εαυτού μας και την πλήρη παράδοσή μας στον Ζωντανό Χριστό.

Ο Ζωντανός Λόγος (ο Ιησούς Χριστός) δεν μπορεί να διαχωριστεί από τον Γραπτό Λόγο (την Αγία Γραφή). Είναι οι δύο όψεις του ίδιου νομίσματος. Στην πραγματικότητα, μόνο μέσω της Αγίας Γραφής μπορούμε να γνωρίσουμε τον Ιησού. Βαδίζουμε και ζούμε «ενωμένοι μ’ Αυτόν» που σημαίνει ότι επιτρέπουμε στον Λόγο Του και στο Πνεύμα Του να μας καθοδηγούν σε όλες τις αποφάσεις και τις πράξεις μας.

Στην Κολ. 2:7, ο απ. Παύλος χρησιμοποιεί μια κοινή Βιβλική μεταφορά που παρομοιάζει τους χριστιανούς με δέντρα. Γινόμαστε ριζωμένοι στον Χριστό, όταν Τον αποδεχόμαστε ως Σωτήρα μας και διευθετούμε τη ζωή μας σύμφωνα με τον Λόγο Του. Έτσι μπορούμε να είμαστε «στερεωνόμενοι στην πίστη».

`Πώς τα εδάφια Ησ. 61:3, Ματθ. 3:10, Λουκ. 8:11-15, Α’ Κορ. 3:6 διαφωτίζουν τη μεταφορά του δέντρου ως σύμβολο των πιστών;`

Ο απ. Παύλος περιγράφει τις δύο εναλλακτικές λύσεις που έχουν οι πιστοί. Η μία είναι να παραμείνουν «δέντρα δικαιοσύνης, φύτεμα τoυ Kυρίoυ» (Ησ. 61:3) και να συνεχίσουν να ολοκληρώνονται στον Χριστό, μένοντας προσκολλημένοι σ' Αυτόν και τις διδασκαλίες Του. Η άλλη θα μπορούσε να παρομοιαστεί με ένα τεχνητό φυτό που μπορεί να φαίνεται αληθινό αλλά, στην πραγματικότητα, είναι άψυχο. Με την υιοθέτηση ανθρώπινων φιλοσοφιών και παραδόσεων, είμαστε εξαπατημένοι (Κολ. 2:8). Παρότι ο Χριστός μάς έχει απελευθερώσει, είναι δυνατόν να υποδουλωθούμε και πάλι σε ζυγό δουλείας (Γαλ. 5:1, Πράξ. 15:10).

Εν ολίγοις, η αποδοχή αντι-Βιβλικών διδασκαλιών σημαίνει απόρριψη του Χριστού, επειδή όσοι πιστεύουν σε ψευδείς διδασκαλίες έχουν, δυστυχώς, υιοθετήσει ένα διαφορετικό Ευαγγέλιο και έχουν αποδεχτεί ανθρώπινες φιλοσοφίες έναντι της αυθεντίας της Αγίας Γραφής (Γαλ. 1:6-9). Αυτός ήταν ένας κίνδυνος στην πρώτη εκκλησία που παραμένει και σήμερα.

`ΣΚΕΨΗ: Πώς βιώσατε το τι σημαίνει να “θανατώσετε” τον εαυτό σας προκειμένου να δεχτείτε τον Χριστό; Γιατί αυτό πρέπει να είναι μια συνεχής διαδικασία;`