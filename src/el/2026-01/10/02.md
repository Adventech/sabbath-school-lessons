---
title:  Η Σοφια Και Η Γνωση Του Θεου
date:  01/03/2026
---

Ο Ιώβ ρωτά: «Η σoφία από πoύ θα βρεθεί; Kαι πoύ είναι o τόπoς της σύνεσης;» (Ιώβ 28:12). Ο απ. Παύλος απαντά: στον Χριστό, «στον Οποίο είναι κρυμμένοι όλοι οι θησαυροί της σοφίας και της γνώσης» (Κολ. 2:3, συγκρίνετε με Α’ Κορ. 1:30). Αν έχουμε τον Χριστό έχουμε τα πάντα, καθώς και «κάθε πλούτο της πληροφορίας της σύνεσης» του σκοπού της ζωής (Κολ. 2:2). Μέσω Αυτού έχει αποκαλυφθεί το μυστήριο του Θεού, το οποίο περιλαμβάνει ολόκληρο το σχέδιο της σωτηρίας.

`Διαβάστε Κολ. 2:1-7. Ποιος είναι ο σκοπός του απ. Παύλου για τη συγγραφή αυτής της επιστολής;`

«Για να παρηγορηθούν οι καρδιές τους, καθώς θα ενωθούν μαζί, με αγάπη» (Κολ. 2:2). Η επιθυμία του απ. Παύλου δεν είναι μόνο να βοηθήσει τους πιστούς στις Κολοσσές να αναγνωρίσουν τις ψευδείς διδασκαλίες, αλλά και να τους ενώσει με χριστιανική αγάπη. Και έχει τη βεβαιότητα ότι η επιστολή αυτή θα επιτύχει τον επιδιωκόμενο σκοπό της.

Ωστόσο, τους επαίνεσε για, «την τάξη σας, και τη σταθερότητα της πίστης σας στον Xριστό» (Κολ. 2:5).

Ο όρος «τάξη», χρησιμοποιείται στην Καινή Διαθήκη σε σχέση με τις ιερατικές τάξεις του Ααρών (Λουκ. 1:8, Εβρ. 7:11) και του Μελχισεδέκ (Εβρ. 5:6, 10, 6:20, 7:11, 17), αλλά εδώ ο απ. Παύλος τον χρησιμοποιεί για την τάξη στην εκκλησία (Α’ Κορ. 14:40).

Μερικές φορές υπάρχει η τάση να θεωρούμε την εκκλησιαστική τάξη και οργάνωση απλώς ως έναν εκκλησιαστικό θεσμό χωρίς θεολογική σημασία. Ο απ. Παύλος, όμως, προδιαγράφοντας την κατάλληλη ευπρέπεια στη λατρεία (Α’ Κορ. 11) και καθορίζοντας τον τρόπο επιλογής των πρεσβυτέρων και των διακόνων (Α’ Τιμ. 3, Τίτ. 1), ήταν πολύ προσεκτικός στη διατήρηση της τάξης στην εκκλησία. Μέσω αυτών των μέτρων, η σοφία του Θεού και οι διδασκαλίες της Αγίας Γραφής διατηρούνται και διαδίδονται.

Ως αποτέλεσμα της σωστής διδασκαλίας που είχαν λάβει οι Κολοσσαείς από τους συνεργάτες του απ. Παύλου, είχαν σταθερότητα πίστης. Πίστη που δεν μπορεί να κλονιστεί επειδή στηρίζεται σε ένα στέρεο Βιβλικό θεμέλιο που, αν τηρούνταν, θα τους βοηθούσε να προστατευτούν από τα λάθη που προωθούσαν οι ψευδοδιδάσκαλοι.

`ΣΚΕΨΗ: Πώς βιώσατε την ανάγκη για «τάξη» στη δική σας πνευματική ζωή;`