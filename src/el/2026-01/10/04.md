---
title:  Καρφωμενο Στο Σταυρο
date:  03/03/2026
---

`Διαβάστε Κολ. 2:11-15. Ποια ζητήματα φαίνεται να καταπολεμά εδώ ο απ. Παύλος;`

Πολύ συχνά αυτά τα εδάφια, ειδικά το Κολ. 2:14, χρησιμοποιούνται καταχρηστικά ως επιχείρημα κατά του Νόμου και της τήρησης του Σαββάτου.

Για την κατανόηση αυτών των εδαφίων, έχουν προταθεί από τους Χριστιανούς Αντβεντιστές της Εβδόμης Ημέρας δύο βασικές ερμηνείες: Πρώτον, «το χειρόγραφο» που είναι καρφωμένο στον Σταυρό είναι «τα διατάγματα, που ήταν εναντίον σας» – ο κατάλογος των κατηγοριών που διατυπώνονται εναντίον μας, όπως η επιγραφή που κρέμασε ο Πιλάτος στον σταυρό του Ιησού (Ματ. 27:37, Ιωάν. 19:19, 20). Ή, δεύτερον, ο τελετουργικός νόμος που γράφτηκε από τον Μωυσή (Δευτ. 31:24-26), καρφώθηκε στον Σταυρό.

Εξετάζοντας το εδάφιο στο ευρύτερο πλαίσιό του, βλέπουμε ξεκάθαρα ότι μιλάει για τον τελετουργικό νόμο.

Ο απ. Παύλος αναφέρεται επίσης στην «αχειροποίητη περιτομή» (Κολ. 2:11), δηλαδή την «περιτομή αυτή της καρδιάς» (Ρωμ. 2:28, 29 συγκρίνετε με Δευτ. 30:16), σε προφανή αντίθεση με τη σαρκική περιτομή, η οποία ήταν ένας από τους σημαντικότερους όρους του τελετουργικού νόμου (Λευιτ. 12:3, Εξοδ. 12:48).

Στη συνέχεια, ο απ. Παύλος συνδέει αυτήν την εσωτερική αλλαγή, «όταν ξεντυθήκατε το σώμα των αμαρτιών της σάρκας», με το βάπτισμα με κατάδυση. Με αυτό το βάπτισμα ταυτιζόμαστε με τον θάνατο και την ανάσταση του Χριστού (Κολ. 2:11, 12).

Αυτή η εμπειρία της μεταστροφής παρομοιάζεται στη συνέχεια με το ότι ήμασταν «νεκροί στα αμαρτήματα» και ο Χριστός μάς «ζωοποίησε μαζί Του, καθώς» μας «συγχώρεσε όλα τα πταίσματα» (Κολ. 2:13).

Η λέξη «διατάγματα» (Κολ. 2:14) αναφέρεται σε νομικούς θεσμούς, είτε κοσμικούς (Λουκ. 2:1, Πράξ. 17:7) είτε εκκλησιαστικούς (Πράξ. 16:4). Η μόνη άλλη εμφάνιση αυτής της λέξης στα γραπτά του απ. Παύλου αναφέρεται στον τελετουργικό νόμο, ο οποίος αποτελούσε ένα τείχος διαχωρισμού μεταξύ Ιουδαίων και εθνών (Εφεσ. 2:14, 15).

Επειδή ο απ. Παύλος έχει ήδη αναφερθεί στη συγχώρεση των αμαρτιών και στην εσωτερική αλλαγή που συμβολίζει το βάπτισμα, είναι απίθανο να επιστρέψει ξανά σε αυτό το θέμα με μια διαφορετική μεταφορά που δεν χρησιμοποιείται πουθενά αλλού στην Αγία Γραφή. Αντιθέτως, ο απ. Παύλος φαίνεται να τονίζει ένα παρόμοιο σημείο που διατυπώθηκε στην Εφεσίους, ότι οι εθνικοί πιστοί στις Κολοσσές δεν χρειάζεται να ανησυχούν για την τήρηση του τελετουργικού νόμου, συμπεριλαμβανομένης της περιτομής, ούτε για τους νόμους περί καθαρότητας που συνοδεύουν μια τέτοια δέσμευση (Πράξ. 10:28, 34, 35).

Είναι ξεκάθαρο ότι ο απ. Παύλος δεν υπονοούσε πως οι Δέκα Εντολές ήταν καρφωμένες στον Σταυρό, όταν σε άλλο σημείο ορίζει την αμαρτία ως παράβαση των Δέκα Εντολών (Ρωμ. 7:7).