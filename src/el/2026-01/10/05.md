---
title:  Σκια Η Ουσια;
date:  04/03/2026
---

`Διαβάστε Κολ. 2:16-19. Ποιες εβραιο-χριστιανικές πρακτικές επισημαίνονται εδώ από τον απ. Παύλο;`

Μέχρι σήμερα, οι μελετητές διαφωνούν για το ποια ακριβώς ήταν τα ζητήματα που αντιμετώπιζε ο απ. Παύλος εδώ. Αυτό για το οποίο μπορούμε να είμαστε σίγουροι, ωστόσο, είναι ότι η ίδια η επιστολή του απ. Παύλου παρέχει αρκετές πληροφορίες σχετικά με αυτό που φαίνεται να ήταν μια διχαστική εβραιο-χριστιανική επιρροή σε αυτήν την, εθνικής καταγωγής, εκκλησία (Κολ. 2:13). Δηλαδή, οι Ιουδαίοι πιστοί προωθούσαν πράγματα που δεν ήταν απαραίτητο να ακολουθήσουν τα μέλη.

Είναι σαφές ότι στο Κολ. 2:16 απαριθμούνται ορισμένες συνήθεις ιουδαϊκές πρακτικές που προφανώς συνεχίστηκαν από ορισμένους Ιουδαίους προσήλυτους στον Χριστιανισμό. Αλλά ακόμη και τα στοιχεία στο εδ. 18 ταιριάζουν στο ίδιο πλαίσιο. Ο Ιησούς επέκρινε την προσποίηση ταπεινοφροσύνης μεταξύ των θρησκευτικών ηγετών (Ματ. 6:1, 5, 7, 16). Από τους παπύρους του Κουμράν μαθαίνουμε ότι οι άγγελοι κατείχαν εξέχουσα θέση σε ορισμένες εβραϊκές αντιλήψεις για τη λατρεία. Έτσι, τα προβλήματα που αντιμετώπιζε ο απ. Παύλος στις Κολοσσές ήταν πιθανότατα παρόμοια με εκείνα που αντιμετώπιζε και αλλού.

Δεδομένου ότι το εδάφιο Κολ. 2:16 παρερμηνεύεται τόσο συχνά, είναι σημαντικό να το εξετάσουμε λεπτομερέστερα:

Η χρήση του «λοιπόν» από τον απ. Παύλο υποδηλώνει ότι αυτό είναι ένα συμπέρασμα που εξάγεται από όσα έχει ήδη πει. Προηγουμένως, η ανάγκη της κυριολεκτικής περιτομής είχε απορριφθεί, επειδή σημασία έχει η εσωτερική αλλαγή της καρδιάς (Κολ. 2:11-15).

Το «για φαγητό ή για ποτό» αναφέρεται στα γεύματα και τα ποτά που έφερναν οι Ισραηλίτες στον ναό.

Το «για λόγον γιορτής ή νεομηνίας ή σαββάτων» προφανώς παραπέμπει στο Ωσηέ 2:11, όπου αναφέρεται η ίδια ακολουθία τελετουργικών ημερών, η οποία περιλαμβάνει τα τελετουργικά σάββατα (Λευιτ. 23:11, 24, 32).

Καθοριστική για την κατανόηση αυτού του εδαφίου είναι η ερμηνεία του ίδιου του απ. Παύλου: ότι αυτά «είναι σκιά των μελλοντικών πραγμάτων, το σώμα όμως είναι του Xριστού» (εδ. 17). Αυτές οι τελετουργικές ημέρες, όπως και οι θυσίες, παρέπεμπαν στο έργο του Χριστού (Α’ Κορ. 5:7, 15:23). Αντίθετα, το Σάββατο ως έβδομη ημέρα καθιερώθηκε στην Εδέμ, πριν από την αμαρτία, και πολύ πριν υιοθετηθούν οι τελετουργικές θυσίες του αγιαστηρίου. Επομένως, δεν ήταν μια σκιά που θα καταργούνταν μετά τον Σταυρό.

`ΣΚΕΨΗ: Παρότι το θέμα εδώ δεν είναι το Σάββατο ως έβδομη ημέρα, πώς θα μπορούσατε να εφαρμόσετε τη συμβουλή του απ. Παύλου σχετικά με το να μην κρίνετε τους άλλους;`