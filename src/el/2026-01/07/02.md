---
title:  Καλα Προτυπα
date:  08/02/2026
---

Όλοι έχουμε ανθρώπους που θαυμάζουμε και θέλουμε να τους μιμηθούμε. Για τα παιδιά, είναι ιδιαίτερα σημαντικό να έχουν καλά πρότυπα. Ιδανικά, αυτό θα ήταν ο πατέρας και η μητέρα τους. Καθώς μεγαλώνουν θα έχουν και άλλα πρότυπα, σχετικά ίσως με αυτό που έχουν επιλέξει να ασχοληθούν ή ακόμη και μέσα από βιογραφίες που έχουν διαβάσει. Μπορεί επίσης, μαθαίνοντας πώς διάφοροι χαρακτήρες της Αγίας Γραφής αντιμετώπισαν προκλήσεις, να τις συγκρίνουν με τις δικές τους εμπειρίες ζωής.

Δυστυχώς, στα σημερινά μέσα ενημέρωσης, τα κακά πρότυπα αφθονούν. Βομβαρδιζόμαστε συνεχώς από ιστορίες για τις άσεμνες και ταραγμένες ζωές των διασημοτήτων. Οι αναγνώστες του απ. Παύλου στους Φιλίππους, αν και σε εντελώς διαφορετική εποχή, αντιμετώπιζαν επίσης παρόμοιες προκλήσεις.

Το γεγονός είναι ότι ο κόσμος στον οποίο ζούσε ο απ. Παύλος ήταν πολύ διεφθαρμένος, ανήθικος και κακός, όπως και ο δικός μας σήμερα. Υπήρχε πάντα – και πάντοτε θα εξακολουθεί μέχρι το τέλος να υπάρχει – πολύ κακό. Το ερώτημα για εμάς είναι: Τι είναι αυτό το κακό; Πώς αντιδρούμε σε αυτό;

`Διαβάστε Φιλιπ. 3:17-19. Πώς περιγράφονται τα καλά και τα κακά πρότυπα σε αυτά τα εδάφια; Ποια κλειδιά δίνονται για να τα διακρίνουμε;`

Δεν πρέπει να μας διαφεύγει η αγάπη του απ. Παύλου προς εκεί-νους με τους οποίους διαφωνεί – κλαίει γι’ αυτούς! Προσέξτε επίσης ότι δεν τους αποκαλεί εχθρούς του, αλλά «ότι είναι οι εχθροί του σταυρού του Χριστού» (εδ. 18). Ο απ. Παύλος αναγνώριζε ότι διακυβεύονταν πολύ μεγαλύτερα ζητήματα, δηλαδή το πώς ο Σταυρός καταρρίπτει τα εμπόδια και μας τοποθετεί όλους στο ίδιο επίπεδο, ως αμαρτωλούς που έχουμε ανάγκη από τον Σωτήρα (Εφεσ. 2:11-14).

Επίσης, δεν πρέπει να παραβλέψουμε τον τρόπο με τον οποίο ο απ. Παύλος προτρέπει τους Φιλιππήσιους να εστιάζουν στα καλά παραδείγματα και όχι στα κακά. Να παρατηρούν προσεκτικά εκείνους που ο τρόπος ζωής τους μοιάζει πολύ με τον δικό του. Είναι ενδιαφέρον το ότι ο απ. Παύλος χρησιμοποιεί παρόμοια γλώσσα όταν προειδοποιεί τους Ρωμαίους, «να προσέχετε αυτούς που προξενούν τις διχοστασίες και τα σκάνδαλα ενάντια στη διδασκαλία που μάθατε, και να απομακρύνεστε απ’ αυτούς» (Ρωμ. 16:17). Οι απατεώνες στη Ρώμη περιγράφονται ως εκείνοι που «δεν υπηρετούν ως δούλοι τον Kύριό μας Ιησού Χριστό, αλλά τη δική τους κοιλιά» (Ρωμ. 16:18).

`ΣΚΕΨΗ: Αν και ο Ιησούς είναι το μόνο τέλειο πρότυπο, υπάρχουν και άλλοι που, τουλάχιστον σε ορισμένους τομείς, θα μπορούσαν να αποτελέσουν καλά πρότυπα. Ωστόσο, τι είδους πρότυπο παρουσιάζουμε εμείς στους άλλους;`