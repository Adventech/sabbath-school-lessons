---
title:  Συμβουλες Για Μια Ευτυχισμενη Ζωη
date:  12/02/2026
---

`Διαβάστε Φιλιπ. 4:10-13, 19. Ποιες συμβουλές δίνει ο απ. Παύλος για μια ευτυχισμένη ζωή;`

Όταν συμβαίνουν ακραίες περιστάσεις (πείνα, ασθένεια, τραυματισμός, απώλεια), αρχίζει κανείς να αναλογίζεται τα πράγματα που πραγματικά αξίζουν και να στέκεται στις ευλογίες που συνήθως θεωρούνται δεδομένες. Όταν περνάμε κάποια «στέρηση» (εδ. 12), τότε η πίστη ανέρχεται στο ύψος των περιστάσεων.

Αντίθετα, όταν έχουμε «περίσσευμα», θα πρέπει πάντα να αναγνωρίζουμε ότι αυτό μπορεί να εξαφανιστεί ανά πάσα στιγμή (Παρ. 23:5). Όπως μας υπενθυμίζουν τόσο ο Ιώβ όσο και ο απ. Παύλος, δεν φέραμε τίποτα στον κόσμο όταν γεννηθήκαμε και δεν θα πάρουμε τίποτα μαζί μας όταν πεθάνουμε (Ιώβ 1:21, Α’ Τιμ. 6:7).

Σημειώστε τις ακόλουθες Βιβλικές υποσχέσεις:

- Ψαλ. 23:1: «O KYPIOΣ είναι o ποιμένας μου· τίποτε δεν θα στερηθώ».
- Ματθ. 6:32: «Ο ουράνιος Πατέρας σας ξέρει ότι έχετε ανάγκη από όλα αυτά.»
- Α’ Πέτρ. 5:7: «Όλη τη μέριμνά σας ρίξτε την επάνω σ’ Αυτόν, επειδή Αυτός φροντίζει για σας.»
- Φιλιπ. 4:19: «O δε Θεός μου θα εκπληρώσει κάθε ανάγκη σας, σύμφωνα με τον πλούτο Του, με δόξα, διαμέσου του Ιησού Χριστού.»

Και, το πιο υπέροχο απ’ όλα,

- Φιλιπ. 4:13: «Όλα τα μπορώ, διαμέσου του Χριστού που με ενδυναμώνει.» Ίσως κανένας από εμάς δεν μπορεί να κατανοήσει πλήρως τι συνεπάγεται το «Όλα» ή «Τα πάντα»(έκδοση Αρχ. Ν. Βάμβα). Σίγουρα, όπως και με κάθε αίτημα για τη βοήθεια και τη δύναμη του Θεού, πρέπει να ζητάμε σύμφωνα με το θέλημά Του. Αλλά πολλές φορές, δεν ζητάμε καν πράγματα που ξέρουμε ότι ταιριάζουν στο θέλημά Του. Γι’ αυτόν τον λόγο ο απ. Ιάκωβος στο 4:2 λέει, «δεν έχετε, επειδή δεν ζητάτε».

Μερικά πράγματα που μπορούμε να ζητήσουμε με σιγουριά, επειδή ξέρουμε ότι είναι σε αρμονία με το θέλημα του Θεού, είναι τα εξής:

- Σωτηρία για ένα αγαπημένο πρόσωπο ή φίλο (Α’ Τιμ. 2:3, 4).
- Θάρρος να μοιραζόμαστε την πίστη μας (Αποκ. 22:17).
- Συγχώρεση όταν ομολογούμε και εγκαταλείπουμε τις αμαρτίες μας (Α’ Ιωάν. 1:9).
- Δύναμη για υπακοή στις εντολές του Θεού (Εβρ. 13:20, 21).
- Αγάπη για εκείνους που μας μισούν και μας φέρονται άσχημα (Ματθ. 5:44).
- Σοφία για δύσκολες καταστάσεις (Ιακ. 1:5).
- Κατανόηση της αλήθειας του Λόγου του Θεού (Ιωάν. 8:32).

`ΣΚΕΨΗ: Πώς αντιμετωπίζετε τα πράγματα για τα οποία έχετε προσευχηθεί και δεν έχουν έρθει ακόμη ή ίσως δεν έρθουν ποτέ;`