---
title:  «NΑ Χαιρεστε Στον KΥριο Παντοτε»
date:  10/02/2026
---

`Διαβάστε Φιλιπ. 4:4-7. Πώς πρέπει να βιώνουμε την «ειρήνη του Θεού»;`

Αφού έχει αναφερθεί και πάλι στην ανάγκη για ενότητα (Φιλιπ. 4:1-3), ο απ. Παύλος περνάει σε ένα άλλο θέμα: τη χαρά στον Κύριο (Φιλιπ. 4:4-7).

Πόσες φορές έχετε αγχωθεί για πράγματα που τελικά έληξαν τόσο γρήγορα όσο εμφανίστηκαν; Ο Ιησούς επανειλημμένα τόνισε ότι δεν πρέπει να ανησυχούμε (Ματθ. 6:25-34, 10:19), και ο απ. Πέτρος μας υπενθυμίζει: «όλη τη μέριμνά σας ρίξτε την επάνω σ’ Αυτόν, επειδή Αυτός φροντίζει για σας» (Α’ Πέτρ. 5:7). Στην πραγματικότητα, τα αυξανόμενα προβλήματα παγκοσμίως θα πρέπει να μας ενθαρρύνουν την ελπίδα ότι ο ερχομός του Κυρίου είναι κοντά (Ματθ. 24:33, Λουκ. 21:28, Ιακ. 5:8).

Το αντίδοτο στην ανησυχία και τον φόβο, είναι η προσευχή πίστης (Φιλιπ. 4:6, 7). Σαφώς, πρέπει να πιστεύουμε και να ενεργούμε με βάση ότι η προσευχή μας έχει εισακουστεί, ακόμη και πριν δούμε την πραγματοποίησή της, και να προσευχόμαστε «με ευχαριστία». Επίσης, προστίθεται η λέξη «δέηση» που σηματοδοτεί στιγμές ακραίας και επείγουσας ανάγκης (Λουκ. 1:13, Φιλιπ. 1:19, Α’ Τιμ. 5:5, Ιακ. 5:16). Οι προσευχές μας εξακολουθούν να είναι «αιτήματα που ζητήσαμε απ’ Αυτόν», αλλά μπορούμε να ξέρουμε ότι τα αιτήματά μας έχουν γίνει δεκτά, εφόσον «ζητάμε κάτι σύμφωνα με το θέλημά Του» (Α’ Ιωάν. 5:14). Τότε μπορούμε να αναπαυθούμε και να έχουμε ειρήνη, γνωρίζοντας ότι όλα τα αιτήματά μας βρίσκονται στα χέρια του Θεού.

`Πώς τα εδάφια Ψαλ. 29:11, Ησ. 9:6, Λουκ. 2:14, Ιωάν. 14:27, Α’ Κορ. 14:33, διευρύνουν την κατανόησή μας για την ειρήνη του Θεού; `

Η ειρήνη του Θεού είναι κάτι που ο κόσμος δεν μπορεί ποτέ να δώσει, επειδή η ειρήνη του Θεού προέρχεται από τη βεβαιότητα ότι έχουμε το δώρο της αιώνιας ζωής μέσω του Ιησού, του Σωτήρα μας (Ρωμ. 5:1, 6:23). Αυτή η ειρήνη επηρεάζει κάθε πτυχή της ζωής και «υπερέχει κάθε νου» (Φιλιπ. 4:7).

`ΣΚΕΨΗ: Πώς θα περιγράφατε σε κάποιον τι σημαίνει να βιώνει κανείς «την ειρήνη του Θεού»;`