---
title:  «Αυτα Να Συλλογιζεστε...»
date:  11/02/2026
---

Η ειρήνη του Θεού είναι πέρα από όσα μπορούμε να κατανοήσουμε. Η ειρήνη Του «θα διαφυλάξει τις καρδιές σας και τα διανοήματά σας διαμέσου του Ιησού Χριστού» (Φιλιπ. 4:7), γιατί η πνευματική μας ζωή χρειάζεται προστασία. Είναι ενδιαφέρον ότι αυτό το εδάφιο χρησιμοποιεί μια στρατιωτική μεταφορά σε σχέση με την ειρήνη του Θεού. Το ρήμα φρουρώ χρησιμοποιείται για να περιγράψει μια φρουρά στρατιωτών που φυλάει μια πόλη από εισβολή (Β’ Κορ. 11:32, Πράξ. 9:24).

Μια άλλη πολύ σημαντική πτυχή της εσωτερικής ειρήνης περιλαμβάνει τη ζωή σε αρμονία με το θέλημα του Θεού και την υπακοή στον νόμο Του. «Πολλή ειρήνη έχουν εκείνοι που αγαπούν τον νόμο Σου· και σ’ αυτούς δεν υπάρχει πρόσκομμα» (Ψαλ. 119:165).

`Διαβάστε Φιλιπ. 4:8, 9. Τι μας προτρέπει σε αυτά τα εδάφια ο απ. Παύλος να κάνουμε;  `

Στη Φιλιπ. 4:8, 9 ο απ. Παύλος μας παραθέτει κάποιες αρετές  και μας προτρέπει, «αυτά να συλλογίζεστε» και «αυτά να κάνετε». Μας ενθαρρύνει να ακολουθήσουμε το δικό του παράδειγμα σε:

- «όσα είναι αληθινά» - Δεν είναι τυχαίο που ο κατάλογος ξεκινά με τη βασική Βιβλική αρετή της αλήθειας, την οποία ο Ιησούς («Αληθώς, αληθώς σας λέγω...»-έκδοση Αρχ. Ν. Βάμβα) και ολόκληρη η Καινή Διαθήκη συχνά τονίζουν (Πράξ. 26:25, Ρωμ. 1:18, Α’ Κορ. 13:6, Β’ Κορ. 4:2, Εφεσ. 4:15, Α’ Τιμ. 3:15, Ιακ. 1:18, Α’ Πέτρ. 1:22, Α’ Ιωάν. 2:21).
- «όσα είναι σεμνά» - Η σημαντική αυτή αρετή της σεμνότητας, παροτρύνεται και σε άλλες επιστολές του απ. Παύλου προς τους πιστούς, ώστε να είναι αξιοσέβαστοι (Α’ Τιμ. 3:8, 11, Τίτ. 2:2).
- «όσα είναι δίκαια» - αυτή η αρετή ορίζεται από τον δίκαιο χαρακτήρα του Θεού (συγκρίνετε τη χρήση της στο Φιλιπ. 1:7).
- «όσα είναι καθαρά» - Οι σκέψεις και η συμπεριφορά μας πρέπει να είναι καθαρές. Αποδεχόμενοι τη δικαιοσύνη του Θεού, μέσω πίστης, υιοθετούμε τον άγιο και αγνό χαρακτήρα Του (Α’ Ιωάν. 3:3).
- «όσα είναι προσφιλή» - Με τον όρο «προσφιλή», ο απ. Παύλος μας προτρέπει η συμπεριφορά μας να είναι φιλική και αγαπητή.
- «όσα έχουν καλή φήμη» - Να αποζητούμε τα καλά πράγματα και να φερόμαστε με ευγένεια και καλοσύνη.

Ο απ. Παύλος δίνει δύο επιπλέον προϋποθέσεις, για να μην αποδοθεί μια ειδωλολατρική έννοια σε κάποια από αυτές τις αρετές: «αν υπάρχει κάποια αρετή, και αν υπάρχει κάποιος έπαινος» (Φιλ. 4:8), πρέπει να σκεφτόμαστε αυτές τις ουράνιες αρετές. Στη συνέχεια, για να εξαλείψουμε κάθε αμφιβολία και πιθανή παρεξήγηση, ο απ. Παύλος μας καλεί να κάνουμε πράξη όσα μάθαμε, λάβαμε, ακούσαμε και είδαμε από το δικό του παράδειγμα (Φιλιπ. 4:9).