### Εισαγωγη

#### Ενώνοντας τον Ουρανό και τη Γη

Σκεφτείτε την πιο δύσκολη δουλειά που κάνατε ποτέ. Τι έκανε τη δουλειά αυτή τόσο δύσκολη; Μήπως οι άλλοι περίμεναν από εσάς περισσότερα από όσα μπορούσατε να δώσετε; Μήπως είχατε λιγοστό χρόνο για να ολοκληρώσετε την εργασία; Μήπως δεν σας άρεσε αυτή η εργασία; Μήπως ήταν οι άνθρωποι με τους οποίους δουλέψατε; Ή μήπως πιστεύατε ότι δεν θα πετύχετε;

Σκεφτείτε τον σκοπό του σχεδίου της σωτηρίας: την ένωση του Ουρανού και της γης. Ακούγεται αδύνατο; Ανθρώπινα μιλώντας, σίγουρα είναι. Παρόλα αυτά, λίγο πριν αναληφθεί στον ουρανό, ο Ιησούς έδωσε στους αποστόλους μια φαινομενικά αδύνατη αποστολή: «Πορευτείτε, να κάνετε μαθητές όλα τα έθνη, βαπτίζοντάς τους στο όνομα του Πατέρα και του Yιού και του Αγίου Πνεύματος, διδάσκοντάς τους να τηρούν όλα όσα παρήγγειλα σε σας» (Ματθ. 28/κη’ 19, 20).

Ο Ιησούς έστειλε τον απ. Παύλο στα έθνη για να φέρει εις πέρας αυτό το φαινομενικά αδύνατο έργο: «να ανοίξεις τα μάτια τους, ώστε να επιστρέψουν από το σκοτάδι στο φως, και από την εξουσία του Σατανά στον Θεό, για να πάρουν άφεση αμαρτιών, και κληρονομιά ανάμεσα στους αγιασμένους, διαμέσου της πίστης σε Μένα» (Πράξ. 26/κς’ 18).

Κάποιοι μπορεί να “σηκώσουν τα χέρια ψηλά” όταν τους ανατίθεται τέτοιο έργο. Ωστόσο, δεν πρέπει να παραβλέπουμε τις υποσχέσεις που έδωσε ο Ιησούς και στις δύο αυτές περιπτώσεις. Στους αποστόλους πρόσθεσε: «και προσέξτε, Εγώ είμαι μαζί σας όλες τις ημέρες, μέχρι τη συντέλεια του αιώνα» (Ματθ. 28/κη’ 20). Και στον απ. Παύλο, ο Ιησούς είπε: «γι’ αυτό φάνηκα σε σένα, για να σε κάνω υπηρέτη και μάρτυρα και για όσα είδες, και για όσα θα φανερωθώ σε σένα» (Πράξ. 26/κς’ 16).

Εν ολίγοις, ο Ιησούς μάς αναθέτει καθήκοντα που κανένας άνθρωπος δεν μπορεί να κάνει, γιατί θέλει να βασιστούμε σε Εκείνον και όχι στον εαυτό μας για να τα φέρουμε εις πέρας. Ποτέ δεν μας αναθέτει ένα έργο χωρίς να μας παρέχει τη δύναμη να το πραγματοποιήσουμε. «Καθώς η θέληση του ανθρώπου συνεργάζεται με τη θέληση του Θεού, γίνεται πανίσχυρη. Ό,τι πρέπει να γίνει κατά την εντολή Του, μπορεί να επιτευχθεί με τη δύναμή Του. Όλες οι απαιτήσεις Του είναι πραγματοποιήσιμες.» Λ. Ζ. σελ. 257.

Το εκπληκτικό είναι ότι όταν ο απ. Παύλος έγραψε στους Κολοσσαείς, το Ευαγγέλιο είχε ήδη κηρυχθεί «σε ολόκληρη την κτίση, που είναι κάτω από τον ουρανό» (Κολ. 1/α’ 23). Φυσικά, δεν το δέχτηκαν όλοι. Αλλά αν κοιτάξουμε προσεκτικά τις εντολές που έδωσε ο Ιησούς στους αποστόλους (Ματθ. 28/κη’ 18-20) και στον απ. Παύλο, βλέπουμε πως δεν υποσχέθηκε ποτέ ότι θα μετανοήσουν όλοι και θα γίνουν ακόλουθοί Του. Το Ευαγγέλιο πρέπει να «κηρυχθεί σε ολόκληρη την οικουμένη, για μαρτυρία σε όλα τα έθνη· και, τότε, θάρθει το τέλος» (Ματθ. 24/κδ’ 14). Πώς ακριβώς θα πρέπει να πραγματοποιηθεί αυτό το έργο;

Αυτή την τριμηνία θα μελετήσουμε τις προς Φιλιππησίους και προς Κολοσσαείς επιστολές του απ. Παύλου, οι οποίες έχουν σημαντικές ομοιότητες μεταξύ τους. Πάνω από όλα, αποκαλύπτουν τον Χριστό, τον Μόνο ικανό να ενώσει τον ουρανό και τη γη. Αυτός είναι η σκάλα που είδε ο Ιακώβ να εκτείνεται από τη γη στον Ουρανό (Γέν. 28/κη’ 12, συγκρίνετε με Ιωάν. 1/α’ 51). Ως Υιός ανθρώπου και ως Υιός του Θεού, μας λυτρώνει από την αμαρτία και μεσιτεύει για εμάς.

Μελετώντας τις επιστολές θα δούμε και τις δύο αυτές πτυχές του Ιησού. Θα εξετάσουμε μερικές από τις πιο εξαιρετικές δηλώσεις που υπάρχουν σχετικά με τη Θεότητα του Χριστού και πώς τα άφησε όλα για να μας σώσει. Θα δούμε τον απ. Παύλο να αγωνίζεται από τη φυλακή με τα προβλήματα μιας εκκλησίας που ο ίδιος είχε ιδρύσει (στους Φιλίππους) και μιας εκκλησίας (στις Κολοσσές) που ποτέ δεν είχε επισκεφθεί προσωπικά. Οι διασυνδέσεις που δημιούργησε ο απ. Παύλος σε όλη την "παγκόσμια εκκλησία" της εποχής εκείνης του επέτρεψαν, ακόμη και μέσα από τη ρωμαϊκή φυλακή, να ανταποκριθεί στις προκλήσεις. Ήξερε ότι ο χρόνος του ήταν λίγος και έκανε ό,τι μπορούσε για να βοηθήσει την εκκλησία να έρθουν πιο κοντά στον Θεό και πιο κοντά μεταξύ τους. Με τον τρόπο αυτό, μας δείχνει πώς μπορούμε – ως εκκλησία του Θεού σήμερα – να ενωθούμε με τον Ουρανό για να εκπληρώσουμε το έργο της διακήρυξης των μηνυμάτων της Τριπλής Αγγελίας (Αποκ. 14/ιδ’) στις έσχατες ημέρες.