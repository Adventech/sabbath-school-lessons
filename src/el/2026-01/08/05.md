---
title:  «Η Αρχη» - Ο Εμπνευστης
date:  18/02/2026
---

`Διαβάστε Κολ. 1:18. Πώς συνδέονται οι δύο ιδέες του Χριστού ως «κεφαλή» και ως «αρχή» σε αυτό το εδάφιο;  `

Στα εβραϊκά οι λέξεις κεφαλή (roʾš) και αρχή (rēʾšît) σχετίζονται μεταξύ τους. Η πρώτη εμφάνιση της λέξης αρχή στην Αγία Γραφή είναι στη Γέν. 1:1, «Στην αρχή [rēʾšît] δημιούργησε ο Θεός τον ουρανό και τη γη». Ο Ιησούς είναι η Κεφαλή της ανθρωπότητας και της εκκλησίας, και λόγω της ενσάρκωσής Του, αλλά και επειδή είναι ο Δημιουργός.

Στα ελληνικά, η λέξη αρχή έχει ευρεία έννοια. Εδώ η «αρχή» αναφέρεται στον Ιησού ως τον ιδρυτή ή τον θεμελιωτή της εκκλησίας (Κολ. 1:18) και επομένως ως την κεφαλή της, όπως ακριβώς Αυτός είναι η «αρχή» και ο θεμελιωτής της δημιουργίας.

Ο Ιησούς δεν είναι ο θεμελιωτής μόνο όσον αφορά τη δημιουργία και την εκκλησία, είναι επίσης – μέσω της ανάστασής Του (Ρωμ. 6:3, 4) – ο θεμελιωτής της νέας δημιουργίας. Επειδή ο μισθός της αμαρτίας είναι ο θάνατος, η νίκη Του επί του θανάτου δείχνει επίσης τη νίκη Του επί της αμαρτίας και τη δύναμή Του να μας ξαναδημιουργήσει κατ’ εικόνα Του. Όλα αυτά αποδεικνύουν το γιατί είναι ο «πρωτότοκος από τους νεκρούς». Η ανάστασή Του είναι η κατεξοχήν ανάσταση, παρότι δεν ήταν η πρώτη. [Ο Μωυσής ήταν ο πρώτος που αναστήθηκε, γι’ αυτό και ακολούθησε η διαμάχη με τον Διάβολο για το σώμα του (Ιούδα 9)]. Χωρίς την ανάσταση του Χριστού, κανένας άλλος δεν θα μπορούσε να αναστηθεί.

Είναι χρήσιμο σε αυτό το σημείο να επανεξετάσουμε εν συντομία όλους τους λόγους που έχει δώσει ο απ. Παύλος για την υπεροχή του Ιησού Χριστού:

- Είναι η τέλεια εκδήλωση του αόρατου Θεού.
- Είναι ο παράγοντας από τον Οποίο δημιουργήθηκαν τα πάντα.
- Υπήρξε πριν από όλα, και όλα ενώνονται σ' Αυτόν.
- Αυτός είναι η Κεφαλή της εκκλησίας, η οποία είναι το σώμα Του.
- Είναι ο Εμπνευστής της δημιουργίας και της αναδημιουργίας.
- Έχει νικήσει την αμαρτία και τον θάνατο και έτσι κέρδισε το δικαίωμα να αναστήσει όλους όσους Τον εμπιστεύονται ως Σωτήρα.
- Ο Χριστός προϋπήρχε όλων, αλλά χάρη σε όλα όσα επιτέλεσε, έχει την πρωτοκαθεδρία ως Κεφαλή της ανθρωπότητας και της εκκλησίας.

`ΣΚΕΨΗ: Τι πρέπει να αλλάξετε για να μπορέσετε να βιώσετε καλύτερα την υπεροχή του Χριστού στη ζωή σας;`