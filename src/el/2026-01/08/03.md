---
title:  «Πρωτοτοκος Καθε Κτισης»
date:  16/02/2026
---

Στην Καινή Διαθήκη, ο όρος «πρωτότοκος» αναφέρονται σχεδόν πάντα στον Χριστό (Λουκ. 2:7, Ρωμ. 8:29, Εβρ. 1:6, Αποκ. 1:5), συμπεριλαμβανομένων και των δύο περιπτώσεων στην προς Κολοσσαείς επιστολή. Αλλά ακόμη και όταν αναφέρεται σε άλλους, δεν σημαίνει απαραίτητα αυτόν που γεννήθηκε χρονολογικά πρώτος. Η Βιβλική έννοια του πρωτότοκου τονίζει την ιδιαίτερη σχέση που έχει ένας γιος με τον πατέρα του, ανεξάρτητα από τη σειρά γέννησης. Επίσης, υπάρχουν περιπτώσεις όπου οι νεότεροι γιοι είναι πιο εξέχοντες: Ο Ισαάκ, ο Ιακώβ και ο Ιωσήφ.

Ο Δαβίδ, αν και ο μικρότερος από οκτώ γιους, χρίζεται βασιλιάς (Α’ Σαμ. 16:10-13), και μέσω του ψαλμωδού ο Θεός είπε: «θα τον κάνω πρωτότοκό Μου, ύψιστον επάνω στους βασιλιάδες της γης» (Ψαλμ. 89:27). Λέει επίσης στον Μωυσή: «γιος Μου είναι, πρωτότοκός Μου, ο Iσραήλ» (Έξ. 4:22). Με αυτή την έννοια, λοιπόν, ο όρος υποδηλώνει πρώτος από την άποψη της υπεροχής.

`Διαβάστε Κολ. 1:15-17. Ποιους λόγους αναφέρει ο απ. Παύλος για το ότι ο Χριστός αποκαλείται «Πρωτότοκος κάθε κτίσης»;`

Είναι σαφές ότι ο απ. Παύλος δεν υποδηλώνει τον Χριστό ως πρώτο ον που δημιουργήθηκε. Στην πραγματικότητα, αποκλείει κατηγορηματικά αυτό το ενδεχόμενο. Δύο φορές, με δύο διαφορετικούς τρόπους, λέει ότι ο Χριστός δημιούργησε τα πάντα. Δημιουργήθηκαν από Αυτόν και γι’ Αυτόν (Κολ. 1:16). Και στις δύο περιπτώσεις, ο Χριστός αναφέρεται ως το Πρόσωπο μέσω του Οποίου ο Θεός πραγματοποίησε τη διαδικασία της δημιουργίας (Εφεσ. 3:9, Ιωάν. 1:1-3, Αποκ. 4:11).

Η δήλωση του απ. Παύλου είναι όσο το δυνατόν πιο περιεκτική. «Τα πάντα» σημαίνει όλα «αυτά που είναι» ● Χωροταξικά - «μέσα στους ουρανούς και… επάνω στη γη» ● Οντολογικά - «τα ορατά και τα αόρατα» και ● Λειτουργικά - «είτε θρόνοι είτε κυριότητες είτε αρχές είτε εξουσίες». Οι τελευταίοι όροι αναφέρονται συνήθως σε αγγελικά όντα (Εφεσ. 3:10, 6:12). Θέλοντας να γίνει απόλυτα κατανοητός, ο απ. Παύλος αναφέρει επίσης ότι ο Χριστός υπήρξε «πριν από όλα» (Κολ. 1:17) που μπορεί να δηλώνει προτεραιότητα τόσο στην κατάταξη όσο και στον χρόνο. Σε κάθε άλλη περίπτωση στα γραπτά του, ωστόσο, ο απ. Παύλος αναφέρεται στον χρόνο (Α’ Κορ. 2:7, Γαλ. 1:17, Εφεσ. 1:4).

Ένας άλλος λόγος που δίνει ο απ. Παύλος για την υπεροχή του Χριστού είναι ότι «όλα συντηρούνται διαμέσου Αυτού» (Κολ. 1:17). Ο Ιησούς Χριστός είναι ο ενοποιητικός παράγοντας του σύμπαντος, όχι μόνο λόγω της ιδιότητας Του ως Δημιουργός, αλλά και ως Λυτρωτής.

`ΣΚΕΨΗ: Ο Θεός, ο Δημιουργός, πέθανε για εμάς. Τι παραπάνω θα μπορούσαν να προσθέσουν τα δικά μας έργα σε αυτό; Γιατί είναι βλασφημία η ιδέα ότι τα έργα μας θα μπορούσαν να προσθέσουν σε αυτό που ο Χριστός έχει ήδη κάνει για εμάς;`