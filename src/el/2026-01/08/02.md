---
title:  Εικονα Του Αορατου Θεου
date:  15/02/2026
---

Όταν κοιταζόμαστε στον καθρέφτη ή σε μια φωτογραφία, βλέπουμε μια εικόνα του εαυτού μας, αλλά πρόκειται για μια επίπεδη, δισδιάστατη απεικόνιση. Ένα γλυπτό δίνει μια πιο σαφή εικόνα, αλλά και πάλι υπολείπεται κατά πολύ της ζωντανής πραγματικότητας. Η Βιβλική έννοια της εικόνας, ενώ μερικές φορές αναφέρεται σε αυτές τις μικρότερες αναπαραστάσεις, υποδηλώνει κάτι ευρύτερο.

`Διαβάστε Γέν. 1:26, 27, 5:3, Α’ Κορ. 15:49, Β’ Κορ. 3:18 και Εβρ. 10:1. Συνοψίστε τις διάφορες έννοιες του όρου «εικόνα» σε αυτά τα εδάφια. Πώς μπορεί να διαφέρουν από την περιγραφή του Ιησού Χριστού ως εικόνα του Θεού;`

Τα ανθρώπινα όντα δημιουργήθηκαν για να μοιάζουν όσο το δυνατόν περισσότερο με τον Θεό - σωματικά, πνευματικά, σχεσιακά και λειτουργικά. Παρόλα αυτά, αντανακλούν την εικόνα του Θεού μόνο σε ορισμένες πτυχές, και η αμαρτία έχει βλάψει ακόμη και αυτό. Αλλά ο Ιησούς μας δίνει τη δυνατότητα να "δούμε" τον αόρατο Θεό. «Όποιος είδε Εμένα», είπε ο Ιησούς, «είδε τον Πατέρα» (Ιωά. 14:9). «Αυτός, που είναι το απαύγασμα της δόξας και ο χαρακτήρας της υπόστασής Του» (Εβρ. 1:3). Είναι η σκέψη του Θεού που γίνεται ακουστή και ο χαρακτήρας του Θεού που γίνεται ορατός.

`Διαβάστε Ματθ. 11:27 και Ιωάν. 1:1, 2, 14, 18. Γιατί ο Ιησούς Χριστός είναι ο Μόνος ικανός να αποκαλύψει τον Πατέρα;`

Σημειώστε άλλους τρόπους με τους οποίους ο Ιησούς περιέγραψε τη σχέση Του με τον Θεό Πατέρα:

- «O Πατέρας Μου μέχρι τώρα εργάζεται, και Εγώ εργάζομαι» (Ιωάν. 5:17).
- «Eγώ και ο Πατέρας είμαστε ένα» (Ιωάν. 10:30).
- «Κανένας δεν έρχεται προς τον Πατέρα, παρά μόνον διαμέσου Εμού» (Ιωάν. 14:6).

Επίσης, ο Ιησούς περιέγραψε επανειλημμένως τον εαυτό Του στην απόλυτη έννοια με όρους του ονόματος του Θεού, «Εγώ Είμαι» (Εξ. 3:14): – «Εγώ Είμαι ο άρτος της ζωής» (Ιωάν. 6:35) – «Εγώ Είμαι το φως του κόσμου» (Ιωάν. 8:12) – «Εγώ Είμαι ο ποιμένας ο καλός» (Ιωάν. 10:11, 14) – «Εγώ Είμαι η ανάσταση και η ζωή» (Ιωάν. 11:25) – «Εγώ Είμαι ενωμένος με τον Πατέρα, και ο Πατέρας είναι ενωμένος με Μένα» (Ιωάν. 14:11) – και «Πριν γίνει ο Αβραάμ Εγώ Είμαι» (Ιωάν. 8:58).

`ΣΚΕΨΗ: Αν ο Ιησούς Χριστός ήταν οποιοσδήποτε άλλος εκτός από τον Ίδιο τον Θεό, τι θα σήμαινε το ότι ο Πατέρας έστειλε κάποιο δημιουργημένο ον να πεθάνει για εμάς; Γιατί αυτό θα ήταν τόσο ριζικά, και κρίσιμα, διαφορετικό από το ότι ο Ίδιος ο Θεός – στο Πρόσωπο του Χριστού – πέθανε για εμάς;`