---
title:  «Να Συμφιλιωσει Τα Παντα»
date:  19/02/2026
---

`Διαβάστε Κολ. 1:19, 20. Ποια είναι αυτή η συμφιλίωση που έρχεται μέσω του Σταυρού και πόσο ολοκληρωμένη είναι;`

Ο απ. Παύλος χρησιμοποιεί μια πολύ ενδιαφέρουσα έκφραση για να ολοκληρώσει την περιγραφή του Ιησού, δείχνοντας έμμεσα προς τον Πατέρα, ο Οποίος αναφέρθηκε και στο Κολ. 1:12. Είναι το πλήρωμά Του που ο Πατέρας ευδόκησε να κατοικήσει μέσα στον Ιησού (δείτε Κολ. 2:9). Ποιο είναι αυτό το «πλήρωμα»; Ο Ιωάννης το αναφέρει ως τη δόξα του Πατέρα, γεμάτη χάρη και αλήθεια (Ιωάν. 1:14).

Αλλά, με βάση αυτό το εδάφιο, αυτό το «πλήρωμα» περιλαμβάνει πολλά. Περιλαμβάνει την αιωνιότητα και την αυθυπαρξία του Θεού, καθώς και τη δύναμή Του να δημιουργεί και να αναδημιουργεί. Και το ακόμη πιο σημαντικό, υπογραμμίζει τη σοφία Του να νικήσει την αμαρτία και τον θάνατο μέσω του πιο αδιανόητου μέσου, του Σταυρού. Και έτσι μεταμόρφωσε αυτό το πιο απροσδόκητο αντικείμενο σε μαρτυρία της αιώνιας αγάπης Του για κάθε δημιουργημένη Του ύπαρξη. «Eπειδή, με τέτοιον τρόπο αγάπησε ο Θεός τον κόσμο, ώστε έδωσε τον Yιό Του τον Μονογενή, για να μη χαθεί καθένας που πιστεύει σ’ Αυτόν, αλλά να έχει αιώνια ζωή» (Ιωάν. 3:16).

Ο μόνος τρόπος με τον οποίο η αμαρτία θα μπορούσε πραγματικά να νικηθεί για πάντα και να συμφιλιωθούν όλα όσα θα μπορούσαν να συμφιλιωθούν, συνοψίζεται σε αυτή τη μία ένδοξη αλήθεια: ο Θεός αγάπησε - αγάπησε το σύμπαν, και μας αγάπησε τόσο πολύ που διακινδύνευσε τα πάντα για να μας σώσει μέσω του θανάτου του Χριστού στον σταυρό. Η λέξη κόσμος, μπορεί να συμπεριλάβει ολόκληρο το σύμπαν. Ο απ. Παύλος αναφέρεται σε αυτήν την υπερκόσμια προβολή μας ως ακόλουθοι του Χριστού: «Γίναμε θέατρο στον κόσμο, και σε αγγέλους και σε ανθρώπους» (Α’ Κορ. 4:9).

«Ο Ουρανός παρακολουθούσε με οδύνη και θαυμασμό τον Χριστό κρεμασμένο στον σταυρό… Με τη ζωή της ανταρσίας, ο Σατανάς και όλοι όσοι συμπράττουν με αυτόν, βρίσκονται σε τέτοια δυσαρμονία με τον Θεό, ώστε αυτή η παρουσία Του είναι γι’ αυτούς “πυρ καταναλίσκον”. Η δόξα Εκείνου ο οποίος είναι αγάπη, θα τους καταστρέψει. Στην αρχή της μεγάλης διαμάχης οι άγγελοι δεν το είχαν καταλάβει αυτό… Αυτό όμως αποκλείεται να συμβεί όταν η μεγάλη διαμάχη θα έχει τελειώσει. Τότε, όταν πια το σχέδιο της σωτηρίας θα έχει ολοκληρωθεί, ο χαρακτήρας του Θεού αποκαλύπτεται σε όλα τα δημιουργήματά Του… Ώστε είχαν λόγους οι άγγελοι να χαίρονται ατενίζοντας το σταυρό του Σωτήρα…

Ο Χριστός όμως κατανοούσε εντελώς τα αποτελέσματα της θυσίας του Γολγοθά. Σε αυτά τα τελικά αποτελέσματα απέβλεπε όταν φώναξε επάνω στον σταυρό το “ΤΕΤΕΛΕΣΤΑΙ”». Ζ. Χ. σελ. 733-739.