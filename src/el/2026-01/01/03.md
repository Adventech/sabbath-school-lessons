---
title:  Ο Απ. Παυλος Κρατουμενος
date:  29/12/2025
---

Κατά την παραμονή του στη Μακεδονία, ο απ. Παύλος αναφέρει τις πολλαπλές του φυλακίσεις (Β’ Κορ. 6:5, 11:23, 7:5). Η πρώτη καταγεγραμμένη ήταν στους Φιλίππους (Πράξ. 16:16-24). Αργότερα φυλακίστηκε για λίγο στην Ιερουσαλήμ και στη συνέχεια στάλθηκε στη φυλακή της Καισάρειας.

Σε άλλο σημείο, ο απ. Παύλος αναφέρει τα δεσμά του (Φιλήμ. 10, 13). Αν και βρισκόταν σε κατ' οίκον περιορισμό στη Ρώμη, ήταν κρατούμενος υπό την επίβλεψη ενός Ρωμαίου στρατιώτη. Ο Ιγνάτιος, ένας χριστιανός του 2ου μ.Χ. αιώνα που ήταν αλυσοδεμένος κατ' αυτόν τον τρόπο, περιέγραψε τους στρατιώτες να συμπεριφέρονται σαν «άγρια θηρία... που συμπεριφέρονται ακόμη χειρότερα όταν τους φέρονται καλά» Michael W. Holmes, ed., The Apostolic Fathers (Grand Rapids, MI: Baker Academic, 2007), σ. 231.

`Διαβάστε Β’ Κορ. 4:7-12. Πώς μπόρεσε ο απ. Παύλος να αντέξει τις δοκιμασίες που αντιμετώπισε; Τι φαίνεται να ήταν το επίκεντρο της ζωής του;`

Όσο δύσκολη κι αν ήταν η ζωή του, ο απ. Παύλος είχε πάντοτε ελπίδα και πίστη, και αυτό του έδινε κουράγιο να παραμένει δυνατός. Παρότι ο Σατανάς έκανε ό,τι μπορούσε για να τον κάνει να υποφέρει και να χάσει την ελπίδα του, ο απ. Παύλος γνώριζε ότι ο Θεός δεν τον εγκατέλειψε και ήταν πάντοτε μαζί του.

`Διαβάστε Β’ Κορ. 6:3-7. Ποια πνευματικά μέσα είχε στη διάθεσή του ο απ. Παύλος ώστε να αντιμετωπίσει αυτές τις δυσκολίες;`

Συνήθως, κοιτάμε τις περιστάσεις, τις αδυναμίες ή τις αποτυχίες και τα λάθη του παρελθόντος και αποθαρρυνόμαστε. Σε τέτοιες στιγμές, πρέπει να θυμόμαστε τα καταπληκτικά εφόδια που μας έχει δώσει ο Θεός για επιτυχία στην καταπολέμηση του κακού. Ένα από τα πιο σημαντικά εφόδια είναι η ίδια η Αγία Γραφή – ο Λόγος της Αλήθειας, επειδή μας βοηθά να μάθουμε από τα λάθη των άλλων ανθρώπων, αλλά μας διδάσκει και το πώς κάποιοι κέρδισαν τη μάχη ενάντια στο κακό. Επίσης, το Άγιο Πνεύμα «καθιστά αποτελεσματικά τα όσα κατεργάσθηκε ο Λυτρωτής του κόσμου. Το Άγιο Πνεύμα είναι που εξαγνίζει την καρδιά. Με Αυτό ο πιστός γίνεται μέτοχος θείας φύσης. Ο Χριστός έδωσε το Πνεύμα ως θεία δύναμη για να νικήσει τις έμφυτες και επίκτητες τάσεις προς το κακό, και να αποτυπώσει το δικό Του χαρακτήρα επάνω στην εκκλησία Του» Ζ.Χ. σελ. 645.

`ΣΚΕΨΗ: Πώς μπορούμε να συνιστούμε τον εαυτό μας ως υπηρέτες του Θεού; (Β’ Κορ. 6:4) Τι σημαίνει αυτό;`