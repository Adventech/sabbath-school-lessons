---
title:  Ο Απ. Παυλος – Δεσμιος Του Ιησου Χριστου
date:  28/12/2025
---

Οι επιστολές προς Φιλιππησίους και Κολοσσαείς ονομάζονται Επιστολές της Φυλακής επειδή γράφτηκαν ενώ ο απ. Παύλος ήταν στη φυλακή (όπως και οι προς Εφεσίους και προς Φιλήμονα). Οι περισσότεροι σχολιαστές πιστεύουν ότι γράφτηκαν όταν ο απ. Παύλος βρισκόταν στη Ρώμη, περίπου το 60-62 μ.Χ. (Πράξ. 28:16).

`Διαβάστε Εφεσ. 3:1 και Φιλήμ. 1. Ποια είναι η σημασία του πώς χαρακτηρίζει ο απ. Παύλος τη φυλάκισή του; `

Ο απ. Παύλος έχει δώσει τη ζωή του στην υπηρεσία του Ιησού Χριστού. Αν η υπηρεσία αυτή συμπεριλαμβάνει το να είναι φυλακισμένος, τότε είναι έτοιμος. Ο ίδιος δηλώνει για τον εαυτό του: «είμαι πρέσβης, φορώντας αλυσίδα» (Εφεσ. 6:20). Είχε πραγματοποιήσει ιεραποστολικά ταξίδια, είχε δημιουργήσει εκκλησίες και είχε εκπαιδεύσει εργάτες για τον Κύριο. Ίσως είχε αναρωτηθεί: Γιατί βρίσκομαι εδώ, ενώ θα μπορούσα να κάνω πολύ περισσότερα χωρίς αυτές τις αλυσίδες; Ο απ. Παύλος ήταν επίσης φυλακισμένος όταν αργότερα έγραψε την Β’ Τιμοθέου επιστολή, η οποία θεωρείται μια Ποιμαντική Επιστολή. Έτσι, τουλάχιστον πέντε βιβλία της Καινής Διαθήκης γράφτηκαν ενώ ήταν στη φυλακή.

Σε καμιά από αυτές τις επιστολές δεν αναφέρει πού ακριβώς ήταν φυλακισμένος. Κάποιοι εικάζουν ότι ήταν είτε στην Έφεσο είτε στην Καισάρεια. Δεν υπάρχει όμως καμία Βιβλική απόδειξη ότι ο απ. Παύλος φυλακίστηκε ποτέ στην Έφεσο. Η Καισάρεια θα μπορούσε να φαίνεται πιθανότερη, εκτός από το γεγονός ότι δεν υπάρχει καμία εμφανής απειλή για τη ζωή του απ. Παύλου σε αυτήν την πόλη. Ωστόσο, αυτή η απειλή υπάρχει σίγουρα την εποχή που γράφτηκε η επιστολή προς Φιλιππησίους (Φιλιπ. 1:20, 2:17).

Επίσης, η προς Φιλιππησίους επιστολή μάς δίνει και άλλες ενδείξεις για το πού βρισκόταν ο απ. Παύλος την εποχή της φυλάκισής του. Πρώτον, υπήρχε ένα πραιτώριο. Αυτό μπορεί να αναφέρεται στην επίσημη κατοικία ενός επαρχιακού διοικητή, όπως το πραιτώριο στην Ιερουσαλήμ όπου ο Ιησούς εξετάστηκε από τον Πιλάτο (Ματθ. 27:27, Ιωάν. 18:33), και στην Καισάρεια, όπου ο απ. Παύλος φυλακίστηκε (Πράξ. 23:35). Όμως ξεκάθαρα ο απ. Παύλος χρησιμοποιεί αυτόν τον όρο, όχι για τον τόπο, αλλά σε αναφορά με ανθρώπους. Αναφέρει ότι «τα δεσμά μου για τον Χριστό έγιναν φανερά σε όλο το πραιτώριο, και σε όλους τους υπόλοιπους» (Φιλιπ. 1:13). Στη Ρώμη, επρόκειτο για επίλεκτους στρατιώτες που έφταναν τους 14.000, οι οποίοι προστάτευαν τον αυτοκράτορα και φύλαγαν τους αιχμαλώτους του.

Δεύτερον, ο απ. Παύλος στέλνει επίσης τους χαιρετισμούς των πιστών «από το ανάκτορο του Καίσαρα» (Φιλιπ. 4:22). Αυτό δείχνει ότι ήταν φυλακισμένος στη Ρώμη και σε επαφή με εκείνους που υπηρετούσαν στο παλάτι του αυτοκράτορα.

`ΣΚΕΨΗ: Πώς μπορούμε να κάνουμε το καλύτερο δυνατό σε οποιαδήποτε δύσκολη κατάσταση και αν βρεθούμε; Γιατί αυτό δεν είναι πάντα εύκολο;`