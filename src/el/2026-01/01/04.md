---
title:  Ο Απ. Παυλος Στους Φιλιππους
date:  30/12/2025
---

Κατά τη διάρκεια του δεύτερου ιεραποστολικού ταξιδιού του απ. Παύλου, ο Τιμόθεος εντάσσεται στην ομάδα. Στη συνέχεια, στις Πράξ. 16:6 διαβάζουμε ότι «εμποδίστηκαν από το Άγιο Πνεύμα να κηρύξουν τον λόγο στην Ασία». Κατά τη διάρκεια ενός νυχτερινού οράματος, ο απ. Παύλος βλέπει έναν Μακεδόνα να τον παρακαλεί: «Διάβα στη Μακεδονία, και βοήθησέ μας» (εδ. 9). Έτσι, διασχίζοντας το Αιγαίο Πέλαγος, έπλευσαν αμέσως από την Τρωάδα προς την ευρωπαϊκή ήπειρο, προς τη Νεάπολη - το πλησιέστερο λιμάνι της Μακεδονίας. Αλλά αντί να ευαγγελίσουν εκεί, ο απ. Παύλος, ο Σίλας, ο Τιμόθεος και ο Λουκάς (που τους συνάντησε στην Τρωάδα, όπως υπονοείται από τη χρήση των ρημάτων σε α’ πληθυντικό πρόσωπο στο εδ. 11), κατευθύνονται προς τους Φιλίππους.

Στην ευαγγελιστική του δραστηριότητα, ο απ. Παύλος σκεφτόταν πάντα στρατηγικά. Κατευθύνθηκαν προς τους «Φιλίππους, που είναι η πρώτη πόλη εκείνου του μέρους της Μακεδονίας, Ρωμαϊκή αποικία» (Πράξ. 16:12). Στην πραγματικότητα, ήταν μια από τις πιο τιμημένες πόλεις της Ρωμαϊκής Αυτοκρατορίας, καθώς της είχε δοθεί το καθεστώς του Ius Italicum - ο υψηλότερος δυνατός χαρακτηρισμός που μπορούσε να δοθεί σε μια πόλη. Οι πολίτες της είχαν τα ίδια προνόμια σαν η πόλη τους να βρισκόταν στην Ιταλία, συμπεριλαμβανομένης της απαλλαγής από φόρους, ενώ όποιος γεννιόταν στην πόλη γινόταν αυτόματα Ρωμαίος πολίτης. Ήταν επίσης σημαντικός σταθμός κατά μήκος της Εγνατίας Οδού, που ήταν ο κύριος χερσαίος δρόμος που συνέδεε τη Ρώμη με την Ανατολή. Η εγκαθίδρυση μιας σημαντικής χριστιανικής παρουσίας εκεί τους επέτρεψε να μεταφέρουν το Ευαγγέλιο σε πολλές άλλες κοντινές πόλεις, όπως την Αμφίπολη, την Απολλωνία, τη Θεσσαλονίκη και τη Βέροια (Πράξ. 17:1, 10).

Τον 1ο μ.Χ. αιώνα, η επίσημη γλώσσα στους Φιλίππους ήταν τα λατινικά, γεγονός που αποδεικνύεται από την επικράτηση των λατινικών επιγραφών. Παρόλα αυτά, τα ελληνικά ήταν η γλώσσα που μιλούσαν στην αγορά και στις γύρω πόλεις, και το μέσο με το οποίο διαδόθηκε το Ευαγγέλιο. Ο Λουκάς περιγράφει πώς ο απ. Παύλος και οι συνεργάτες του συναντήθηκαν με τους ανθρώπους για προσευχή στην όχθη του ποταμού, όπου η Λυδία και η οικογένειά της πίστεψαν στον Κύριο και βαπτίστηκαν (Πράξ. 16:13-15). Η Λυδία, ως πωλήτρια πορφύρας, θα γινόταν ένας από τους σημαντικότερους οικονομικούς υποστηρικτές της διακονίας του απ. Παύλου στους Φιλίππους. Ο χρόνος που ο απ. Παύλος και ο Σίλας πέρασαν εκεί στη φυλακή, οδήγησε στην πίστη και μιας άλλης οικογένειας - του δεσμοφύλακα.

Το Άγιο Πνεύμα γνώριζε ότι η εκκλησία στους Φιλίππους θα αποτελούσε ιδανική γέφυρα για τη διάδοση του Ευαγγελίου στην Ευρώπη, παρότι θα υπήρχαν και διωγμοί. Όσο κακός κι αν είναι ο διωγμός μπορεί, υπό ορισμένες συνθήκες, να επιτρέψει το Ευαγγέλιο να φτάσει σε ανθρώπους που διαφορετικά δεν θα είχαν σε αυτό καμία πρόσβαση.

`ΣΚΕΨΗ: Διαβάστε Πράξ. 9:16. Πώς μας βοηθά αυτό το εδάφιο να κατανοήσουμε κάποιες από τις δοκιμασίες του απ. Παύλου; Πώς μας βοηθά να κατανοήσουμε κάποιες από τις δικές μας δοκιμασίες;`