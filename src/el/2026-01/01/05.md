---
title:  Ο Απ. Παυλος Και Οι Κολοσσαεις
date:  31/12/2025
---

Δεν έχουμε καμία καταγραφή του απ. Παύλου να επισκέπτεται τις Κολοσσές, γεγονός που δηλώνει και πάλι την αποτελεσματικότητα της ευαγγελιστικής του στρατηγικής. Ο Επαφράς, ο οποίος ζούσε στις Κολοσσές (Κολ. 4:12), ήταν που έφερε το Ευαγγέλιο στην πόλη (Κολ. 1:7). Πώς όμως προσηλυτίστηκε στον Χριστό; Πιθανότατα, όταν ο απ. Παύλος βρισκόταν στην κοντινή Έφεσο και «όλοι εκείνοι που κατοικούσαν στην Ασία άκουσαν τον λόγο του Κυρίου Ιησού» (Πράξ. 19:10, συγκρίνετε με Πράξ. 20:31).

Το βιβλίο της Αποκάλυψης μαρτυρεί το πόσο ευρέως διαδόθηκε το Ευαγγέλιο σε όλη αυτήν την περιοχή (Αποκ. 1:4). Η πιο εύλογη εξήγηση για αυτήν την επιτυχία, συμπεριλαμβανομένης της εξάπλωσής του και στις Κολοσσές, είναι ότι ήταν αποτέλεσμα του έργου των προσηλυτισμένων του απ. Παύλου, οι οποίοι άκουσαν για πρώτη φορά το μήνυμα στην Έφεσο. Η Έφεσος ήταν η σπουδαιότερη πόλη της Μικράς Ασίας και σημαντικό λιμάνι. Ο Επαφράς άκουσε το κήρυγμα του απ. Παύλου στην Έφεσο και, αφού έγινε ένας από τους συνεργάτες του, μετέφερε το Ευαγγέλιο στη γενέτειρά του, τις Κολοσσές.

Η Κολοσσές, η ανασκαφή της οποίας ξεκίνησε πρόσφατα κι έτσι γνωρίζουμε λιγότερα για αυτήν σε σύγκριση με τις πιο εξέχουσες πόλεις της περιοχής, βρίσκονταν περίπου 15 χιλιόμετρα νοτιοανατολικά της Λαοδικείας. Γνωρίζουμε ότι είχε «έως και 10.000 Ιουδαίους να ζουν σε εκείνη την περιοχή της Φρυγίας.» Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), τόμ.10, σ.3. Τα νομίσματα που κόπηκαν στις Κολοσσές δείχνουν ότι οι άνθρωποι εκεί, όπως και σε πολλές ρωμαϊκές πόλεις, λάτρευαν πολλούς θεούς. Οι ειδωλολατρικές πρακτικές και οι ισχυρές πολιτισμικές επιρροές, προφανώς παρουσίαζαν στους Χριστιανούς εκεί τεράστιες προκλήσεις, όχι μόνο για τον ευαγγελισμό της πόλης, αλλά και στο να παραμείνουν πιστοί στην αγνή πίστη του Ευαγγελίου. Ένας άλλος κατονομασμένος χριστιανός στις Κολοσσές ήταν ο Φιλήμων, ο οποίος ενδέχεται να είχε προσηλυτιστεί περίπου την ίδια εποχή με τον Επαφρά.

`Διαβάστε Φιλήμ. 15, 16 και Κολ. 4:9. Ποια πορεία παρότρυνε ο απ. Παύλος στον Φιλήμονα να ακολουθήσει για τον Ονήσιμο;`

Ο ρωμαϊκός νόμος απαιτούσε από τον απ. Παύλο να επιστρέψει τον Ονήσιμο στον Φιλήμονα. Ωστόσο, ο απ. Παύλος απευθύνεται στην καρδιά και τη συνείδηση του Φιλήμονα και τον προτρέπει να συμπεριφερθεί στον Ονήσιμο όχι ως δούλο, αλλά ως αδελφό του στον Κύριο Ιησού Χριστό (Φιλήμ. 16).

`ΣΚΕΨΗ: Όσο απεχθείς κι αν είναι η ιδέα της δουλείας σε οποιαδήποτε μορφή και όσο κι αν ευχόμαστε ο απ. Παύλος να είχε καταδικάσει την πρακτική αυτή, πώς κατανοούμε αυτό που λέει εδώ; (Κατά τη διάρκεια της δουλείας στην Αμερική, η Ε. Χουάιτ είπε συγκεκριμένα στους Αντβεντιστές να αψηφήσουν τον νόμο που διέταζε τους ανθρώπους να επιστρέψουν τους δραπέτες σκλάβους.)`