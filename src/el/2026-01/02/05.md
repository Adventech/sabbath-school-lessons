---
title:  Ο Καρπος Του Ευαγγελιου
date:  07/01/2026
---

Η σχέση του απ. Παύλου με τους Κολοσσαείς ήταν διαφορετική από ό,τι με τους Φιλιππήσιους. Τους συμπεριέλαβε μεταξύ εκείνων που «δεν έχουν δει σωματικά το πρόσωπό» του (Κολ. 2:1). Παρόλα αυτά τους διαβεβαιώνει, όπως και τους Φιλιππήσιους, ότι ευχαριστεί τον Θεό γι’ αυτούς και προσεύχεται πάντοτε γι’ αυτούς.

`Διαβάστε Κολ. 1:3-8. Για ποια τρία πράγματα ευχαριστεί ο απ. Παύλος τον Θεό;  `

Ο απ. Παύλος μιλά για τις τρεις αρετές που αναφέρει και σε άλλα σημεία: την πίστη, την ελπίδα και την αγάπη (Α’ Κορ. 13:13, Α’ Θεσ. 1:3, 5:8). Προσέξτε ότι δεν επαινεί τους Κολοσσαείς για αυτές τις αρετές, αλλά ευχαριστεί τον Πατέρα για αυτές επειδή, όπως ο απ. Ιάκωβος λέει, συγκαταλέγονται σε «κάθε τέλειο δώρημα» που λαμβάνουμε από Αυτόν (Ιακ. 1:17). Όταν βλέπουμε την αγάπη που έχει ο Θεός για εμάς, αυτό μας οδηγεί σε πίστη στον Χριστό (Εφεσ. 2:4-8) και λαμβάνουμε την ελπίδα του Ουρανού. Ο απ. Πέτρος την περιγράφει ως «κληρονομία άφθαρτη και αμόλυντη και αμάραντη, που είναι φυλαγμένη για μας στους ουρανούς» (Α’ Πέτρ. 1:4).

Ο απ. Παύλος τονίζει επίσης ότι το Ευαγγέλιο είναι αξιόπιστο επειδή βασίζεται στον «λόγο της αλήθειας». Αυτή είναι μια έκφραση που χρησιμοποιεί ο απ. Παύλος αλλού σε σχέση με τον θεόπνευστο λόγο του Θεού (Β’ Κορ. 6:7, Β’ Τιμ. 2:15). Σε αντίθεση με τον λόγο των ανθρώπων, ο λόγος του Θεού ενεργείται σε όσους πιστεύουν (Α’ Θεσ. 2:13) και εκπληρώνει το θέλημά Του (Ησ. 55:11). Έτσι, όταν διακηρύσσεται το Ευαγγέλιο, η δύναμη του Θεού εκδηλώνεται μέσω του έργου του Αγίου Πνεύματος στην καρδιά των ακροατών και οι άνθρωποι ανταποκρίνονται. Το ίδιο το Ευαγγέλιο παράγει τον καρπό, επειδή είναι «ο λόγος της ζωής» (Φιλιπ. 2:16).

Ίσως το πιο εκπληκτικό είναι η εξάπλωση του Ευαγγελίου σε τόσο σύντομο χρονικό διάστημα. Μέσα σε τριάντα περίπου χρόνια από τον θάνατο και την ανάσταση του Χριστού, ο απ. Παύλος μπορούσε ήδη να δηλώσει ότι το Ευαγγέλιο είχε διαδοθεί «σε ολόκληρο τον κόσμο» (Κολ. 1:6). Λίγο αργότερα, στο ίδιο κεφάλαιο, λέει ότι το Ευαγγέλιο «κηρύχθηκε σε ολόκληρη την κτίση» (Κολ. 1:23). Το εκτεταμένο ρωμαϊκό οδικό δίκτυο κατέστησε δυνατή την ταχεία επικοινωνία και τα ταξίδια, και έτσι οι επιστολές του απ. Παύλου μπόρεσαν να κυκλοφορήσουν ευρέως τόσο γρήγορα. Αλλά είναι η δύναμη του Θεού που ενεργεί μέσω του λόγου, ο οποίος γεννά πνευματική ζωή σε ένα άτομο (Ιακ. 1:18, Α’ Πέτ. 1:23), καθιστώντας το νέο κτίσμα εν Χριστώ (Β’ Κορ. 5:17).

`ΣΚΕΨΗ: Στην Κολ. 1:5, ο απ. Παύλος γράφει για «την ελπίδα που είναι για σας αποταμιευμένη στους ουρανούς». Πώς αντιλαμβάνεστε αυτή την ελπίδα και γιατί ισχύει για εμάς, παρά την αναξιότητά μας;`