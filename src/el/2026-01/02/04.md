---
title:  Εφαρμοσμενη Πνευματικη Διακριση
date:  06/01/2026
---

Οι Φιλιππήσιοι ήταν δικαιολογημένα θλιμμένοι όταν άκουσαν για τη φυλάκιση του απ. Παύλου. Τώρα το έργο του ήταν σοβαρά περιορισμένο. Δεν μπορούσε να ταξιδέψει. Δεν μπορούσε να κηρύξει. Δεν μπορούσε να επισκέπτεται τις συναγωγές και να διδάσκει τους ανθρώπους για τον Ιησού ως Μεσσία. Δεν μπορούσε πλέον να ιδρύει εκκλησίες. Οι Φιλιππήσιοι έστειλαν τον Επαφρόδιτο για να διαπιστώσει την κατάσταση του αποστόλου, να τον ενισχύσει και να τον βοηθήσει στις ανάγκες του.

`Διαβάστε Φιλιπ. 1:12-18. Πώς αντιμετώπισε ο απ. Παύλος τη φυλάκισή του; Τι διδάγματα μπορούμε να πάρουμε από τη στάση του, παρά τις συνθήκες στις οποίες βρέθηκε;`

Το μήνυμα που τους έστειλε ο απ. Παύλος πρέπει να εξέπληξε τους Φιλιππήσιους. Ο απ. Παύλος είδε τις συνθήκες του με άλλη οπτική. Η πνευματική του διάκριση τον οδήγησε να δει τη φυλάκισή του ως κάτι καλό. Δεν εμπόδιζε καθόλου το έργο του και όπως ο ίδιος λέει, «αυτά που μου συνέβησαν συνέτρεξαν περισσότερο σε πρόοδο του ευαγγελίου» (Φιλιπ. 1:12). Εκεί που οι άλλοι έβλεπαν μόνο αλυσίδες και κάγκελα, ο απ. Παύλος έβλεπε τους Ρωμαίους φρουρούς του ως πιθανούς πολίτες στη βασιλεία του Θεού. Έβλεπε επίσης ότι η φυλάκισή του ενθάρρυνε σε μεγάλο βαθμό τους άλλους πιστούς να είναι πιο δραστήριοι και πιο αποφασισμένοι στο να μεταδώσουν το Ευαγγέλιο, να μιλούν με τόλμη για τον Χριστό χωρίς να φοβούνται τις συνέπειες.

Ίσως είναι δύσκολο να το φανταστεί κανείς, αλλά κάποιοι από τους ηγέτες της εκκλησίας σκέφτηκαν να επωφεληθούν από τη φυλάκιση του απ. Παύλου. Πίστευαν, προφανώς, ότι η αφάνειά του θα έστρεφε σε μεγαλύτερη προσοχή προς τους ίδιους και το δικό τους κήρυγμα του Ευαγγελίου. Τι ισχυρό αλλά και θλιβερό παράδειγμα του ανθρώπινου εγωισμού, ακόμη και στην εκκλησία. Όπως είπε ο προφήτης Ιερεμίας πολύ πριν τον απ. Παύλο: «H καρδιά είναι απατηλή περισσότερο απ’ όλα, και υπερβολικά διεφθαρμένη· ποιος μπορεί να τη γνωρίσει;» (Ιερ. 17:9).

Από την άλλη πλευρά, κάποιοι πιστοί εργάτες έγιναν ευτυχώς περισσότερο ζηλωτές στη μετάδοση του Ευαγγελίου. Αγαπούσαν τον απ. Παύλο τόσο πολύ που τα δεινά τα οποία τον έβλεπαν να υπομένει για την πίστη του τους οδήγησαν να εμπιστευτούν περισσότερο τον Χριστό και τους ενθάρρυναν να είναι ακόμη πιο δραστήριοι για τον Κύριο. Το παράδειγμά του τους ώθησε να πάνε εκεί που πριν φοβόντουσαν. Τους οδήγησε να μιλήσουν σε καταστάσεις κατά τις οποίες πριν σιωπούσαν. Κι έτσι, μέσα από το έργο τους, ακόμη περισσότεροι άνθρωποι αποδέχθηκαν τον Χριστό και το Ευαγγέλιο της σωτηρίας.

`ΣΚΕΨΗ: Τι διδαχθήκατε από εμπειρίες που, αν και αναμφισβήτητα κακές, έφεραν και κάποια οφέλη; Πώς μπορούμε να εμπιστευόμαστε περισσότερο τον Θεό όταν τα οφέλη δεν είναι εμφανή;`