---
title:  Τα Αιτηματα Της Προσευχης Του Απ. Παυλου
date:  05/01/2026
---

`Διαβάστε την προσευχή του απ. Παύλου στη Φιλιπ. 1:9-11. Ποιο είναι το επίκεντρό της και ποια τα ιδιαίτερα αιτήματά του; Τι μας λέει αυτό για την προσευχή;`

Αυτή η σύντομη προσευχή συνοψίζει όλες τις ανησυχίες του απ. Παύλου, τις οποίες θα αναπτύξει στο υπόλοιπο της επιστολής. Πίσω από αυτήν την προσευχή, καθώς και από τις προηγούμενες ευχαριστήριες εκφράσεις του απ. Παύλου, υπάρχει μια έμφαση στην εκκλησία ως σύνολο. Η προσευχή του δεν είναι για τον ίδιο, αλλά εστιάζει αποκλειστικά στους άλλους. Προσεύχεται για ολόκληρη την εκκλησία και την ευημερία της. Ας δούμε πιο προσεκτικά κάποια από τα στοιχεία της προσευχής του:

- Αγάπη: «Να περισσεύσει η αγάπη σας ακόμα περισσότερο και περισσότερο». Ο απ. Παύλος δεν προσεύχεται απλώς για περισσότερη αγάπη, αλλά για αγάπη που έχει μια συγκεκριμένη κατεύθυνση: «σε επίγνωση και σε κάθε νόηση για να διακρίνετε τα διαφέροντα». Η αναφορά στην επίγνωση δεν αφορά απλώς στη διανοητική γνώση, αλλά στην ακριβή γνώση των πνευματικών πραγμάτων που μπορεί να αποκτηθεί μόνο μέσω της κοινωνίας με τον Θεό και της μελέτης του Λόγου Του (Εφεσ. 1:17, 4:13, Α’ Τιμ. 2:4).
- Διάκριση: «Να διακρίνετε τα διαφέροντα» (η ικανότητα να διακρίνουμε το τι είναι ηθικά επιβλαβές) «ώστε να είστε ειλικρινείς και απρόσκοπτοι».
- Ειλικρίνεια: «Να είστε ειλικρινείς». Να έχουμε καθαρή και απροσποίητη συμπεριφορά. «Όλα όσα κάνουν οι Χριστιανοί πρέπει να είναι ολοφάνερα όπως το φως του ήλιου» Ε. Χουάιτ, Reflecting Christ, σ. 71.
- Δίχως προσκόμματα: «Να είστε απρόσκοπτοι». Δεν θα πρέπει να γινόμαστε εμπόδιο, να μη λέμε ή κάνουμε κάτι που θα δυσκόλευε την πίστη κάποιου.
- Δικαιοσύνη: Να είστε «γεμάτοι από καρπούς δικαιοσύνης, που παράγονται διαμέσου του Ιησού Χριστού». Ο απ. Παύλος αναφέρεται εκτενέστερα σε αυτό στις επιστολές προς Ρωμαίους και προς Γαλάτας και το αναπτύσσει επίσης στη Φιλιπ. 3. Δεν έχουμε δική μας δικαιοσύνη, αλλά μόνο αυτή που λαμβάνουμε μέσω του Χριστού.

`ΣΚΕΨΗ: Πώς μπορεί η αγάπη μας να περισσεύει «περισσότερο και περισσότερο»; (εδ. 9) Γιατί είναι τόσο σημαντικό αυτό για τη χριστιανική ζωή; (Δείτε Α’ Κορ. 13:1-8).`