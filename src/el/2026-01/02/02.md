---
title:  Κοινωνια Στο Ευαγγελιο
date:  04/01/2026
---

`Διαβάστε Φιλιπ. 1:3-8. Για τι είναι ευγνώμων ο απ. Παύλος; Ποιες διαβεβαιώσεις δίνει στους Φιλιππήσιους και γιατί αυτές είναι σημαντικές;`

Ο απ. Παύλος είναι φυλακισμένος και αλυσοδεμένος. Αυτός ίδρυσε την εκκλησία στους Φιλίππους και παρότι τον χωρίζουν εκατοντάδες χιλιόμετρα από τους χριστιανούς εκεί, εξακολουθεί να νοιάζεται έντονα γι’ αυτούς. Κουβαλάει την εκκλησία και τα μέλη της στην καρδιά του που είναι γεμάτη αγάπη για τους πιστούς εκεί. Τους νοσταλγεί όλους «με σπλάχνα Ιησού Χριστού» (Φιλιπ. 1:8) και ευχαριστεί τον Θεό γι’ αυτούς.

Η ευχαριστήρια προσευχή του απ. Παύλου δείχνει ακόμη μια οπτική της μεσιτείας του Ιησού για εμάς στον Ουρανό. Στον περιστήθιο του αρχιερέα υπήρχαν 12 πέτρες που αντιπροσώπευαν τις 12 φυλές του Ισραήλ. Ο αρχιερέας έπρεπε να «βαστάζει τα ονόματα των γιων Ισραήλ στο περιστήθιο της κρίσης επάνω στην καρδιά του» καθώς μεσίτευε για αυτούς (Έξ. 28:29). Ομοίως και ο Ιησούς, ο Αρχιερέας μας στο ουράνιο Αγιαστήριο, φέρει τα ονόματα του λαού Του στην καρδιά Του καθώς μεσιτεύει για εμάς στον Πατέρα.

Η διατύπωση στη Φιλιπ. 1:3 είναι διφορούμενη, υπογραμμίζοντας τη στενή σχέση μεταξύ του απ. Παύλου και των Φιλιππήσιων. Συνήθως ερμηνεύεται ότι ο απ. Παύλος τούς θυμάται στις προσευχές του, αλλά θα μπορούσε επίσης να αναφέρεται στην ανάμνηση εκείνων για αυτόν. Σε κάθε περίπτωση, υπογραμμίζει τη στενή και αμοιβαία σχέση που μοιράζονται, την οποία υπογραμμίζει και με τη λέξη κοινωνία. Όπως ο απ. Παύλος είχε κοινωνία στα πάθη του Χριστού (Φιλιπ. 3:10), έτσι και οι Φιλιππήσιοι έγιναν συγκοινωνοί στις θλίψεις εκείνου και συμμετείχαν στηρίζοντας οικονομικά τη διακονία του (Φιλιπ. 4:14, 15) «από την πρώτη ημέρα» (Φιλιπ. 1:5), γεγονός που τον οδηγεί στο να ευχαριστεί τον Θεό γι' αυτούς και να προσεύχεται γι' αυτούς (Φιλιπ. 1:4).

Είναι ενδιαφέρον ότι ο απ. Παύλος δεν λυπάται που είναι στη φυλακή, καθώς αυτή η εμπειρία τού παρέχει την ευκαιρία για απολογία και επιβεβαίωση του Ευαγγελίου (Φιλιπ. 1:7), ώστε να δοξάσει τον Θεό. Ο απ. Παύλος πρόκειται σύντομα να πάει σε δίκη. Ωστόσο, νοιάζεται περισσότερο για τη σωτηρία των δεσμοφυλάκων και των άλλων φυλακισμένων, παρά για τη δική του απελευθέρωση. Δεν ανησυχεί για το αν θα ζήσει ή θα πεθάνει, γιατί είναι βέβαιος ότι ο Θεός θα ολοκληρώσει το καλό έργο που έχει αρχίσει σε όλους όσους Τον εμπιστεύονται (Φιλιπ. 1:6).

`ΣΚΕΨΗ: Πώς αντιλαμβάνεστε την υπόσχεση (εδ. 1:6) ότι ο Θεός θα ολοκληρώσει το καλό έργο που άρχισε σε σας; Τι σημαίνει αυτό; Θα τελειώσει ποτέ αυτό το έργο πριν από τη Δευτέρα Παρουσία;`