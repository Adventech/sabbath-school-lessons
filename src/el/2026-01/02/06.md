---
title:  Δυναμη Προσευχης
date:  08/01/2026
---

`Διαβάστε Κολ. 1:9-12. Ποια συγκεκριμένα αιτήματα βρίσκονται στην προσευχή του απ. Παύλου;`

Ο απ. Παύλος προσεύχεται «να γίνετε πλήρεις από την επίγνωση του θελήματός Του», περιγράφοντας τη γνώση του θελήματος του Θεού ως «σοφία και πνευματική σύνεση» (Κολ. 1:9). Η σοφία έρχεται, πρώτα από όλα, με το να εμπιστευόμαστε πλήρως τον Θεό, να είμαστε πρόθυμοι να κάνουμε το θέλημά Του (Ιωάν. 7:17) και να μην στηριζόμαστε στη δική μας κατανόηση (Παρ. 3:5). Όμως, συχνά τίθεται το ερώτημα: Ποιο είναι το θέλημα του Θεού για μένα σε αυτήν την κατάσταση; Υπάρχουν τέσσερεις κύριες πηγές από τις οποίες μπορούμε να μάθουμε το θέλημα του Θεού, καθώς το αναζητούμε με προσευχή:

- Η πιο σημαντική πηγή σοφίας είναι η ίδια η Αγία Γραφή. «Λύχνoς στα πόδια μoυ είναι o Λόγoς Σoυ, και φως στα μoνoπάτια μoυ» (Ψαλ. 119:105).
- Ο Θεός μάς έχει δώσει ιδιαίτερη σοφία για τις έσχατες ημέρες μέσω του Πνεύματος της Προφητείας (Αποκ. 12:17, 19:10), όπως εκδηλώνεται μέσα από τα γραπτά της Ε. Χουάιτ. Η Αγία Γραφή μάς ενθαρρύνει: «Πιστέψτε στον Kύριo τον Θεό μας, και θα στερεωθείτε· πιστέψτε στους προφήτες Του, και θα ευοδωθείτε» (Β’ Χρον. 20:20).
- Το θέλημα και η καθοδήγηση του Θεού μπορούν επίσης να γίνουν γνωστά μέσα από θεόσταλτες καταστάσεις, ζητώντας Του να ανοίξει ή να κλείσει “πόρτες” – να κάνει πράγματα ή να τα εμποδίσει να συμβούν (Κολ. 4:3).
- Μέσω της καθοδήγησης του Αγίου Πνεύματος, όταν μάθουμε να αναγνωρίζουμε τη φωνή Του: «Και τα αυτιά σoυ θα ακoύν από πίσω σoυ έναν λόγo, πoυ θα λέει: Aυτός είναι o δρόμoς, περπατάτε επάνω σ’ αυτόν· όταν στρέφεστε προς τα δεξιά, και όταν στρέφεστε προς τα αριστερά.» (Ησ. 30:21).

Ο απ. Παύλος προσεύχεται για τους Κολοσσαείς, «να περπατήσετε αντάξια στον Kύριο» (Κολ. 1:10). Φυσικά, κανείς δεν μπορεί από μόνος του να είναι άξιος, αλλά ο Θεός μάς υπολογίζει άξιους με τη χάρη Του και μας καλεί να ζήσουμε σύμφωνα με αυτήν την υψηλή κλήση (Εφεσ. 4:1, Α’ Θεσ. 2:12). Ο απ. Παύλος χρησιμοποιεί το ρήμα περπατώ άλλες τρεις φορές σε αυτή την επιστολή (Κολ. 2:6, 3:7, 4:5) και σημαίνει να ζούμε και να ενεργούμε σύμφωνα με τον νόμο του Θεού (Έξ. 18:20), κάτι που είναι δυνατό μόνο μέσω του έργου του Αγίου Πνεύματος (Ιεζ. 36:27).

Ο απ. Παύλος προσεύχεται επίσης η ζωή τους (αλλά και η δική μας ζωή) να είναι σε όλα ευάρεστη στον Κύριο και απαριθμεί διάφορους τρόπους για να επιτευχθεί αυτό: «καρποφορώντας σε κάθε έργο αγαθό» (Κολ. 1:10), «αυξανόμενοι στην επίγνωση του Θεού» (εδ. 10) και «ευχαριστώντας τον Πατέρα» (εδ. 12).

`ΣΚΕΨΗ: Τι θα απαντούσατε αν κάποιος σας ρωτούσε: "Πώς ξέρεις ότι ο Θεός σε οδηγεί προς τη μία ή την άλλη κατεύθυνση;"`