---
title:  Ενωμενοι Και Ατρομητοι
date:  15/01/2026
---

`Διαβάστε Φιλιπ. 1:27-30. Πώς σχετίζεται η ενότητά μας και το να είμαστε «αγωνιζόμενοι μαζί, με μία ψυχή, για την πίστη του ευαγγελίου», με την ατρόμητη στάση;`

Η στρατηγική του Σατανά είναι να διαιρεί για να κυριαρχεί. Η διχόνοια είναι εξολοθρευτική. Ο Ιησούς είπε: «αν ένα σπίτι διαιρεθεί σε αντιμαχόμενα μέρη, το σπίτι εκείνο δεν μπορεί να σταθεί» (Μάρ. 3:25). Πρόκειται για μια απλή αρχή που ο Σατανάς χαίρεται να την ξεχνάμε. Η ενότητά μας βοηθά στο να μπορέσουμε να εκπληρώσουμε τον ρόλο μας ως το Πιστό Υπόλοιπο της Βιβλικής προφητείας (Αποκ. 12:17), διακηρύσσοντας το «αιώνιο Ευαγγέλιο» σε «κάθε έθνος και φυλή και γλώσσα και λαό» (Αποκ. 14:6). Και επειδή η ενότητα είναι ζωτικής σημασίας στην αποστολή μας να μεταδώσουμε το μήνυμα του Θεού, και η προσευχή του Ιησού (Ιωάν. 17:17, 19) τονίζει την αλήθεια του Λόγου του Θεού ως ένα από τα πιο σημαντικά κλειδιά για την ενότητα. Το μήνυμά μας δεν μπορεί να διαχωριστεί από την αποστολή ή την ενότητά μας. Και τα τρία στέκονται ή πέφτουν μαζί. Αν λείπει ένα από αυτά τα τρία κλειδιά, θα αποτύχουμε. Αντιθέτως, με την συνύπαρξη και των τριών, δεν έχουμε να φοβηθούμε «τίποτε από τους ενάντιους» (Φιλιπ. 1:28). Ο Σατανάς είναι ήδη ένας ηττημένος εχθρός. Κι αν ακόμη χρειαστεί να θανατωθούμε για την πίστη μας, τίποτα δεν μπορεί να μας βλάψει αν γίνουμε «μιμητές του αγαθού» (Α’ Πέτρ. 3:13). Ο Διάβολος είναι ανίσχυρος να σταματήσει την πορεία της αλήθειας του Θεού.

`Διαβάστε Ματθ. 10:38, Πράξ. 14:22, Ρωμ. 8:17, Β’ Τιμ. 3:12. Για ποιο σημαντικό θέμα μιλούν αυτά τα εδάφια; `

Η ζωή στον έκπτωτο αυτόν κόσμο είναι δύσκολη για όλους μας ανεξαιρέτως. Ο Ιώβ ήταν ένας δίκαιος άνθρωπος – η Αγία Γραφή λέει ότι «ήταν άμεμπτoς και ευθύς, και φοβόταν τον Θεό, και έμενε μακριά από κακό» (Ιώβ 1:1). Και όμως, μέσα σε μια νύχτα, η συμφορά χτύπησε αυτόν και την οικογένειά του. Όλοι γνωρίζουμε ότι η ζωή είναι γεμάτη ανατροπές και κανείς δεν ξέρει τι μπορεί να συμβεί από τη μία στιγμή στην άλλη. Η δυστυχία, σε κάποιον βαθμό, είναι αναπόφευκτη για όλους μας. Στο τέλος, όμως, καλύτερα να υποφέρουμε για χάρη του Χριστού παρά για οτιδήποτε άλλο.

`ΣΚΕΨΗ: Ποια ελπίδα και παρηγοριά πρέπει να έχουμε ως χριστιανοί μέσα στις θλίψεις μας;`