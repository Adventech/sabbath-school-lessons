---
title:  Να Εισαι Βεβαιος
date:  13/01/2026
---

`Διαβάστε Φιλιπ. 1:23, 24. Τι εννοεί ο απ. Παύλος λέγοντας ότι το «να αναχωρήσω, και να είμαι με τον Χριστό» είναι «πολύ πλέον καλύτερα»;`

Σε αυτά τα εδάφια, των οποίων η έννοια έχει παρεξηγηθεί πολύ από τους ανθρώπους, ο απ. Παύλος συγκρίνει την αντίθεση μεταξύ ζωής και θανάτου. Ο χριστιανός ζει για τον Χριστό και μπορεί ακόμη και να πεθάνει για Αυτόν. Είναι κέρδος (Φιλιπ. 1:21), με την έννοια ότι η μαρτυρία μας γίνεται πολύ πιο ισχυρή και πειστική. Δεν υπάρχει αμφιβολία ότι ένα άτομο πιστεύει, όταν είναι πρόθυμο ακόμη και να πεθάνει για την πίστη του.

Αλλά πρέπει επίσης να αναγνωρίσουμε ότι οι νεκροί είναι πραγματικά νεκροί. Δεν γνωρίζουν τίποτα. Αναπαύονται στον τάφο μέχρι την ανάσταση (Εκκ. 9:5, Ιωάν. 5:28, 29). Για αυτό ο Ιησούς είπε για τον Λάζαρο που είχε πεθάνει: «O Λάζαρος, ο φίλος μας, κοιμήθηκε· αλλά, πηγαίνω για να τον ξυπνήσω» (Ιωάν. 11:11).

Αν οι άνθρωποι που πεθαίνουν πηγαίνουν αμέσως στον Ουρανό, φανταστείτε πώς θα ήταν για τον Λάζαρο. Μετά από τέσσερις ημέρες που ο Λάζαρος απολαμβάνει τον Παράδεισο, τον καλεί ο Ιησούς πίσω στη γη. Λογικά, λοιπόν, αυτή η ιδέα αποδεικνύεται εντελώς εσφαλμένη. Ο θάνατος είναι σαν ένας ύπνος δίχως όνειρα, από τον οποίο ο Ιησούς θα ξυπνήσει τους πιστούς ακολούθους Του κατά τη Δεύτερα Παρουσία. Και τότε, μαζί με τους ζωντανούς αγίους, θα αρπαχτούν και θα μεταφερθούν στον Ουρανό για να είναι αιώνια μαζί Του (Α’ Θεσ. 4:16, 17).

Ο απ. Παύλος για την "αναχώρηση" του από την παρούσα ζωή δηλώνει: «εγώ γίνομαι ήδη σπονδή, και ο καιρός της αναχώρησής μου έφτασε» (Β’ Τιμ. 4:6), προκειμένου να φθάσει στην ανάσταση των νεκρών (Φιλιπ. 3:11) για να είναι μαζί με τον Χριστό. Ήταν απόλυτα βέβαιος πως αν θα έκλεινε τα μάτια του σε θάνατο το αμέσως επόμενο πράγμα που θα γνώριζε, εν ριπή οφθαλμού, θα ήταν να δει τον Ιησού, ο Οποίος θα τον έπαιρνε μαζί με όλο τον λαό του Θεού στον τόπο που έχει ετοιμάσει για όλους όσους Τον αγαπούν (Ιωάν. 14:3, Α’ Κορ. 2:9).

Αν και πρόθυμος να πεθάνει για τον Χριστό, ο απ. Παύλος δηλώνει στους Φιλιππήσιους: «το να μένω, όμως, μέσα στο σώμα είναι αναγκαιότερο για σας» (Φιλιπ. 1:24). Είναι καλύτερο για εμάς να ζήσουμε για τον Χριστό ή να πεθάνουμε γι’ Αυτόν; Αυτό το δύσκολο ερώτημα δυσκόλεψε και τον απ. Παύλο, ο οποίος δήλωσε: «τι να εκλέξω δεν γνωρίζω» (Φιλιπ. 1:22, 23).

`ΣΚΕΨΗ: Όσο κι αν κανείς μας δεν θέλει να πεθάνει, έχετε σκεφτεί ποτέ ότι το επόμενο πράγμα που θα αντικρίσουμε θα είναι η επιστροφή του Χριστού; Πώς μας βοηθά αυτή η σκέψη να κατανοήσουμε το σκεπτικό του απ. Παύλου;`