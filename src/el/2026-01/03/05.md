---
title:  Παραμεινετε Ενωμενοι
date:  14/01/2026
---

Η τελευταία προσευχή του Ιησού για τους μαθητές Του είχε ως βασικό θέμα την ενότητα. Ο Ιησούς απέβλεπε πέρα από τον Σταυρό στην επανένωση με τον Πατέρα Του και στην επανένωση με εμάς: «Πατέρα, εκείνους που Μου έδωσες, θέλω, όπου είμαι Εγώ, να είναι και εκείνοι μαζί Μου· για να θωρούν τη δόξα τη δική Μου, την οποία Μου έδωσες» (Ιωάν. 17:24). Ο Ιησούς προσευχήθηκε να φυλάξει ο Πατέρας τα παιδιά Του, ώστε «να είναι ένα, όπως Εμείς» (Ιωάν. 17:11). Τόνισε επίσης τις ολέθριες συνέπειες της διχόνοιας, καθώς γίνεται η αιτία πολλοί άνθρωποι να μην πιστέψουν. Δύο φορές σε αυτήν τη σύντομη προσευχή, ο Ιησούς τονίζει ότι η ενότητά μας με Εκείνον και τον Πατέρα είναι «για να πιστέψει ο κόσμος» και «να γνωρίζει ο κόσμος ότι Εσύ Με απέστειλες» (Ιωάν. 17:21, 23).

`Διαβάστε Φιλιπ. 1:27 και συγκρίνετε με Ιωάν. 17:17-19. Τι λένε τόσο ο Ιησούς όσο και ο απ. Παύλος ότι είναι απαραίτητο για την ενότητα στην εκκλησία;  `

Η φράση «να πολιτεύεστε επάξια», στη Φιλιπ. 1:27, σημαίνει να συμπεριφέρεστε άξια. Να ζείτε ως πολίτης, όχι οποιουδήποτε επίγειου βασιλείου, αλλά ως πολίτης της ουράνιας βασιλείας. Η Επί του Όρους Ομιλία αποτυπώνει την όμορφη εικόνα του τι σημαίνει να είμαστε παιδιά του ουράνιου Πατέρα και μέλη της βασιλείας Του: Να είμαστε φτωχοί στο πνεύμα, πράοι, πεινασμένοι και διψασμένοι για δικαιοσύνη, ελεήμονες, αγνοί στην καρδιά, ειρηνοποιοί, να μην ανταποδίδουμε το κακό, να αγαπάμε τους εχθρούς μας, να ευλογούμε αυτούς που μας καταριούνται, να κάνουμε καλό σε αυτούς που μας μισούν. Εν ολίγοις, «να πράττεις το δίκαιο, και να αγαπάς έλεος, και να περπατάς ταπεινά μαζί με τον Θεό σου» (Μιχ. 6:8).

Μερικές φορές δυσανασχετούμε με τους ανθρώπους που φαίνονται να είναι πολύ καλοί. Μπορεί ακόμη και να μπούμε στον πειρασμό να τους μειώσουμε ή να βρούμε ένα αδύναμο σημείο για να αποδείξουμε ότι δεν είναι τόσο καλοί όσο φαίνονται, και όλα αυτά για να νιώσουμε καλύτερα με τον εαυτό μας. Αντ' αυτού, γιατί να μη δούμε πόσο πιο αγαπητοί μπορούμε να γίνουμε, πόσο γενναιόδωροι, πόσο φιλεύσπλαχνοι, πόσο ταπεινοί;

Η Ε. Χουάιτ μίλησε για εκείνους που «αγαπούν τον κόσμο και το κέρδος του περισσότερο από ό,τι αγαπούν τον Θεό ή την αλήθεια». Testimonies for the Church, vol. 5, p. 277. Πολύ συχνά, η διχόνοια στην εκκλησία προέρχεται τελικά από την υπερηφάνεια. «Καθώς η υπερηφάνεια και η κοσμική φιλοδοξία έχουν καλλιεργηθεί, το πνεύμα του Χριστού έχει αποχωρήσει, και η ζηλοτυπία, η διχόνοια και η διαμάχη έχουν έρθει για να αποσπάσουν την προσοχή και να αποδυναμώσουν την εκκλησία.»T.C., vol. 5, p. 240, 241.

Πόσο σπουδαίο είναι να μάθουμε όλοι την ταπεινότητα και την πραότητα που έδειξε ο Ιησούς ως πρότυπο για εμάς! Πόσο διαφορετική εκκλησία θα είχαμε, έτσι δεν είναι;