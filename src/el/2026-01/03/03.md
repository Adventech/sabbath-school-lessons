---
title:  «Το Να Πεθανω Ειναι Κερδος»
date:  12/01/2026
---

Όλοι, κυρίως οι πιστοί, είμαστε αναμεμειγμένοι στη Μεγάλη Διαμάχη, η οποία μαίνεται τόσο γύρω μας όσο και μέσα μας. Όλοι με κάποιον τρόπο βιώνουμε την πραγματικότητα αυτής της υπερκόσμιας διαμάχης, και θα τη βιώνουμε για όσο θα ζούμε.

`Διαβάστε Β’ Κορ. 10:3-6. Ποια είναι η βάση του πνευματικού πολέμου που διεξάγουμε και ποια είναι τα όπλα μας;`

Τα πιο θανατηφόρα πνευματικά όπλα είναι οι ιδέες, καλές και κακές.

Ο Σατανάς χρησιμοποιεί ψευδείς ιδέες για να ξεγελάσει τους ανθρώπους. Επίσης, χρησιμοποιεί άσχημα λόγια, κριτική, προδοσία, φόβο, αθέτηση εμπιστοσύνης και υποσχέσεων, και πολλά άλλα κακά πράγματα που οι Χριστιανοί δεν πρέπει ποτέ να χρησιμοποιούμε. Αντιθέτως, πρέπει να χρησιμοποιούμε την αγάπη, το έλεος, την ειρήνη, την ευγένεια, τη μακροθυμία, την καλοσύνη και τον αυτοέλεγχο. Το πιο ισχυρό μας όπλο που χρησιμοποιείται με σύνεση, είναι ο Λόγος του Θεού που χειρίζεται το Άγιο Πνεύμα (Εφεσ. 6:17), επειδή μόνο ο Θεός μπορεί να φέρει την αλήθεια στην καρδιά ενός ανθρώπου. Εμείς είμαστε απλώς οι αγγελιοφόροι που χρησιμοποιεί ο Κύριος για να επιτύχει τους σκοπούς Του.

`Διαβάστε Φιλιπ. 1:21, 22. Πώς αντιλαμβανόμαστε τα λόγια του απ. Παύλου, ειδικά στο πλαίσιο της Μεγάλης Διαμάχης;`

Επειδή η μάχη είναι πνευματική, βρισκόμαστε σε έναν πόλεμο ιδεών και αξιών. Ωστόσο, ο Χριστός έχει επιτύχει για εμάς τη νίκη στον Σταυρό και όσο παραμένουμε συνδεδεμένοι μαζί Του δεν μπορούμε ποτέ να ηττηθούμε, ακόμη και αν θανατωθούμε. Ο απ. Παύλος παρέδωσε τη ζωή του στον Θεό σε ό,τι του συνέβαινε εδώ στη γη, όσο άδικο κι αν ήταν, επειδή εμπιστεύτηκε τη ζωή και το μέλλον του σε ένα ανώτερο δικαστήριο. Ως χριστιανοί, δεν πρέπει να αγωνιζόμαστε τόσο για αυτό που πιστεύουμε ότι οι άνθρωποι μας οφείλουν, αλλά να αγωνιζόμαστε για το τι είναι σωστό. Η υποταγή στο θέλημα του Θεού είναι ο μόνος τρόπος για να είμαστε νικητές στον πόλεμο στον οποίο βρισκόμαστε. Το κατεξοχήν παράδειγμα υποταγής στο θέλημα του Θεού, ασφαλώς είναι ο Ιησούς, όπως αναδεικνύει ο απ. Παύλος στην προς Φιλιπ. 2.

`ΣΚΕΨΗ: Με ποιους τρόπους βιώνετε την πραγματικότητα της Μεγάλης Διαμάχης; Πώς μας δίνει παρηγοριά και δύναμη το ότι ο Χριστός έχει ήδη νικήσει για εμάς;`