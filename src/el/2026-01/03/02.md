---
title:  Ο Χριστος Θα Μεγαλυνθει
date:  11/01/2026
---

`Διαβάστε Φιλιπ. 1:19, 20. Ποια φαίνεται να είναι η προσδοκία του απ. Παύλου για την έκβαση της δίκης του; Τι θεωρεί ακόμη πιο σημαντικό από το να αθωωθεί;`

Παρότι ο απ. Παύλος δεν ήταν εγκληματίας, δεν ήταν η πρώτη φορά που καταδιώχτηκε και φυλακίστηκε. Στους Κορίνθιους ανέλυσε λεπτομερώς τα παθήματά του μέχρι εκείνη τη στιγμή: «σε φυλακές περισσότερο, σε θανάτους πολλές φορές· από τους Ιουδαίους πέντε φορές πήρα 40 παρά μία μαστιγώσεις· τρεις φορές ραβδίστηκα, μία φορά λιθοβολήθηκα, τρεις φορές ναυάγησα, ένα μερόνυχτο έκανα στον βυθό· σε οδοιπορίες πολλές φορές, σε κινδύνους ποταμών, σε κινδύνους ληστών, σε κινδύνους από το γένος, σε κινδύνους από τα έθνη, σε κινδύνους στην πόλη, σε κινδύνους στην ερημιά, σε κινδύνους στη θάλασσα, σε κινδύνους από ψευδάδελφους· σε κόπο και μόχθο, σε αγρυπνίες πολλές φορές, σε πείνα και δίψα, σε νηστείες πολλές φορές, σε ψύχος και γυμνότητα» (Β’ Κορ. 11:23-27).

Αλλά μη νομίζουμε ότι αυτά τα βάσανα ήταν τα πιο σημαντικά για αυτόν. Ο απ. Παύλος προσθέτει ότι στο μυαλό του ήταν, «εκτός από τα εξωτερικά, ο επικείμενος αγώνας καθημερινά, η μέριμνα όλων των εκκλησιών» (Β’ Κορ. 11:28).

`Διαβάστε Α’ Κορ. 4:14-16, Α’ Θεσ. 2:10, 11, Γαλ. 4:19 και Φιλήμ. 10. Ποια σχέση έχει ο απ. Παύλος με τις εκκλησίες που ίδρυσε και τους ανθρώπους που κέρδισε για τον Χριστό;`

Όπως ο Ιησούς, ο Οποίος δεν λυπήθηκε τίποτα για να μας σώσει, έτσι και ο απ. Παύλος δήλωσε στους πιστούς ότι: «με βαθύτατη ευχαρίστηση θα δαπανήσω και θα δαπανηθώ ολοκληρωτικά για χάρη των ψυχών σας» (Β’ Κορ. 12:15). Αλλά, παραδόξως, όσο περισσότερο μοιάζουν οι πράξεις ενός ατόμου με τις πράξεις του Ιησού, τόσο λιγότερο αγαπιούνται ή εκτιμούνται από κάποιους. «Όλοι όσοι θέλουν να ζουν με τρόπο ευσεβή εν Χριστώ Ιησού, θα διωχθούν» (Β’ Τιμ. 3:12). Ωστόσο, οι πιστοί χριστιανοί παραμένουν ίσως ο πιο ισχυρός τρόπος για να δοξαστεί ο Θεός και να επιβεβαιωθεί η αλήθεια του Ευαγγελίου (Φιλιπ. 1:7). «Η υπομονητική και χαρούμενη στάση του Παύλου κατά το διάστημα της μακρόχρονης και άδικης φυλάκισής του, καθώς και το θάρρος και η πίστη του αποτελούσαν ένα αδιάκοπο κήρυγμα» Π.Α. σελ. 409.

`ΣΚΕΨΗ: Αναλογιστείτε το πώς ζείτε και πώς φέρεστε στους ανθρώπους, κυρίως σε όσους δεν σας φέρονται καλά. Τι μαρτυρία παρουσιάζετε για τον Ιησού;`