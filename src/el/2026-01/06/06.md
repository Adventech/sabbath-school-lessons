---
title:  Ενα Πραγμα Μονο – Να Γνωρισω Τον Χριστο
date:  05/02/2026
---

`Διαβάστε Φιλιπ. 3:10-16. Ποια είναι μερικά από τα κύρια σημεία που αναφέρει εδώ ο απ. Παύλος;`

Σίγουρα δεν υπάρχει τίποτα πιο σημαντικό από το να γνωρίσουμε τον Χριστό, ο Οποίος εγγυάται ότι στο τέλος θα μας γνωρίσει και θα μας ομολογήσει μπροστά στον Πατέρα (Ματθ. 7:21-23, 10:32, 33). Πώς Τον γνωρίζουμε; Μέσω του γραπτού Του Λόγου – διαβάζοντάς τον και ζώντας τον. Εμείς δεν μπορούμε να Τον γνωρίσουμε πρόσωπο με πρόσωπο, όπως οι μαθητές. Είναι ενδιαφέρον, ωστόσο, ότι παρά τη γνώση τους αυτή απέτυχαν να κατανοήσουν τα λόγια Του, αναδεικνύοντας την ανάγκη που έχουμε στο Άγιο Πνεύμα να μας καθοδηγεί (Ιωάν. 16:13). Όσο περισσότερο Τον γνωρίζουμε, τόσο πιο κοντά Του ερχόμαστε, επειδή βιώνουμε «τη δύναμη της ανάστασής Του» (Φιλιπ. 3:10), η οποία μας ανυψώνει «σε μία νέα ζωή» (Ρωμ. 6:4).

Ένας άλλος τρόπος για να έρθουμε πιο κοντά στον Ιησού Χριστό είναι μέσα από «την κοινωνία των παθημάτων Του» (Φιλιπ. 3:10). Κάθε δοκιμασία που αντιμετωπίζουμε, κάθε οδυνηρή εμπειρία που υπομένουμε, μας βοηθά να γνωρίζουμε και να εκτιμούμε περισσότερο αυτό που πέρασε ο Ιησούς για εμάς, αλλά και να κατανοούμε πιο καθαρά Εκείνον και το θέλημά Του.

Ένας τρίτος τρόπος για να έρθουμε πιο κοντά είναι να τρέξουμε «προς τον σκοπό» (Φιλιπ. 3:14). Ποιος είναι αυτός ο σκοπός; Αφορά τη γραμμή τερματισμού ενός αγώνα δρόμου και το βραβείο που απονέμεται στον νικητή. Ο απ. Παύλος το αποκαλεί «το βραβείο της άνω κλήσης του Θεού εν Χριστώ Ιησού» (Φιλιπ. 3:14). Όπως ακριβώς ο Χριστός μέσω του θανάτου και της αναστάσεώς Του αναλήφθηκε πάνω στον Ουρανό, κατά τον ίδιο τρόπο ο Θεός μάς προσκαλεί να λάβουμε κι εμείς την ουράνια ανταμοιβή – την αιώνια ζωή.

Προφανώς, αυτό δεν έχει επιτευχθεί ακόμη. Δεν θα τελειοποιηθούμε πλήρως μέχρις ότου ο Χριστός «θα μετασχηματίσει το σώμα της ταπείνωσής μας, ώστε να γίνει σύμμορφο με το σώμα της δόξας Του» (Φιλιπ. 3:21). Αλλά τώρα, γνωρίζοντάς Τον και προσκαλώντας την παρουσία Του στη ζωή μας κάθε μέρα, τρέχουμε προς τον σκοπό να μοιάσουμε στον Ιησού με κάθε δυνατό τρόπο. Αυτό είναι το «ένα πράγμα» στο οποίο επικεντρώθηκε ο απ. Παύλος. Όπως ακριβώς τρέχουμε σε έναν αγώνα (Α’ Κορ. 9:24-27), δεν δίνουμε σημασία στο πού ήμασταν ή ποιος μας ακολουθεί. Η μόνη μας εστίαση είναι στα πράγματα που βρίσκονται μπροστά μας – το ουράνιο βραβείο που μας περιμένει. Η απεικόνιση εδώ είναι ξεκάθαρη: η πλήρης εστίαση ενός δρομέα στον σκοπό του, ο οποίος υπερεντείνει κάθε μυ και εκτείνεται μπροστά για να φτάσει στη γραμμή του τερματισμού.

`ΣΚΕΨΗ: Γιατί στην πορεία μας με τον Κύριο είναι τόσο σημαντικό το να μην κοιτάμε συνεχώς πίσω, στις αμαρτίες και τις αποτυχίες μας, αλλά αντιθέτως να κοιτάμε μπροστά σε αυτό που μας έχει υποσχεθεί αυτή τη στιγμή ο Χριστός;`