---
title:  Η Προτερη Ζωη Του Απ. Παυλου
date:  02/02/2026
---

Πολλοί χριστιανοί, όπως ο απ. Παύλος στη Φιλιπ. 3, σκέφτονται τη ζωή που είχαν πριν αποδεχτούν τον Ιησού και τη ζωή τους μετά. Μερικές φορές, δικαίως ή αδίκως, χαρακτηρίζουμε ανθρώπους που δεν είναι Χριστιανοί ως "καλούς ανθρώπους" και, τουλάχιστον σύμφωνα με τα πρότυπα του κόσμου, πολλοί όντως είναι. Αντίθετα, σε σύγκριση με τα πρότυπα του Θεού, κανείς δεν είναι, ούτε καν οι Χριστιανοί.

`Στη Φιλιπ. 3:4-6, ο απ. Παύλος επισημαίνει πολλά πράγματα στη ζωή του για τα οποία κάποτε ήταν περήφανος. Ποια είναι αυτά; Πώς θα περιγράφατε τα "καλά" πράγματα στη δική σας ζωή, στο παρελθόν και στο παρόν;`

Ο απ. Παύλος κάνει μια έμμεση σύγκριση μεταξύ των πιστών Ιουδαίων που διαδίδουν ψευδείς διδασκαλίες και των μη περιτμημένων πιστών που βασίζονται πλήρως στον Χριστό για τη σωτηρία τους και δεν στηρίζονται σε απλά ανθρώπινα έργα όπως την περιτομή (Εβρ. 6:1, 9:14, Ρωμ. 2:25-29). Παρότι η καταγωγή και η πρότερη ζωή του απ. Παύλου θα ήταν αρκετά εντυπωσιακές για τους Ιουδαίους συμπατριώτες του, τίποτα σε αυτές δεν συνέβαλε στη σωτηρία του. Αντιθέτως την παρεμπόδισαν, επειδή στην πραγματικότητα τον τύφλωσαν στο πόσο πολύ χρειαζόταν τον Χριστό.

Ο απ. Παύλος δεν ήταν απλώς ένας περιτμημένος - ήταν ένας Ισραηλίτης που εκ γενετής ανήκε στον λαό της διαθήκης και του είχε «γίνει περιτομή την όγδοη ημέρα». Επιπλέον, προερχόταν από τη φυλή του Βενιαμίν, στην επικράτεια της οποίας ανήκαν μερικές από τις σημαντικότερες πόλεις του Ισραήλ. Ο απ. Παύλος όχι μόνο γνώριζε εβραϊκά, αλλά ως μαθητής του διακεκριμένου νομοδιδασκάλου Γαμαλιήλ και ως φαρισαίος, έλαβε «την παιδεία σύμφωνα με την ακρίβεια του πατροπαράδοτου νόμου» (Πράξ. 22:3, 26:4, 5). Είχε εμβαθύνει, δηλαδή, στη γνώση του νόμου και του τρόπου με τον οποίο  αυτός έπρεπε, σύμφωνα με την παράδοση, να εφαρμόζεται.

Ο απ. Παύλος ήταν τόσο ζηλωτής του νόμου που καταδίωκε την εκκλησία επειδή θεωρούνταν απειλή για τον εβραϊκό τρόπο ζωής, τον οποίο πίστευε ότι ο νόμος επέβαλλε. Είναι αξιοσημείωτο ότι, αν και "άμεμπτος" από την ανθρώπινη άποψη της "δικαιοσύνης", ο απ. Παύλος συνειδητοποίησε ότι ο νόμος στην πραγματικότητα ήταν πολύ βαθύτερος και απαιτητικότερος από ό,τι φανταζόταν, και ότι χωρίς τον Χριστό στεκόταν μπροστά του καταδικασμένος.

`ΣΚΕΨΗ: Συγκρίνετε το Ρωμ. 7:7-12 με Ματ. 5:21, 22, 27, 28. Ποιο κρίσιμο σημείο αναφέρουν τόσο ο Ιησούς όσο και ο απ. Παύλος σχετικά με τον νόμο και γιατί η πίστη στον Χριστό (Φιλιπ. 3:9), και όχι στον νόμο, είναι η μόνη πηγή δικαιοσύνης; Άλλωστε, πόσο καλά τηρούμε τον νόμο, τουλάχιστον με τον τρόπο που ο Ιησούς είπε ότι πρέπει να τον τηρούμε; Τι δηλώνει η απάντησή σας για το πόσο χρειαζόμαστε τον Χριστό να μας σώσει;`