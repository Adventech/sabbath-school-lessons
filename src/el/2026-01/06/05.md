---
title:  Η Πιστη Του Χριστου
date:  04/02/2026
---

Υπάρχει ένα κύριο σημείο που δεν πρέπει να παραληφθεί. Ο απ. Παύλος είχε μια καταπληκτική εμπειρία στον δρόμο προς τη Δαμασκό. Αντάλλαξε την παλιά του ζωή, τη βασισμένη στον νόμο, με μια νέα ζωή στην παρουσία του Ίδιου του Χριστού – «για να κερδίσω τον Χριστό, και να βρεθώ σ’ Αυτόν» (Φιλιπ. 3:8, 9).

`Το να βρεθείς «σ’ Αυτόν», δηλαδή στον Χριστό, είναι μια ενδιαφέρουσα έκφραση. Τι πιστεύετε ότι εννοεί ο απ. Παύλος; Διαβάστε Εφεσ. 1:4, Β’ Κορ. 5:21, Κολ. 2:9 και Γαλ. 2:20. `

Η αναφορά του απ. Παύλου στο ότι είναι εν Χριστώ έχει συζητηθεί εκτεταμένα. Δεν αποτελεί έκπληξη το γεγονός ότι ίσως η καλύτερη εξήγηση προέρχεται από τον ίδιο τον απ. Παύλο μιλώντας για το σωτήριο σχέδιο του Θεού: «σε οικονομία του πληρώματος των καιρών, να ανακεφαλαιώσει τα πάντα στον Χριστό, και αυτά που είναι μέσα στους ουρανούς και αυτά που είναι επάνω στη γη» (Εφεσ. 1:10). Αυτός ήταν ο σκοπός του Θεού από την αρχή. Και ο απ. Παύλος ξεκαθαρίζει πώς συμβαίνει αυτό: «Αλλά, εσείς είστε απ’ Αυτόν εν Χριστώ Ιησού, που έγινε σε μας σοφία από τον Θεό, και δικαιοσύνη και αγιασμός και απολύτρωση» (Α’ Κορ. 1:30).

Το «εν Χριστώ» περιλαμβάνει όλα όσα περιλαμβάνει το σχέδιο της σωτηρίας, από την αυγή της πνευματικής μας νοημοσύνης (σοφία), μέχρι τη δικαίωση με πίστη (δικαιοσύνη), την προετοιμασία για τον Ουρανό (αγιασμός) και, τέλος, τη δόξα κατά τη Δεύτερη Παρουσία (απολύτρωση). Η σωτηρία είναι έργο του Χριστού από την αρχή μέχρι το τέλος – τόσο για εμάς όσο και μέσα σ’ εμάς. Έτσι, αποκτώντας τον Χριστό, έχουμε όλα όσα χρειαζόμαστε.

`Διαβάστε Φιλιπ. 3:9. Ποια δύο πράγματα αντιπαραβάλλει ο απ. Παύλος και γιατί είναι σημαντικό να θυμόμαστε πάντοτε αυτήν την αντίθεση;`

Όπως συνειδητοποίησε ο απ. Παύλος, η δική του δικαιοσύνη δεν είναι πραγματική δικαιοσύνη, επειδή ο νόμος δεν μπορεί να φέρει ζωή (Γαλ. 3:21, 22) – μόνο ο Χριστός μπορεί, μέσω της πίστης. Και όχι με οποιαδήποτε πίστη. Εξάλλου, «και τα δαιμόνια πιστεύουν, και φρίττουν» (Ιακ. 2:19). Η μόνη σωτήρια πίστη είναι «διαμέσου της πίστης του Χριστού». Μόνο η δική Του πίστη έχει υπακούσει πλήρως και μπορεί να υπακούσει. Έτσι, αν είμαστε «μαζί με τον Χριστό» και ο Χριστός ζει μέσα μας (Γαλ. 2:20), τότε ζούμε με την πίστη Του μέσω της πίστης μας σε Αυτόν.