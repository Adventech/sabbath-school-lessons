---
title:  Τα Πραγματα Που Εχουν Σημασια
date:  03/02/2026
---

Όπως είδαμε, πράγματα που προηγουμένως έκαναν τον απ. Παύλο περήφανο, στην πραγματικότητα ήταν εμπόδια στην πίστη του επειδή τον τύφλωναν στο πόσο πολύ χρειαζόταν τον Χριστό. Ο απ. Παύλος χρησιμοποιεί τη γλώσσα του εμπορίου, του κέρδους και της ζημίας, για να περιγράψει το πνευματικό, λογιστικό βιβλίο της πρότερης ζωής του. Κάθε άνθρωπος έχει ένα "πνευματικό λογιστικό βιβλίο". Πρωτύτερα, το λογιστικό βιβλίο του απ. Παύλου μετριόταν με βάση τις εβραϊκές αξίες της εποχής και όχι με βάση τις Βιβλικές αξίες όπως τις δίδαξε ο Ιησούς. Μετά τη μεταστροφή του, το πνευματικό του λογιστικό βιβλίο έμοιαζε πολύ διαφορετικό, επειδή η κλίμακα των αξιών του άλλαξε συγκλονιστικά, από το "νόμισμα" του Ιουδαϊσμού στο "νόμισμα του Ουρανού".

«Εκείνος που κατέβηκε από τον Ουρανό μπορεί να μιλήσει για τα ουράνια και να παρουσιάσει σωστά τα πράγματα που αποτελούν το νόμισμα του Ουρανού, στο οποίο έχει αποτυπώσει την εικόνα και την επιγραφή Του. Γνωρίζει τον κίνδυνο στον οποίο έχουν περιέλθει εκείνοι τους οποίους ήρθε να ανυψώσει από την υποβάθμιση και να τους εξυψώσει σε μια θέση δίπλα σε Αυτόν στον θρόνο Του. Επισημαίνει τον κίνδυνο που διατρέχουν όταν δείχνουν υπερβολική αγάπη για άχρηστα και επικίνδυνα αντικείμενα. Προσπαθεί να τραβήξει τον νου από τα επίγεια προς τα επουράνια, ώστε να μη σπαταλάμε χρόνο, τάλαντα και ευκαιρίες σε πράγματα που είναι εντελώς μάταια.» Ε. Χουάιτ, The Advent Review and Sabbath Herald, 1 Ιουλίου 1890.

Στον Ιουδαϊκό κόσμο του 1ου αιώνα, ο απ. Παύλος ήταν ένα ταχύτατα ανερχόμενο πρόσωπο μέχρι τη στιγμή που, όταν τυφλώθηκε στη θέα του δοξασμένου Ιησού στον δρόμο προς τη Δαμασκό (Πράξ. 9), η πνευματική του όραση διορθώθηκε και είδε καθαρά.

`Το Ιωάν. 9:αφηγείται την ιστορία ενός άλλου ανθρώπου που ήταν τυφλός και στη συνέχεια είδε τον Ιησού καθαρά. Ο Ιησούς είπε ότι ήρθε στον κόσμο «για να βλέπουν αυτοί που δεν βλέπουν, και για να γίνουν τυφλοί αυτοί που βλέπουν» (Ιωάν. 9:39). Πώς θα μπορούσε να εφαρμοστεί αυτή η αρχή στη ζωή μας;`

Τι θα μπορούσε να είναι πιο πολύτιμο από ό,τι η αιώνια ζωή στον Ουρανό και τη Νέα Γη; Ωστόσο, οι κοσμικές αξίες μάς τυφλώνουν συχνά απέναντι σε αυτήν την πραγματικότητα. Υπάρχει ένας εγγενής ανταγωνισμός μεταξύ των πραγμάτων που είναι πολύτιμα εδώ (Ματθ. 13:22, Λουκ. 4:5, 6, Α’ Ιωάν. 2:16) και των πραγμάτων που είναι πολύτιμα στον Ουρανό: η ομοιότητα με τον Χριστό και οι ψυχές που σώζονται.

`ΣΚΕΨΗ: Τα πράγματα αυτού του κόσμου μπορούν να μας τυφλώσουν προς τις πνευματικές αλήθειες και προς το τι είναι πραγματικά σημαντικό. Ποιο είναι το κλειδί για να κρατήσουμε τα μάτια μας εστιασμένα σε ό,τι πραγματικά έχει σημασία;`