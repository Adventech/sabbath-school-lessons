---
title:  «Να Χαιρεστε Στον KΥριο»
date:  01/02/2026
---

`Διαβάστε Φιλιπ. 3:1-3. Ποιες συμβουλές και προειδοποιήσεις δίνει εδώ ο απ.  Παύλος και πώς συνδέονται μεταξύ τους; Πώς περιγράφει τους πιστούς; `

Με το ξεκίνημά του ο απ. Παύλος μοιάζει σαν να ολοκληρώνει την επιστολή του, όμως δεν έχει ακόμη τελειώσει. Επιστρέφει σε ένα από τα κύρια θέματα αυτής της επιστολής, τη χαρά εν Κυρίω, παραθέτοντας στους αναγνώστες του μια σειρά από λόγους για τους οποίους να είναι χαρούμενοι. Το πιο σημαντικό είναι ότι πρέπει να έχουμε εμπιστοσύνη στον Χριστό και όχι στον εαυτό μας: «καυχώμαστε στον Iησού Xριστό, και χωρίς να έχουμε την πεποίθηση στη σάρκα» (εδ. 3). Ποιος από εμάς δεν έχει μάθει, ακόμη και με σκληρό τρόπο, το να μην εμπιστεύεται τη σάρκα;

Η τριπλή, έντονη προειδοποίηση «προσέχετε», δεν συναντάται πουθενά αλλού στην Αγία Γραφή. Προφανώς, οι Φιλιππήσιοι γνώριζαν πολύ καλά σε ποια απειλή αναφερόταν ο απ. Παύλος. Δεν αφορά τρία ξεχωριστά προβλήματα. Η προειδοποίηση φαίνεται να αναφέρεται σε μια ομάδα ψευδοδιδασκάλων που περιγράφονται με τρεις διαφορετικούς τρόπους. Οι κακοί ή αλλόθρησκοι άνθρωποι στο Ισραήλ μερικές φορές αναφέρονταν ως «σκυλιά» (Φιλιπ. 3:2, Ψαλ. 22:16, Ησ. 56:10, Ματ. 7:6, Β’ Πέτρ. 2:21, 22). Οι ψευδοδιδάσκαλοι θα μπορούσαν επίσης εύστοχα να περιγραφούν ως «κακοί εργάτες». Η αναφορά σε αυτούς για «κατατομή» (εδ. 2) – ως αυτούς που “ακρωτηριάζουν τη σάρκα” – δείχνει ότι προσπαθούσαν, όπως στη Γαλατία και σε άλλες περιοχές, να επιβάλουν την περιτομή στους εθνικούς πιστούς, αντίθετα με την απόφαση του Αποστολικού Συμβουλίου (Πράξ. 15).

Μια ενδιαφέρουσα λύση στις πνευματικές προκλήσεις, συμπεριλαμβανομένης της εξάπλωσης των ψευδών διδασκαλιών, φαίνεται να είναι το «να χαίρεστε στον Κύριο» (Φιλιπ. 3:1, 4:4). Ο Θεός θέλει να είμαστε χαρούμενοι και ο Λόγος Του μας διδάσκει πώς να έχουμε αληθινή ευτυχία και διαρκή χαρά. Για να επιτευχθεί αυτό, θα πρέπει: να δεχτούμε το έλεος του Θεού (Ψαλ 31:7), να έχουμε εμπιστοσύνη στον Κύριο (Ψαλ. 4:11), να αποδεχτούμε τις ευλογίες της σωτηρίας Του (Ψαλ. 9:14), να υιοθετήσουμε τον νόμο Του ως τρόπο ζωής (Ψαλ. 119:14), να τηρούμε το Σάββατό Του (Ησ. 58:13, 14), να πιστεύουμε στον Λόγο Του (Ψαλ. 119:162), και να ανατρέφουμε ευσεβή παιδιά διδάσκοντάς τα να ακολουθούν τον Κύριο (Παρ. 23:24, 25).

`ΣΚΕΨΗ: Η ζωή έχει δυσκολίες για όλους μας. Ανεξάρτητα από το πόσο καλή ή όχι είναι η κατάσταση αυτή τη στιγμή, για ποια πράγματα μπορείτε και πρέπει να χαίρεστε; Τι σας εμποδίζει να το κάνετε;`