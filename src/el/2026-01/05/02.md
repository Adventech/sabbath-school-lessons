---
title:  Εργαζομαστε Αυτο Που Ο Θεος Εργαζεται Μεσα Μας
date:  25/01/2026
---

Αφού έχει παρουσιάσει τον Ιησού ως το τέλειο παράδειγμα ταπεινοφροσύνης και υπακοής στο θέλημα του Θεού, ο απ. Παύλος στρέφεται στους ίδιους τους Φιλιππήσιους. Επιβεβαιώνει την υπακοή τους στον Κύριο αφότου έλαβαν το μήνυμα του Ευαγγελίου (Πράξ. 16:13-15, 32, 33) και τους προτρέπει να συνεχίσουν αυτήν την υπακοή.

Στη συνέχεια, ο απ. Παύλος εστιάζει στο πώς ακολουθούμε το παράδειγμα του Ιησού. Επίσης, εστιάζει στο πώς ο Σταυρός μάς διδάσκει να στραφούμε στον Ιησού για να σωθούμε.

`Διαβάστε Φιλιπ. 2:12, 13. Τι εννοεί ο απ. Παύλος λέγοντας, «να κατεργάζεστε τη δική σας σωτηρία»; Πώς θα περιγράφατε τη σχέση μεταξύ πίστης και έργων; `

Σε αυτά τα εδάφια, ο απ. Παύλος δεν παρουσιάζει ένα διαφορετικό Ευαγγέλιο από αυτό που περιγράφει στη Ρωμαίους και στις άλλες επιστολές του. Μπορούμε να είμαστε βέβαιοι ότι τα λεγόμενά του εδώ συμφωνούν με το μήνυμα της δικαίωσης εκ πίστεως που κήρυττε σε όλα τα μέρη. Αλλά είναι επίσης σημαντικό να εξετάζουμε όλα όσα λέει η Αγία Γραφή για κάποιο θέμα, ειδικά για το θέμα της σωτηρίας που μπορεί να παρεξηγηθεί τόσο πολύ.

`Διαβάστε Ρωμ. 3:23, 24, 5:8 και Εφεσ. 2:8-10. Τι διδάσκουν αυτά τα εδάφια για τη σωτηρία;`

Αναμφίβολα, η σωτηρία είναι έργο του Θεού και δεν μπορούμε να λάβουμε κανένα απολύτως εύσημο γι’ αυτό. Ακόμη και η ίδια η πίστη είναι δώρο, που ενθαρρύνεται μέσω του έργου του Αγίου Πνεύματος. Τα έργα μας δεν μπορούν να μας σώσουν. Ωστόσο, μέσω της αναγέννησης, ο Θεός μάς αναδημιουργεί πνευματικά, δίνοντάς μας τη δυνατότητα να κάνουμε καλά έργα. Το Πνεύμα του Θεού εργάζεται μέσα μας ενδυναμώνοντας τη θέλησή μας να επιλέγουμε το σωστό και να αντιστεκόμαστε στον πειρασμό.

Έτσι, εργαζόμαστε αυτό που εργάζεται ο Θεός, «με φόβο και τρόμο» (Φιλιπ. 2:12). Αυτό σημαίνει ότι πρέπει να φοβόμαστε την κρίση του Θεού για τις συχνά αδύναμες προσπάθειές μας να υπακούσουμε; Φυσικά και όχι. Αυτή η φράση αναφέρεται στην αίσθηση της παρουσίας του Θεού. Πρέπει να θυμόμαστε ότι ο Θεός είναι πάντοτε μαζί μας και μας παρακολουθεί, και θα πρέπει να Τον σεβόμαστε και να Τον υπακούμε (Ψαλ. 2:11).

`ΣΚΕΨΗ: Με ποιους τρόπους έχετε νιώσει τον Χριστό να εργάζεται μέσα σας; Πώς, ωστόσο, η έκπτωτη φύση μας πολεμά ενάντια σε αυτό που κάνει ο Θεός μέσα μας και πώς μπορούμε να αντισταθούμε σε αυτήν;`