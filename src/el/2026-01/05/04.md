---
title:  Η Ζωντανη Θυσια
date:  27/01/2026
---

`Διαβάστε Φιλιπ. 2:17, Β’ Τιμ. 4:6, Ρωμ. 12:1, 2 και Α’ Κορ. 11:1. Τι λέει ο απ. Παύλος σε αυτά τα εδάφια; `

Ο απ. Παύλος έχει ήδη εκφράσει ότι δεν φοβάται να ζήσει ή να πεθάνει στην υπηρεσία του Χριστού (Φιλιπ. 1:20-23). Τώρα υποδηλώνει τη μεγάλη πιθανότητα: «αν και προσφέρω τον εαυτό μου σπονδή επάνω στη θυσία» (Φιλιπ. 2:17). Αυτή η εικόνα βασίζεται στην πρακτική των σπονδών στην Παλαιά Διαθήκη, η οποία περιλάμβανε την έκχυση λαδιού, κρασιού ή νερού, ως προσφορά στον Θεό (Γέν. 35:14, Έξ. 29:40, Β’ Σαμ. 23:15-17). Η φαινομενική "σπατάλη" ενός πολύτιμου υγρού ως ένδειξη αφοσίωσης, θυμίζει την πράξη της Μαρίας να αλείψει το κεφάλι και τα πόδια του Ιησού με «καθαρή πολύτιμη νάρδο» (Μάρ. 14:3-9, Ιωάν. 12:3). Παρότι δεν ήταν προσφορά ποτού, ήταν μια τεράστια θυσία από μέρους της που απεικόνιζε κατάλληλα την άπειρη θυσία του Χριστού για τη σωτηρία μας.

Ο απ. Παύλος θα χαρεί να θανατωθεί για το έργο του, τη διάδοση του Ευαγγελίου, γιατί η ζωή του θα "χυθεί" ως προσφορά στον Θεό. Επειδή οι σπονδές στην Παλαιά Διαθήκη συνόδευαν μια θυσία (Αριθ. 15:1-10, 28:1-15), ο απ. Παύλος θα θεωρούσε ότι η προσφορά της ζωής του ήταν το κατάλληλο συμπλήρωμα «στη θυσία και στη λειτουργία της πίστης» των Φιλιππήσιων που, μέσω της πίστης, επέλεξαν να αφιερώσουν τη ζωή τους «ως θυσία ζωντανή, άγια, ευάρεστη στον Θεό» (Ρωμ. 12:1).

Οι πρώτοι χριστιανοί, συμπεριλαμβανομένων των Φιλιππήσιων (Φιλιπ. 1:27-29), μοιράζονταν ενεργά την πίστη τους. «Kαι κάθε ημέρα, μέσα στο ιερό και κατ’ οίκον, δεν έπαυαν να διδάσκουν και να ευαγγελίζονται τον Iησού Xριστό» (Πράξ. 5:42). Άνοιγαν τα σπίτια τους για τη μελέτη των Γραφών (Πράξ. 12:12, Α’ Κορ. 16:19, Κολ. 4:15, Φιλήμ. 1, 2) και ήταν ικανοί να αιτιολογήσουν από τις Γραφές αυτά που πίστευαν (Πράξ. 17:11, 18:26, Α’ Πέτρ. 3:15). Το ίδιο, έκαναν και οι πρωτοπόροι Χριστιανοί Αντβεντιστές. Δεν επαναπαύονταν στο να κάνουν όλο το έργο οι ιεροκήρυκες, αλλά μετέδιδαν οι ίδιοι το μήνυμα. Μοιράζονταν την πίστη τους με τους γύρω τους, έκαναν μελέτες της Αγίας Γραφής και προετοίμαζαν τους ανθρώπους για να βαπτιστούν από τον ιεροκήρυκα.

Εν ολίγοις, έγιναν "ζωντανή θυσία"– εργάστηκαν με μεγάλη προσωπική θυσία του εαυτού τους – για τη διάδοση του Ευαγγελίου. Δεν θα έπρεπε να κάνουμε το ίδιο;

`ΣΚΕΨΗ: Αναλογιστείτε τι θα σήμαινε για τη ζωή σας το να είναι μια "ζωντανή θυσία". Πόσο θυσιάζεστε για τη βασιλεία του Θεού; Τι δείχνει η απάντησή σας για εσάς;`