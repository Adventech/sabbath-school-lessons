---
title:  Αποδεδειγμενος Χαρακτηρας
date:  28/01/2026
---

Ο απ. Παύλος έχει ήδη αναφέρει τον Τιμόθεο ως συν-αποστολέα αυτής της επιστολής (Φιλιπ. 1:1). Τώρα περιγράφει λεπτομερώς το πόσο πολύτιμος είναι ο Τιμόθεος ως ένας από τους συνεργάτες του. Ο Τιμόθεος περιγράφεται ως ευαγγελιστής (Β’ Τιμ. 4:5), τον οποίο ο απ. Παύλος είχε στείλει στη Μακεδονία (Α’ Θεσ. 3:2, Πράξ. 18:5, 19:22) και, σε αρκετές περιπτώσεις, στην Κόρινθο (Α’ Κορ. 4:17, 16:10). Προηγουμένως είχε συνεργαστεί με τον απ. Παύλο και τον Σίλα στην Κόρινθο (Α’ Θεσ. 1:1, Β’ Θεσ. 1:1) και αργότερα στην Έφεσο (Α’ Τιμ. 1:2, 3, Πράξ. 19:22). Ο απ. Παύλος περιγράφει τον Τιμόθεο (Φιλιπ. 2:20) ως «ισόψυχον» – ότι ήταν όμοιος με εκείνον σε πολλά σημεία: στη δέσμευση στον Χριστό, στις δραστικές προσπάθειες για τη διάδοση του Ευαγγελίου και στο ιδιαίτερο ενδιαφέρον του για τους Φιλιππήσιους.

`Γιατί ο απ. Παύλος μιλά τόσο θετικά για τον Τιμόθεο; (Φιλιπ. 2:19-23) Τι άλλο λέει για αυτόν; (Α’ Κορ. 4:17, Β’ Τιμ. 1:5)`

Ο απ. Παύλος αναφέρει ότι χαρακτήρας του Τιμόθεου είναι αποδεδειγμένος: «γνωρίζετε τη δοκιμασία του» (εδ. 22). Περιγράφει ένα άτομο που έχει δοκιμαστεί διεξοδικά σε δυσκολίες (Ρωμ. 5:4) και του οποίου ο χαρακτήρας και η υπηρεσία έχουν αποδειχθεί γνήσια (Β’ Κορ. 2:9, 9:13) καθώς, όπως γράφει, «δούλεψε μαζί μου στο ευαγγέλιο σαν παιδί μαζί με τον πατέρα» (εδ. 22).

Οι δύσκολες εμπειρίες της ζωής είναι αυτές που δοκιμάζουν τις αντοχές μας και αποδεικνύουν ποιοι είμαστε εσωτερικά. Η Ε. Χουάιτ γράφει: «Η ζωή είναι πειθαρχική… Θα υπάρξουν προκλήσεις για να δοκιμαστεί η ιδιοσυγκρασία μας – και όταν τις αντιμετωπίζουμε με σωστό πνεύμα, αναπτύσσονται οι χριστιανικές αρετές. Αν οι πληγές και οι προκλήσεις αντιμετωπίζονται με πραότητα, αν τα προσβλητικά λόγια απαντώνται με ευγένεια και οι καταπιεστικές πράξεις με καλοσύνη, αυτό είναι απόδειξη ότι το Πνεύμα του Χριστού κατοικεί στην καρδιά.» Και συνεχίζει λέγοντας: «Αν οι δυσκολίες και οι ενοχλήσεις που καλούμαστε να υπομείνουμε, αντιμετωπίζονται σωστά, αναπτύσσουν τον Χριστόμορφο χαρακτήρα και διακρίνουν τον χριστιανό από τον κοσμικό.» T. C., τ. 5, σ. 344.

`ΣΚΕΨΗ: Σκεφτείτε τις προκλήσεις, τις δυσκολίες και τις ενοχλήσεις που αντιμετωπίσατε πρόσφατα. Έχουν αντιμετωπιστεί σωστά και με πραότητα; Τι μπορούμε να κάνουμε για να είμαστε πιο πειθαρχημένοι σε τέτοιες δύσκολες εμπειρίες;`