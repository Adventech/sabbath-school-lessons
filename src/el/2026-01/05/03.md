---
title:  Φως Σε Εναν Σκοτεινο Κοσμο
date:  26/01/2026
---

Στο εδάφιο 2:14, ο απ. Παύλος προτρέπει τους Φιλιππήσιους: «Όλα να τα κάνετε χωρίς γογγυσμούς και αμφισβητήσεις». Δεν μπορούμε να διατηρήσουμε την ειρήνη και τη συμφωνία στην εκκλησία χωρίς σημαντική προσπάθεια από μέρους μας. Η ενότητα μέσα στην εκκλησία είναι υποπροϊόν της ένωσής μας με τον Χριστό και της υπακοής μας στον Λόγο Του. Και είναι ζωτικής σημασίας για τη μαρτυρία μας, όπως συνεχίζει να επισημαίνει ο απ. Παύλος καλώντας μας: «λάμπετε σαν φωστήρες μέσα στον κόσμο» (εδ. 15).

Μακριά από τη λάμψη των πόλεων και τα φώτα των δρόμων, περισσότερα αστέρια είναι ορατά και φαίνονται να λάμπουν πολύ πιο έντονα. Είναι η αντίθεση που κάνει τη διαφορά. Όσο πιο μαύρος είναι ο ουρανός, τόσο πιο ξεκάθαρα φαίνονται τα αστέρια. Το ίδιο συμβαίνει και με τη μαρτυρία μας. Όσο μεγαλύτερο είναι το ηθικό σκοτάδι γύρω μας, τόσο πιο έντονη είναι η αντίθεση μεταξύ της ζωής των αληθινών ακολούθων του Θεού και της ζωής των κοσμικών. Πόσο σημαντικό είναι, λοιπόν, το να μην αφήσουμε τα τεχνητά φώτα των κοσμικών ιδεών, πιέσεων και πρακτικών να κάνουν τη μαρτυρία μας να ξεθωριάσει στο φόντο ή να αφανιστεί εντελώς!

`Διαβάστε Φιλιπ. 2:15, 16. Τι λέει ο απ. Παύλος ότι πρέπει να είμαστε και τι πρέπει να κάνουμε ως παιδιά του Θεού; `

Η προτροπή του απ. Παύλου «να γίνεστε άμεμπτοι και ακέραιοι, παιδιά του Θεού, χωρίς ψεγάδι», παραπέμπει στον τρόπο ζωής του Ιώβ και στον άμεμπτο χαρακτήρα του (Ιώβ 1:1, 8, 2:3, και 11:4, 33:9). Θα πρέπει να είμαστε αγνοί, με καθαρή καρδιά. Ο Ιησούς μάς ενθαρρύνει να είμαστε «απλοί σαν τα περιστέρια» (Ματθ. 10:16). Ο απ. Παύλος παρομοίως μας προτρέπει να είμαστε «απλοί όμως στο κακό» (Ρωμ. 16:19). Τα σύγχρονα μέσα ενημέρωσης δεν είναι γνωστά για αγνό, αναμορφωτικό και εμπνευσμένο περιεχόμενο. Για εμάς σήμερα, η πρακτική του Δαβίδ είναι ένας σπουδαίος κανόνας: «Δεν θα βάλω μπροστά στα μάτια μου πονηρό πράγμα» (Ψαλ. 101:3).

Δεν πρέπει ποτέ να φοβόμαστε ότι είμαστε διαφορετικοί - η πίστη μας πρέπει να μας ξεχωρίζει όλο και περισσότερο. Ο στόχος είναι να λάμπουμε «σαν φωστήρες μέσα στον κόσμο» (Φιλιπ. 2:15). Ο μόνος τρόπος για να το επιτύχουμε αυτό είναι να απορρίψουμε τη συμμόρφωση με αυτόν τον κόσμο (Ρωμ. 12:2) «κρατώντας τον λόγο της ζωής» (Φιλιπ. 2:16). Οι επιλογές μας καθορίζουν αν έχουμε ζήσει με στόχο την «ημέρα του Xριστού» ή αν έχουμε τρέξει μάταια (Φιλιπ. 2:6, συγκρίνετε Α’ Κορ. 9:24-27).

`ΣΚΕΨΗ: Ποιοι τομείς της ζωής σας πιστεύετε ότι είναι "κοσμικοί"  και πώς μπορείτε να καθαριστείτε από αυτούς;`