---
title:  «Να Τιματε Αυτου Του Ειδους Τους Ανθρωπους»
date:  29/01/2026
---

`Διαβάστε Φιλιπ. 2:25-30. Πώς περιγράφει ο απ. Παύλος τον Επαφρόδιτο; Ποιες συγκεκριμένες συμπεριφορές και πράξεις αυτού του χριστιανού εργάτη αποκαλύπτουν τον χαρακτήρα του;`

Ο Επαφρόδιτος αναφέρεται μόνο σε αυτήν την επιστολή αλλά, παρά τις λιγοστές αναφορές που υπάρχουν, μαθαίνουμε αρκετά πράγματα για αυτόν. Το όνομά του, προς τιμήν της θεάς Αφροδίτης,  δείχνει ότι ο Επαφρόδιτος λάτρευε τα είδωλα, πριν γίνει χριστιανός. Η αναφορά του ως «συνεργό και συστρατιώτη» υποδηλώνει ότι ήταν ενεργός στη διακονία και ίσως εργαζόταν μαζί με τον απ. Παύλο στους Φιλίππους. Το να είναι συστρατιώτης (συγκρίνετε με Φιλιπ. 1:27) αναφέρεται πιθανώς στη σύγκρουση που αντιμετώπισε ο Επαφρόδιτος για τη διάδοση του Ευαγγελίου, πρόθυμος να διακινδυνεύσει ακόμη και τη ζωή του (Φιλιπ. 2:30).

Η εκκλησία των Φιλίππων έστειλε τον Επαφρόδιτο ως αγγελιοφόρο τους στον απ. Παύλο, να τον επισκεφθεί στη φυλακή και να φροντίσει για τις ανάγκες του (Φιλ. 2:25). Οι Φιλιππήσιοι, τον εμπιστεύτηκαν στέλνοντας οικονομική ενίσχυση στον απ. Παύλο (Φιλιπ. 4:18). Αυτές οι προσφορές τους ήταν εξαιρετικά σημαντικές, γιατί ό,τι φαγητό, ρούχα, κλινοσκεπάσματα ή άλλα είδη πρώτης ανάγκης μπορεί να χρειάζονταν οι Ρωμαίοι φυλακισμένοι θα έπρεπε να τα αγοράσουν με δικά τους έξοδα ή να τους τα παρέχουν οι συγγενείς και οι φίλοι τους (συγκρίνετε Πράξ. 24:23). Κατά το τέλος της δεύτερης φυλάκισής του στη Ρώμη, ο απ. Παύλος ζήτησε από τον Τιμόθεο: «Φρόντισε νάρθεις πριν από τον χειμώνα» και «φέρε το χοντρό επανωφόρι, που άφησα… στην Tρωάδα» (Β’ Τιμ. 4:21, 13). Ο απ. Παύλος προφανώς θα χρειαζόταν αυτό το χοντρό, μάλλινο πανωφόρι στο πέτρινο, κρύο κελί του. Στον Επαφρόδιτο, επίσης, ήταν που ανατέθηκε να μεταφέρει αυτήν την επιστολή πίσω στους Φιλίππους (Δείτε Πράξεις των Αποστόλων, σ. 423).

Ίσως εξαιτίας των προβλημάτων στους Φιλίππους (Μάθημα 4ο), ο απ. Παύλος θεώρησε απαραίτητο να στείλει τον Επαφρόδιτο πίσω, νωρίτερα από το αναμενόμενο, και έτσι προτρέπει τους Φιλιππήσιους: «Δεχθείτε τον, λοιπόν, εν Kυρίω με κάθε χαρά» (Φιλιπ. 2:29). Ο απ. Παύλος θέλει να βεβαιωθεί ότι δεν ανησυχούν για τη δική του κατάσταση στη φυλακή. Υπογραμμίζει επίσης ότι ο Επαφρόδιτος είναι το είδος του ανθρώπου που οι Χριστιανοί πρέπει να έχουν σε μεγάλη εκτίμηση, όχι λόγω του πλούτου ή της κοινωνικής τους θέσης, αλλά λόγω του θυσιαστικού τους πνεύματος που ακολουθεί το παράδειγμα του Ιησού (Φιλιπ. 2:6-11, 29, 30 και Λουκ. 22:25-27). Η έννοια αυτή της εκτίμησης ή της τιμής εμφανίζεται λίγες μόνο φορές στην Καινή Διαθήκη: για τον δούλο του εκατόνταρχου, «που ήταν σ’ αυτόν πολύτιμος» (Λουκ. 7:2), για τους καλεσμένους σε γιορτή (Λουκ. 14:8), και για τον Ιησού ως «εκλεκτή, πολύτιμη» ακρογωνιαία Λίθο (Α’ Πέτρ. 2:4, 6). Για να συμπεριληφθεί ο Επαφρόδιτος σε αυτήν την κατηγορία, θα πρέπει να ήταν πράγματι ένας έμπιστος άνθρωπος.