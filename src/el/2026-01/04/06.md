---
title:  «Το Μυστηριο Της Ευσεβειας»
date:  22/01/2026
---

Ένα από τα πιο γνωστά εδάφια της Αγίας Γραφής είναι το Α’ Κορ. 8:2: «Αν κάποιος νομίζει ότι ξέρει κάτι, δεν έμαθε ακόμα τίποτε όπως πρέπει να το μάθει». Δεν υπάρχει κανένα θέμα για το οποίο να γνωρίζουμε τα πάντα. Πάντοτε μπορούμε να μαθαίνουμε κάτι περισσότερο σε οτιδήποτε. Και πολύ περισσότερο για τις αιώνιες πραγματικότητες που συνδέονται με τη Θεότητα και την Ενσάρκωση. Ο απ. Παύλος αναφέρεται συχνά στην εκπληκτική συγκατάβαση του Χριστού να γίνει άνθρωπος. Και αυτό είναι ένα θέμα που ακόμη και η αιωνιότητα δεν θα αρκεί για να το εξαντλήσει.

`Διαβάστε Ρωμ. 8:3, Εβρ. 2:14-18 και 4:15. Τι χαρακτήριζε τη συγκατάβαση του Χριστού να ενσαρκωθεί την ανθρώπινη φύση;`

Πώς ήταν δυνατόν για τον αιώνιο Υιό του Θεού να ενσαρκωθεί, μέσω της ενέργειας του Αγίου Πνεύματος (Λουκ. 1:35), ως Θεάνθρωπος στη μήτρα της Μαρίας; Πώς Κάποιος άπειρος και αιώνιος θα μπορούσε ξαφνικά να περιοριστεί στην ανθρώπινη φύση η οποία υπόκειται στον θάνατο; Στην Α’Τιμ. 3:16, ο απ. Παύλος το αποκαλεί ως «το μυστήριο της ευσέβειας».

Στη Φιλιπ. 2, ο απ. Παύλος αναπτύσσει αυτή τη συγκατάβαση πιο ολοκληρωμένα από οπουδήποτε αλλού υπάρχει στην Αγία Γραφή:

- «Ο Οποίος ενώ υπήρχε σε μορφή Θεού» (εδ. 6). Η λέξη morphē (μορφή) αναφέρεται στη Θεϊκή φύση του Χριστού, ότι ήταν Ίσος με τον Πατέρα (Ιωάν. 1:1).
- «Κένωσε τον Εαυτό Του» (εδ. 7). Η μυστηριώδης φύση του Χριστού που άδειασε τον Εαυτό Του από τα Θεϊκά Του προνόμια -ώστε να γίνει πραγματικά άνθρωπος πειραζόμενος όπως εμείς- είναι εκπληκτική.
- «Ταπείνωσε τον Εαυτό Του» (εδ. 8). Από απόλυτος Κυρίαρχος των πάντων, παίρνοντας την ανθρώπινη φύση, ο Ιησούς Χριστός έγινε δούλος - το ακριβώς αντίθετο της επιθυμίας του Εωσφόρου.
- «Υπάκουος μέχρι θανάτου, θανάτου μάλιστα σταυρού» (εδ. 8). Δεν υπήρχε πιο ατιμωτικός τρόπος να πεθάνει κανείς από τον τρόπο που επέλεξε ο Χριστός. Αφού το είχε σχεδιάσει με τον Πατέρα Του να γίνει «βουλή ειρήνης» (Ζαχ. 6:13), το προεικόνισε μέσω του Μωυσή που ύψωσε το φίδι (Αριθ. 21:9, Ιωάν. 3:14), και έτσι «Εκείνον που δεν γνώρισε αμαρτία, Τον έκανε για χάρη μας αμαρτία, για να γίνουμε εμείς δικαιοσύνη του Θεού διαμέσου Αυτού» (Β’ Κορ. 5:21).

`ΣΚΕΨΗ: Πώς μπορούν τα όσα έκανε ο Ιησούς Χριστός για εμάς στον σταυρό -βλέποντας το παράδειγμα παράδοσης και ταπεινοφροσύνης Του- μας κάνουν πιο ταπεινούς και πιο υποταγμένους στον Θεό;`