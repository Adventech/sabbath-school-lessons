---
title:  Ενοτητα Μεσω Ταπεινοφροσυνης
date:  17/01/2026
---

> <p>Εδαφιο Μνημης</p>
> «Κάντε πλήρη τη χαρά μου, να φρονείτε το ίδιο, έχοντας την ίδια αγάπη, να είστε ομόψυχοι, και ομόφρονες» Φιλιππησίους 2:2.

### Για τη μελέτη αυτής της εβδομάδας, διαβάστε
Φιλιπ. 2:1-11, Ιερ. 17:9, Φιλιπ. 4:8, Α’ Κορ. 8:2, Ρωμ. 8:3, Εβρ. 2:14-18.

Η ενότητα είναι δύναμη. Αλλά το να το γνωρίζουμε αυτό, δεν είναι το ίδιο με το να το πράττουμε. Μερικές φορές, παρά τις προσπάθειές μας για ενότητα, αποτυγχάνουμε. Αυτό, ωστόσο, δεν είναι το ίδιο με την εσκεμμένη υπονόμευση της ενότητας. Δεν είναι περίεργο, λοιπόν, που καθώς ο απ. Παύλος συνεχίζει να γράφει στους Φιλιππήσιους, θέλει να είναι «ομόψυχοι, και ομόφρονες».

Η διδαχή του απ. Παύλου για την αναγκαιότητα της ενότητας, βασίζεται στη διδασκαλία και το παράδειγμα του Ιησού. Είναι ένα θέμα που συναντάμε σε όλη την Καινή Διαθήκη και ιδιαίτερα στις επιστολές. Η διαίρεση στο σύμπαν προήλθε από την υπερηφάνεια και τη δίψα για θέση και εξουσία ενός μόνο αγγέλου στον Ουρανό, ένα συναίσθημα που εξαπλώθηκε γρήγορα, ακόμη και μέσα σε ένα τέλειο περιβάλλον (Ησ. 14:12-14). Στη συνέχεια, έλαβε χώρα στην Εδέμ μέσω μιας παρόμοιας δυσαρέσκειας για τους κανόνες που είχε θέσει ο Θεός και της επιθυμίας για άνοδο σε μια ανώτερη σφαίρα από αυτήν που είχε σχεδιάσει ο Κύριος (Γέν. 3:1-6).

Αυτή την εβδομάδα θα εξετάσουμε τι διδάσκει η Αγία Γραφή ως βάση για την ενότητα στην εκκλησία. Θα εστιάσουμε ιδιαίτερα στην καταπληκτική συγκατάβαση του Ιησού, στα μαθήματα που μπορούμε να αποκομίσουμε παρατηρώντας Τον και στο πώς μπορούμε να αυξηθούμε ώστε να Του μοιάσουμε περισσότερο.