---
title:  Διχονοια Στους Φιλιππησιους
date:  18/01/2026
---

`Διαβάστε Φιλιπ. 2:1-3. Ποιοι παράγοντες φαίνεται να οδήγησαν στη διχόνοια μέσα στην εκκλησία; Τι προτείνει ο απ. Παύλος ως λύση;`

Πρέπει να ήταν τεράστια απογοήτευση για τον απ. Παύλο να βλέπει την εκκλησία που ίδρυσε και αγάπησε τόσο πολύ, να μαστίζεται από αντιπαλότητες και να αναλώνεται σε διαμάχες. Περιγράφει τα προβλήματα με σκληρές λέξεις: «αντιζηλία ή κενοδοξία» (εδ. 3). Τη λέξη «αντιζηλία» τη συναντάμε και στη Φιλιπ. 1:16, όπου ο απ. Παύλος αναφέρεται σε ανταγωνιστές του στη Ρώμη που «κηρύττουν τον Χριστό από αντιζηλία, όχι με καθαρότητα», προωθώντας τον εαυτό τους αντί τον Χριστό. Η αντιζηλία-ζηλοτυπία συγκαταλέγεται στα έργα της σάρκας (Γαλ. 5:20) και, όπως επισημαίνει ο απ. Ιάκωβος, «όπου υπάρχει φθόνος και φιλονικία, εκεί είναι ακαταστασία, και κάθε αχρείο πράγμα» (Ιακ. 3:16). Η λέξη «κενοδοξία» είναι συνώνυμη της ματαιοδοξίας και της αλαζονείας. Ο απ. Παύλος, στη Γαλ. 5:26, προτρέπει «να μη γινόμαστε κενόδοξοι, ερεθίζοντας ο ένας τον άλλον, φθονώντας ο ένας τον άλλον».

Ο απ. Παύλος δίνει (εδ. 1, 2) τη θεραπεία αυτών των προβλημάτων:

- «Παρηγορία εν Χριστώ». Ο απ. Παύλος δείχνει το παράδειγμα του Ίδιου του Χριστού ως ένα ισχυρό κίνητρο.
- «Παραίνεση αγάπης». Ο Ιησούς αποκαλύπτει τη Θεϊκή αγάπη και μας δίνει την εντολή: «αγαπάτε ο ένας τον άλλον, όπως Εγώ σας αγάπησα» (Ιωάν. 15:12).
- «Κοινωνία του Πνεύματος». Η παρουσία του Αγίου Πνεύματος δημιουργεί μια στενή χριστιανική σχέση όπως αυτή που διακατείχε  την πρώτη εκκλησία (Πράξ. 2:42, Β’ Κορ. 13:14).
- «Σπλάχνα και οικτιρμοί» (Συμπόνια και Έλεος). Αυτές τις Θεϊκές ιδιότητες τις βλέπουμε να εκδηλώνονται συχνά στη ζωή του Χριστού (Ματθ. 9:36, 20:34, Μάρκ. 1:41) και να περιγράφονται στις παραβολές του καλού Σαμαρείτη (Λουκ. 10:33) και του άσωτου υιού (Λουκ. 15:20). Αυτές οι ιδιότητες, τις οποίες Ιησούς μάς έδωσε ως παράδειγμα, πρέπει να φαίνονται και στη ζωή των ακολούθων Του (Λουκ. 6:36).
- «Να φρονείτε το ίδιο, έχοντας την ίδια αγάπη, να είστε ομόψυχοι, και ομόφρονες». Τι εικόνα! Πόσο πιο έντονα να τονίσει ο απ. Παύλος τη σημασία της ενότητας; Όπως επισημαίνει, πρέπει να έχουμε «το ίδιο φρόνημα, που ήταν και στον Ιησού Χριστό» (Φιλιπ. 2:5).