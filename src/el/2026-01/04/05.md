---
title:  Ο Νους Του Χριστου
date:  21/01/2026
---

Ο Μοχάμεντ Άλι είπε κάποτε: «Είμαι ο καλύτερος». Τον Αύγουστο του 1963, έξι μήνες πριν κατακτήσει το παγκόσμιο πρωτάθλημα πυγμαχίας βαρέων βαρών, κυκλοφόρησε ένα μουσικό άλμπουμ με τίτλο «Είμαι ο καλύτερος». Ο Άλι, αναμφίβολα, ήταν ένας σπουδαίος αθλητής, αλλά δεν ήταν παράδειγμα προς μίμηση αν κάποιος θέλει να έχει τον νου του Χριστού.

Ο Ιησούς ήταν απολύτως αναμάρτητος. Παρότι «πειράστηκε καθ’ όλα, κατά τη δική μας ομοιότητα» (Εβρ. 4:15), δεν αμάρτησε ποτέ, ούτε καν στη σκέψη. Ωστόσο, στην Εβρ. 5:8 διαβάζουμε ότι, «παρόλο που ήταν Υιός, έμαθε την υπακοή από όσα έπαθε». Η υποταγή του Ιησού στο θέλημα του Πατέρα ήταν πάντοτε τέλεια. Δεν υπήρξε ποτέ στιγμή που να αρνήθηκε να υποταχθεί, κι ας μην ήταν πάντοτε εύκολο.

`Διαβάστε Φιλιπ. 2:5-8. Τι μας λέει ο απ. Παύλος σε αυτά τα τόσο όμορφα και ισχυρά εδάφια; Πώς μπορούμε να εφαρμόσουμε στη δική μας ζωή την αρχή που εκφράζεται εδώ; `

Ο Χριστός, που είναι Θεός και Ίσος με τον Θεό, «κένωσε τον Εαυτό Του, παίρνοντας δούλου μορφή, καθώς έγινε όμοιος με τους ανθρώπους» και επιπλέον «ταπείνωσε τον Εαυτό Του, γινόμενος υπάκουος μέχρι θανάτου, θανάτου μάλιστα σταυρού» (εδ. 7, 8). Όχι μόνο πήρε ανθρώπινη σάρκα, αλλά έγινε δούλος και προσφέρθηκε ως θυσία για τις αμαρτίες μας! Στη Γαλ. 3:13, ο απ. Παύλος λέει ότι «έγινε κατάρα για χάρη μας». Ο Θεός, ο Δημιουργός μας, πέθανε στον σταυρό για να γίνει Λυτρωτής μας. Και για να επιτευχθεί η σωτηρία μας, έπρεπε ο Ίδιος να γίνει κατάρα για χάρη μας.

Πώς μπορούμε να το κατανοήσουμε καλύτερα αυτό και να έχουμε κι εμείς την ίδια προθυμία να ταπεινωθούμε και να θυσιαστούμε για το καλό των άλλων ανθρώπων;

Ο Ιησούς είπε: «Και ο μεγαλύτερος από σας, θα είναι υπηρέτης σας. Και όποιος υψώσει τον εαυτό του, θα ταπεινωθεί· όποιος, όμως, ταπεινώσει τον εαυτό του, θα υψωθεί» (Ματθ. 23:11, 12). Τα λόγια αυτά μας βοηθούν να κατανοήσουμε καλύτερα τα όσα μας λέει ο απ. Παύλος να κάνουμε στη Φιλιπ. 2:5-8, ώστε να μην κάνουμε «τίποτε από αντιζηλία ή κενοδοξία» (Φιλιπ. 2:3).

`ΣΚΕΨΗ: Πώς πρέπει να ανταποκριθούμε σε ό,τι έκανε ο Χριστός για εμάς, όπως περιγράφεται στη Φιλιπ. 2:5-8; Ποια αντίδραση θα μπορούσε να είναι "επαρκής" ή αντάξια αυτού που έχει κάνει ο Χριστός για εμάς, εκτός από το να πέσουμε στα γόνατα και να προσκυνήσουμε; Γιατί είναι τόσο λάθος να πιστεύουμε ότι τα έργα μας μπορούν να προσθέσουν σε όσα έχει ήδη κάνει ο Χριστός για εμάς;`