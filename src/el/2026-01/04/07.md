---
title:  Περαιτερω Μελετη
date:  23/01/2026
---

«Όλη η πατρική αγάπη που έχει περάσει από γενιά σε γενιά μέσα από το κανάλι της καρδιάς των ανθρώπων, όλες οι πηγές τρυφερότητας που έχουν ανοίξει στις ψυχές των ανθρώπων, δεν είναι παρά ένα μικρό ρυάκι στον απέραντο ωκεανό σε σύγκριση με την άπειρη, ανεξάντλητη αγάπη του Θεού. Η γλώσσα δεν μπορεί να την εκφράσει, η πένα δεν μπορεί να την απεικονίσει. Μπορείτε να την συλλογίζεστε κάθε μέρα στη ζωής σας, μπορείτε να ψάχνετε τις Γραφές επιμελώς για να την κατανοήσετε, μπορείτε να επιστρατεύσετε κάθε δύναμη και ικανότητα που σας έχει δώσει ο Θεός στην προσπάθειά σας να κατανοήσετε την αγάπη και τη συμπόνια του ουράνιου Πατέρα, και όμως υπάρχει μια απεραντοσύνη πέρα από αυτήν. Μπορείτε να μελετάτε αυτήν την αγάπη για χρόνια - ωστόσο δεν μπορείτε ποτέ να κατανοήσετε πλήρως το μήκος και το πλάτος, το βάθος και το ύψος της αγάπης του Θεού που έδωσε τον Υιό Του να πεθάνει για τον κόσμο. Η ίδια η αιωνιότητα δεν μπορεί ποτέ να την αποκαλύψει πλήρως. Ωστόσο, καθώς μελετάμε την Αγία Γραφή και συλλογιζόμαστε τη ζωή του Χριστού και το σχέδιο της απολύτρωσης, αυτά τα σπουδαία θέματα θα ξεδιπλώνονται στην κατανόησή μας όλο και περισσότερο.» Ε. Χουάιτ, Testimonies for the Church, τ.5, σ.740.

«Όταν λαμβάνουμε εκπαίδευση, όπως ο Μωυσής στη σχολή του Χριστού, τι θα μάθουμε; Να υπερηφανευόμαστε; Να έχουμε αλαζονική γνώμη για τον εαυτό μας; Όχι βέβαια. Όσο περισσότερο μαθαίνουμε σε αυτό το σχολείο, τόσο περισσότερο θα προοδεύουμε στην πραότητα και την ταπεινοφροσύνη του νου. Δεν πρέπει να νομίζουμε ότι έχουμε μάθει όλα όσα αξίζει να γνωρίζουμε. Πρέπει να αξιοποιούμε με τον καλύτερο τρόπο τα τάλαντα που μας έχει δώσει ο Θεός, ώστε όταν μεταβληθούμε από τη θνητότητα στην αθανασία, να μην αφήσουμε πίσω μας όσα έχουμε διδαχθεί, αλλά να πάρουμε αυτήν τη γνώση μαζί μας στον Ουρανό. Καθόλη τη διάρκεια των ατελείωτων χρόνων της αιωνιότητας, ο Χριστός και το έργο της απολύτρωσης θα είναι το θέμα της μελέτης μας.» Ε. Χουάιτ, Manuscript 36, 1885.

**Ερωτησεις για συζητηση**

`1.	Με ποιους τρόπους βιώσατε την αγάπη του Θεού;`

`2.	Τι ακριβώς σημαίνει ότι ο Ιησούς «έγινε όμοιος με τους ανθρώπους»; (Φιλιπ. 2:7). Συγκρίνετε με Ρωμ. 8:3. Συζητήστε αυτά τα εδάφια υπό το φως του ενός στο άλλο.`

`3.	Ποιες προκλήσεις για ενότητα αντιμετωπίζει η τοπική σας εκκλησία; Όποια κι αν είναι τα προβλήματα, γιατί η προθυμία να είστε ταπεινοί και να μην κάνετε τίποτα από «αντιζηλία ή κενοδοξία (έπαρση)» (Φιλιπ. 2:3), είναι ένα πολύ καλό ξεκίνημα να επεξεργαστείτε τα προβλήματα;`