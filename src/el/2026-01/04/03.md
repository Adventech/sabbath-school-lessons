---
title:  Η Πηγη Της Ενοτητας
date:  19/01/2026
---

Αναλογιστείτε και πάλι την έμφαση που δίνει ο απ. Παύλος στην ενότητα, στη Φιλιπ. 2:2, λέγοντας ουσιαστικά το ίδιο πράγμα με τέσσερις διαφορετικούς τρόπους. Παρατηρήστε επίσης την εστίασή του στον νου, τις σκέψεις και τα συναισθήματα. Ενώ οι θρησκευτικοί ηγέτες είχαν την τάση να δίνουν έμφαση στην εξωτερική συμπεριφορά, ο Ιησούς επικεντρώθηκε στις σκέψεις και τα συναισθήματά μας. Για παράδειγμα, ο πλούσιος νέος άρχοντας ισχυριζόταν ότι ανέκαθεν τηρούσε τον νόμο. Ωστόσο, ο Ιησούς λέγοντάς του να πουλήσει όλα όσα είχε, να τα μοιράσει στους φτωχούς και να Τον ακολουθήσει, δοκίμασε την προσκόλλησή του στα επίγεια πράγματα. Επίσης, ο Ιησούς είπε ότι αυτό που βγαίνει από την καρδιά (ή το μυαλό) είναι αυτό που μολύνει τον άνθρωπο: «από την καρδιά βγαίνουν πονηροί συλλογισμοί, φόνοι, μοιχείες, πορνείες, κλοπές, ψευδομαρτυρίες, βλασφημίες» (Ματθ. 15:19), και «από το περίσσευμα της καρδιάς μιλάει το στόμα» (Ματθ. 12:34).

`Διαβάστε Φιλιπ. 2:3, 4. Ποια πρακτικά βήματα προτρέπει ο απ. Παύλος να γίνουν για την ενότητα στην εκκλησία;`

Τα λόγια του απ. Παύλου απεικονίζουν την ταπεινοφροσύνη: ταπεινότητα του νου, εκτίμηση των άλλων πάνω από τον εαυτό μας, φροντίδα για τα συμφέροντα των άλλων και όχι μόνο για τα δικά μας.

Εύκολο στα λόγια δύσκολο στις πράξεις, σωστά; Αυτές όμως είναι σημαντικές αρχές που πρέπει να έχουμε κατά νου σε όλες τις αλληλεπιδράσεις μας. Σε μια συζήτηση υπάρχει συχνά η τάση να επικεντρωνόμαστε στην απάντησή μας σε ό,τι λέγεται, και όχι στην ακρόαση προκειμένου να κατανοήσουμε τι λέει ο άλλος και να προσπαθήσουμε να δούμε το θέμα από τη δική του οπτική. Οι συγκρούσεις προκύπτουν συνήθως από παρεξηγήσεις που θα μπορούσαν να αποφευχθούν αν απλώς είχε προηγηθεί ακρόαση. Μπορεί να μη συμφωνούμε πάντα, αλλά η ακρόαση και η προσπάθεια κατανόησης της άποψης του άλλου είναι το πρώτο βήμα για την οικοδόμηση της υγιούς επικοινωνίας και της εμπιστοσύνης.

Ο απ. Παύλος λέει να διατηρούμε την ενότητα που προέρχεται από το Άγιο Πνεύμα, «διαμέσου του συνδέσμου της ειρήνης» (Εφεσ. 4:3). Αν υπάρχουν διαμάχες στην εκκλησία, το Άγιο Πνεύμα μπορεί να τις κατευνάσει και να μας φέρει σε ενότητα, δημιουργώντας αρμονία.

Επίσης, στο Εφεσ. 4:13, ο απ. Παύλος μιλάει για την «ενότητα της πίστης, και της επίγνωσης του Yιού του Θεού». Αυτά τα δύο συνδέονται μεταξύ τους. Το να έχουμε την ίδια πίστη, την ίδια κατανόηση των Γραφών που πηγάζει από τη γνώση του Χριστού και των διδασκαλιών Του, είναι ζωτικής σημασίας για να επικρατήσει η ενότητα μεταξύ μας.

`ΣΚΕΨΗ: Τι είδους “θανάτωση” του εαυτού μας θα μας οδηγούσε στο σημείο όπου, πράγματι, θα εκτιμούμε τους άλλους περισσότερο από εμάς; Πώς μπορούμε να το επιτύχουμε αυτό; Πόσο διαφορετικές θα ήταν οι σχέσεις μας αν ζούσαμε όλοι έτσι;`