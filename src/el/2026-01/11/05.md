---
title:  Ο Χαρακτηρας Της Νεας Ζωης
date:  11/03/2026
---

Έχοντας περιγράψει τις κακές συνήθειες και τις αρνητικές ιδιότητες που αφαιρούνται και αποβάλλονται όταν ερχόμαστε στον Χριστό, ο απ. Παύλος προχωρά στα θετικά, σαν μετακίνηση από το σκοτάδι στο φως.

`Διαβάστε Κολ. 3:12-14. Πώς περιγράφονται οι πιστοί και πώς σχετίζεται με τις ιδιότητες που πρέπει να "ντυθούν";`

Όπως το Ισραήλ, που κλήθηκε από τον Θεό να είναι ο ιδιαίτερος λαός Του και να αντανακλά τον χαρακτήρα Του, έτσι και οι πιστοί στον Ιησού είναι οι «εκλεκτοί του Θεού» (Κολ. 3:12). Ωστόσο, δεν ανταποκρίνονται όλοι σε αυτήν την κλήση. Όπως είπε ο Ιησούς, «πολλοί είναι οι καλεσμένοι, λίγοι όμως οι εκλεκτοί» (Ματθ. 22:14, συγκρίνετε με Ματθ. 24:22, 24, 31). Οι αναφορές του απ. Παύλου στους εκλεκτούς έχουν παρόμοιο νόημα (Ρωμ. 8:33, Β’ Τιμ. 2:10). Επίσης, όπως το Ισραήλ, οι πιστοί είναι «άγιοι και αγαπημένοι» του Θεού (Δευτ. 7:6-8). Αυτό το προνόμιο φέρει μαζί του μια σημαντική ευθύνη: «να εξαγγείλετε τις αρετές Εκείνου, ο Οποίος σας κάλεσε από το σκοτάδι στο θαυμαστό Του φως» (Α’ Πέτρ. 2:9). Και αυτό το κάνουμε με τον τρόπο που ζούμε τώρα.

Οι οκτώ ιδιότητες που αναφέρει ο απ. Παύλος είναι: «σπλάχνα οικτιρμών, καλοσύνη, ταπεινοφροσύνη, πραότητα, μακροθυμία· υποφέροντας ο ένας τον άλλον, και συγχωρώντας ο ένας τον άλλον», και «σε όλα τούτα, να ντυθείτε την αγάπη» (Κολ. 3:12-14). Αυτά μπορούν να πηγάζουν μόνο από μια καρδιά ενωμένη με τον Χριστό, επειδή περιγράφουν τον χαρακτήρα Του και τον τρόπο με τον οποίο Εκείνος μας έχει αντιμετωπίσει. Πρέπει να συγχωρούμε τους άλλους όπως και ο Χριστός συγχώρησε εμάς (Κολ. 3:13). Η αγάπη είναι «ο σύνδεσμος της τελειότητας» (Κολ. 3:14), επειδή είναι η αγάπη Του προς εμάς που μας συνδέει μαζί Του και μας δίνει τη δυνατότητα να αγαπάμε πραγματικά τους άλλους (Α’ Ιωάν. 4:11, 12).

Αυτές οι ιδιότητες επηρεάζουν τις σχέσεις μας με δύο τρόπους: Πρώτον, το να δείχνουμε αγάπη, έλεος, καλοσύνη και συγχώρεση προς τους άλλους, ευλογεί εμάς και τους άλλους. Είναι ικανοποιητικό το να αγαπάμε και να ευλογούμε τους άλλους. Οι άνθρωποι συνήθως μας ανταποδίδουν με τον ίδιο τρόπο, και εμείς συνεχίζουμε να λαμβάνουμε το έλεος και τη συγχώρεση του Θεού (Ματθ. 5:7, 6:14). Δεύτερον, και πιο σημαντικό, δοξάζει τον Θεό και μπορεί να ενθαρρύνει τους άλλους να πιστέψουν και να ακολουθήσουν τον Ιησού, επειδή δείχνει τη δύναμη της Θεϊκής χάρης. «Καμία άλλη επιρροή που μπορεί να περιβάλλει την ανθρώπινη ψυχή δεν έχει τέτοια δύναμη όσο η επιρροή μιας ανιδιοτελούς ζωής. Το ισχυρότερο επιχείρημα υπέρ του Ευαγγελίου είναι ένας στοργικός και αξιαγάπητος χριστιανός.» Ε. Χουάιτ, The Ministry of Healing, σ. 470.

`ΣΚΕΨΗ: Πόσο καλά εκπροσωπείτε τον Ιησού με τον τρόπο που συμπεριφέρεστε στους άλλους, ειδικά σε αυτούς που μπορεί να σας φέρονται άσχημα;`