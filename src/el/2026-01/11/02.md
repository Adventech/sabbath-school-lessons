---
title:  Ουρανια Σκεψη
date:  08/03/2026
---

`Διαβάστε Κολ. 3:1-4. Ποια προϋπόθεση αναφέρει ο απ. Παύλος ότι είναι απαραίτητη για να είμαστε ουράνιοι; Τι νομίζετε ότι σημαίνει αυτό;`

Από μια βουνοκορφή, μπορείτε να δείτε το τεράστιο τοπίο που βρίσκεται γύρω σας. Από αμνημονεύτων χρόνων, όσοι αναζητούσαν μια στενότερη εμπειρία με τον Θεό (Ψαλ. 121:1, 2) σύχναζαν στα βουνά. Ακόμα και ανθρώπινα οικοδομήματα σε πυραμιδική μορφή σαν βουνά, τα λεγόμενα ζιγκουράτ, έχουν κατασκευαστεί από ειδωλολάτρες για παρόμοιο σκοπό - να συναντηθούν με τους θεούς τους. Είναι ενδιαφέρον ότι η πόλη Ουρ, την οποία ο Άβραμ κλήθηκε να εγκαταλείψει, διέθετε ένα πολύ μεγάλο ζιγκουράτ ορατό από χιλιόμετρα μακριά. Αλλά η αλλαγή του υψομέτρου κάποιου, δεν θα τον φέρει ποτέ από μόνη της πιο κοντά στον Ουρανό με την πνευματική έννοια. Η ανθρώπινη προσπάθεια δεν θα μπορούσε ποτέ να το επιτύχει.

Αντιθέτως, μόνο μέσω του θαύματος της χάρης, κατά το οποίο πεθάναμε μαζί με τον Χριστό και αναστηθήκαμε μαζί Του [που μεταφορικά απεικονίζεται με το βάπτισμα (Κολ. 2:12, 13)], είναι εφικτό το να πλησιάσουμε τον Ουρανό.

Από την αρχή του κεφ. 3, παρατηρούμε επανειλημμένη έμφαση σε ό,τι είναι επάνω, σε ό,τι υπάρχει στον Ουρανό: «να ζητάτε τα άνω», «όπου είναι ο Xριστός», «να φρονείτε τα άνω», «μαζί με τον Xριστό μέσα στον Θεό», «μαζί Του μέσα σε δόξα» (εδ. 1-4).

Ομολογουμένως, υπάρχουν πολλά στη χριστιανική ζωή που δεν μπορούν να εξηγηθούν. Πώς μπορεί ένα άτομο πραγματικά να "πεθάνει" και να "αναστηθεί" όταν, κατά τα φαινόμενα, είναι το ίδιο άτομο και δεν είχε καμία τέτοια εμπειρία ζωής και θανάτου; Υπάρχουν πολλά που δεν βγάζουν νόημα για τον φυσικό νου, που δεν επηρεάζεται από το Άγιο Πνεύμα. Αλλά με τη βοήθεια του Αγίου Πνεύματος σε εκείνους που φρονούν τα πνευματικά, επειδή έχουν λάβει τη νέα καρδιά που τους υποσχέθηκε ο Θεός, ο θάνατος για την αμαρτία και η ανάσταση μαζί με τον Χριστό είναι πραγματοποιήσιμα.

Παρόλα αυτά, ο απ. Παύλος δίνει τις εντολές αυτές επειδή υπάρχει συνεχής ανάγκη για ανανέωση της πνευματικής ζωής (Β’ Κορ. 4:16). Μπορούμε, πράγματι, εκπέσουμε και να χαθούμε! Δεν είμαστε ποτέ ασφαλείς από τους πειρασμούς σε αυτήν τη ζωή.

Πρέπει λοιπόν να επιλέγουμε καθημερινά «να ζητάμε τα άνω» (εδ. 1). Η αιώνια ζωή μας είναι με ασφάλεια «κρυμμένη μαζί με τον Χριστό μέσα στον Θεό» (εδ. 3), αλλά η εξωτερική έκφραση αυτής της ζωής κάθε άλλο παρά κρυμμένη θα είναι.

`ΣΚΕΨΗ: Πού είναι οι σκέψεις σας συνήθως, στα επουράνια ή στα επίγεια; Αν είναι στα επίγεια, πώς μπορείτε να αλλάξετε την κατεύθυνσή τους;`