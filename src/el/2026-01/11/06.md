---
title:  Ζωντας Τη Νεα Ζωη
date:  12/03/2026
---

Το ενδιαφέρον του απ. Παύλου για την ειρήνη και την αρμονία στην εκκλησία φαίνεται ξεκάθαρα στα τελευταία εδάφια της Κολ. 3. Έχουμε ήδη εξετάσει την ειρήνη του Θεού στο 7ο Μάθημα. Σε αντίθεση με την pax Romana, η ειρήνη του Χριστού δεν είναι μια ειρήνη που επιβάλλεται από έξω, αλλά πρόκειται να μας “κυβερνήσει” από μέσα. Και αυτό μπορεί να συμβεί μόνο αν ο Χριστός έχει τον έλεγχο.

`Διαβάστε Κολ. 3:16, 17. Τι συγκεκριμένα επιτρέπει στον Χριστό να έχει τον έλεγχο και ποιος είναι ο ρόλος της μουσικής σε όλα αυτά;`

Η γλώσσα είναι πολύ περιγραφική. Παρουσιάζει τον λόγο του Χριστού να εγκαθίσταται μέσα μας. Αυτό συμβαίνει όταν διαβάζουμε την Αγία Γραφή με προσοχή για να ακούσουμε και να μάθουμε από τη σοφία του Θεού. Προφανώς, αν και το κείμενο είναι κάπως ασαφές, η μουσική παίζει σημαντικό ρόλο στη διδασκαλία και τη νουθεσία μεταξύ μας (Κολ. 3:16).

Αλλά όχι οποιαδήποτε μουσική. Ο απ. Παύλος χρησιμοποιεί πολύ συγκεκριμένη ορολογία, τόσο εδώ όσο και στην Εφεσ. 5:19: «μιλώντας μεταξύ σας με ψαλμούς και ύμνους και πνευματικές ωδές».

Αν και δεν μπορούμε να είμαστε σίγουροι, φαίνεται ότι εδώ γίνεται διάκριση μεταξύ της υπάρχουσας συλλογής ψαλμών της Παλαιάς Διαθήκης και μιας αυξανόμενης συλλογής ύμνων της Καινής Διαθήκης. «Πνευματικές ωδές» μπορεί να είναι ένας γενικότερος όρος για κάθε ύμνο δοξολογίας που σχετίζεται με την πνευματική ζωή ή τη ζωή της εκκλησίας. Τα λόγια των ύμνων είναι το μέσο για τη διδασκαλία της Βιβλικής αλήθειας και των οδηγιών για τη νέα ζωή του χριστιανού. Πολλοί σπουδαίοι ύμνοι των τελευταίων αιώνων έχουν ισχυρά αναζωογονητικά μηνύματα ελπίδας και βεβαιότητας, τα οποία είναι τόσο αναγκαία σε έναν κόσμο που τόσο εύκολα μας παρασύρει όλους προς τα κάτω.

Η επιρροή της μουσικής είναι ισχυρή. Το παίξιμο της άρπας από τον Δαβίδ είχε καταπραϋντική επίδραση στον βασιλιά Σαούλ (Α’ Σαμ. 16:23). Όταν όμως ο Δαβίδ έγινε ανταγωνιστής του, ο θυμός και η δυσαρέσκεια του Σαούλ αυξήθηκαν (Α’ Σαμ. 18:10, 11). Η ήρεμη κλασική μουσική έχει αποδειχθεί κλινικά ότι μειώνει το άγχος, βελτιστοποιεί τη λειτουργία του εγκεφάλου, αυξάνει τη χαλάρωση, βοηθά στον πόνο και ενισχύει την κοινωνικοποίηση.

Ποιος από εμάς δεν έχει διαπιστώσει την ισχυρή επιρροή που μπορεί να έχει η μουσική, καλή ή κακή, στα συναισθήματα και στις σκέψεις μας; Η μουσική -η σωστή μουσική- μπορεί να είναι πνευματικά ανυψωτική.

`ΣΚΕΨΗ: «Και κάθε τι, ό,τι αν κάνετε… να τα κάνετε στο όνομα του Κυρίου Ιησού» (Κολ. 3:17). Μπορείτε πραγματικά να πείτε ότι το πράττετε αυτό; Αν όχι, πώς μπορείτε να αλλάξετε; Δηλαδή, τι πρέπει να σταματήσετε να κάνετε, αν δεν μπορείτε να το πράξετε στο όνομα του Κυρίου;`