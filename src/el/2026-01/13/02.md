---
title:  Μαθηματα Εξωστρεφειας
date:  22/03/2026
---

Μαθαίνουμε πολλά από τον Παύλο για τη διάδοση του Ευαγγελίου. Τα ταξίδια του κάλυψαν περίπου 21.565 χιλιόμετρα. Αυτό είναι εκπληκτικό, καθώς το μεγαλύτερο μέρος του ταξιδιού το διένυσε με πεζοπορία, ενώ και κάποιο διάστημα βρισκόταν στη φυλακή.

Ο απ. Παύλος πέρασε αρκετό χρόνο σε πόλεις που ήταν εμπορικά κέντρα της εποχής, όπως η Κόρινθος και η Έφεσος, από όπου το μήνυμα μπορούσε να διαδοθεί στη συνέχεια στις πόλεις της ενδοχώρας. Επέστρεφε επίσης σε εκκλησίες που είχε ιδρύσει για να ενισχύσει και να ενθαρρύνει τους νέους πιστούς εκεί. Όταν δεν μπορούσε να επισκεφθεί προσωπικά τις εκκλησίες, έστελνε επιστολές. Με αυτόν τον τρόπο, οι πιστοί γνώριζαν ότι τους θυμόταν και νοιαζόταν γι’ αυτούς.

`Διαβάστε Κολ. 4:7-9 και Εφεσ. 6:21. Πώς περιγράφεται ο Τυχικός και ποιους λόγους δίνει ο απ. Παύλος για να τον στείλει μαζί με τον Ονήσιμο στους Κολοσσαείς; `

Ορισμένα πράγματα είναι καλύτερο να φανερώνονται προφορικά παρά γραπτά. Θα ήταν ενδιαφέρον να μάθουμε ποια νέα μετέφεραν οι δύο άνδρες στους Κολοσσαείς. Αν κρίνουμε από την πρόθεση του απ. Παύλου να τους παρηγορήσουν και να τους ενθαρρύνουν (Κολ. 4:7-9), πιθανώς περιλάμβαναν λεπτομέρειες σχετικά με τις συνθήκες που βρισκόταν ο απ. Παύλος στη φυλακή. Σε κάθε περίπτωση, η επικοινωνία αυτή ήταν επίσης σημαντική ως μέσο διατήρησης των προσωπικών δεσμών που συνδέουν τους πιστούς μεταξύ τους.

Ο Τυχικός, ήταν σαφώς ένας έμπιστος απεσταλμένος. Περιγράφεται ως «πιστός διάκονος και σύνδουλος εν Kυρίω» και ήταν ο ένας από τους δύο άνδρες από την Ασία που επέλεξε ο απ. Παύλος (Πράξ. 20:4) για να τον συνοδεύσει στο ταξίδι του με τον έρανο για τους άπορους πιστούς στην Ιερουσαλήμ. Ήταν επίσης μαζί με τον απ. Παύλο κατά τη διάρκεια της δεύτερης φυλάκισής του στη Ρώμη, απ’ όπου στάλθηκε στην Έφεσο για να ενισχύσει το έργο εκεί (Β’ Τιμ. 4:12). Ο απ. Παύλος σκέφτηκε επίσης να τον στείλει στον Τίτο, στην Κρήτη (Τίτ. 3:12). Τον συνόδευε ο Ονήσιμος, τον οποίο ο απ. Παύλος είχε προσηλυτίσει στη Ρώμη και τον περιγράφει ως πιστό.

Φαίνεται ότι ο απ. Παύλος ήθελε επίσης να μάθει για τις συνθήκες των πιστών στις Κολοσσές. Δεν θα ήταν δύσκολο να του στείλουν πίσω μήνυμα μέσω του ίδιου του Τυχικού. Αυτός ήταν άλλος ένας τρόπος με τον οποίο ο απ. Παύλος, παρότι δεν είχε επισκεφθεί προσωπικά την εκκλησία, μετέφερε την αγάπη και το ενδιαφέρον του για τους πιστούς εκεί και πώς τους ενδυνάμωσε στην πίστη ώστε να μπορέσουν να επεκταθούν σε άλλους.

`ΣΚΕΨΗ: Πώς αυτά τα προσωπικά στοιχεία στις επιστολές του απ. Παύλου όχι μόνο δείχνουν την ανθρωπιά του, αλλά επιβεβαιώνουν την εγκυρότητα της διακονίας του;`