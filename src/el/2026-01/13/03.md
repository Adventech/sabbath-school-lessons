---
title:  Συνδεσιμοτητα Εκκλησιας
date:  23/03/2026
---

Σε έναν κόσμο που συνδέεται μέσω του διαδικτύου, των μέσων κοινωνικής δικτύωσης και αμέτρητων συσκευών, είναι δύσκολο να φανταστεί κανείς την πρόκληση που αντιμετώπισε ο απ. Παύλος βοηθώντας τις εκκλησίες να νιώσουν ότι είναι μέρος κάτι μεγαλύτερου από τις τοπικές τους εκκλησιαστικές κοινότητες.

`Διαβάστε Κολ. 4:10, 11. Εκτός από την αποστολή των νέων και από τις δύο πλευρές μέσω απεσταλμένων (Κολ. 4:7-9), με ποιους άλλους τρόπους ενθάρρυνε ο απ. Παύλος τη συνδεσιμότητα μεταξύ τους; Λαμβάνοντας υπόψη ορισμένα από τα προβλήματα που έθιξε ο απ. Παύλος σε αυτήν την επιστολή, ποιο μήνυμα θα μπορούσε να μεταφερθεί μέσω αυτών των χαιρετισμών;`

Με αυτούς τους χαιρετισμούς, ο απ. Παύλος δημιουργεί και ενισχύει τη σύνδεση μεταξύ των πιστών. Εδώ μαθαίνουμε ότι ο Μάρκος ήταν ξάδελφος του Βαρνάβα. Ο απ. Παύλος ανοίγει έτσι τον δρόμο για την πιθανή επίσκεψη του Μάρκου στις Κολοσσές. Ο Αρίσταρχος περιγράφεται κυριολεκτικά ως «συναιχμάλωτος», δηλαδή ήταν φυλακισμένος μαζί με τον απ. Παύλο. Ήταν και οι δύο στρατιώτες με «την πανοπλία του Θεού» (Εφεσ. 6:10, 11), αγωνιζόμενοι να απελευθερώσουν τους αιχμαλώτους του Σατανά για υπηρεσία στη βασιλεία του Θεού (Β’ Τιμ. 2:1-4). Ο Ιησούς/Ιούστος (ιουδαϊκό και ρωμαϊκό όνομα που ακούγεται πολύ παρόμοιο όπως το Σαύλος/Παύλος) τους συστήνεται επίσης ως αξιόπιστος συνεργάτης στο Ευαγγέλιο.

Ο απ. Παύλος επισημαίνει ότι ο Αρίσταρχος, ο Μάρκος και ο Ιούστος είναι Ιουδαίοι πιστοί («από την περιτομή»). Στη συνέχεια αναφέρει τρεις εθνικούς: τον Επαφρά, τον Λουκά και τον Δημά (Κολ. 4:12-14). Είναι σημαντικό ότι, παρά τις κάποιες εντάσεις στην εκκλησία μεταξύ Ιουδαίων και Εθνικών, αυτοί οι συνεργάτες είναι σε θέση να εργαστούν αποτελεσματικά και αρμονικά ενωμένοι. Λέγοντας όμως «αυτοί είναι οι μόνοι συνεργοί μου», ο απ. Παύλος φαίνεται να υπονοεί κάποια απογοήτευση που δεν του συμπαραστάθηκαν περισσότεροι Ιουδαίοι χριστιανοί στα βάσανά του. Παρόλα αυτά, είναι σημαντικό ότι αυτή τη στιγμή, ο Ιωάννης Μάρκος, ο οποίος μερικά χρόνια πριν είχε εγκαταλείψει τον απ. Παύλο και τον Βαρνάβα κατά τη διάρκεια του πρώτου ιεραποστολικού τους ταξιδιού (Πράξ. 13:13), αποδεικνύεται όχι μόνο πιστός αλλά και "ανακούφιση" για τον απ. Παύλο (Πράξ. 15 :36-40).

Οι απειλές κατά της ενότητας δεν είναι κάτι καινούργιο. Τα τελευταία χρόνια, η Χριστιανική Εκκλησία των Αντβεντιστών της Εβδόμης Ημέρας έχει υποστεί βαθιές αλλαγές, καθώς έχει εξαπλωθεί παγκοσμίως, και δυνάμεις έχουν σφυροκοπήσει την ενότητά της. Αυτή η πίεση στην ενότητα μπορεί να γίνει αισθητή σε κάθε επίπεδο της εκκλησίας.

`ΣΚΕΨΗ: Πώς μπορείτε, στην τοπική σας εκκλησία, να εργαστείτε για να μειώσετε τα πράγματα που απειλούν την ενότητά μας; Ποιες είναι αυτές οι εντάσεις σε τοπικό επίπεδο και τι μπορεί να γίνει γι' αυτές;`