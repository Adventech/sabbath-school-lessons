---
title:  «Σταθειτε Τελειοι Και Πληρεις»
date:  24/03/2026
---

Η ζωή και η διακονία του απ. Παύλου, καθώς και των συνεργατών του και των άλλων αποστόλων, αποτελούν παράδειγμα εστίασης στον σκοπό (Φιλιπ. 3:13, 14). Τα αποτελέσματα μιλούν από μόνα τους - το Ευαγγέλιο διαδόθηκε ταχύτατα σε ολόκληρη τη Ρωμαϊκή Αυτοκρατορία και πέρα από αυτήν (Κολ. 1:23). Η ίδια εστίαση χρειάζεται και σήμερα.

`Διαβάστε Κολ. 4:12, 13. Ποιος σκοπός περιγράφεται και πώς θα επιτευχθεί;`

Όπως αναφέραμε σε προηγούμενο μάθημα, ο Επαφράς ήταν πιθανόν καθοριστικός παράγοντας στη διάδοση του Ευαγγελίου στις Κολοσσές και στις κοντινές πόλεις, Λαοδίκεια και Ιεράπολη. Οι χαιρετισμοί και οι προσευχές του για αυτές τις εκκλησίες ήταν αναμφίβολα πολύ ενθαρρυντικές για τους πιστούς εκεί. Οι προσευχές του Επαφρά επικεντρώνονταν ξεκάθαρα στο να σταθούν οι Κολοσσαείς «τέλειοι και πλήρεις σε κάθε θέλημα του Θεού» (Κολ. 4:12). Ας εξετάσουμε πιο προσεκτικά τα διάφορα μέρη αυτής της προσευχής.

«Σταθείτε»: Η λέξη σημαίνει να στέκεστε σταθεροί και αμετακίνητοι, κάτι που είναι δυνατό μόνο αν είστε «θεμελιωμένοι και στερεοί» στην πίστη και σίγουροι για την αλήθεια του Ευαγγελίου (Κολ. 1:23). Η ίδια λέξη χρησιμοποιείται αρκετές φορές από τον απ. Παύλο σε σχέση με τη μάχη «ενάντια στις μεθοδείες του Διαβόλου» (Εφεσ. 6:11) και την αντίσταση στις δυνάμεις του σκότους μέσω της Θεϊκής δύναμης, φορόντας «την πανοπλία του Θεού» (Εφεσ. 6:10-18 δείτε και Β’ Τιμ. 2:19).

«Τέλειοι»: Η λέξη αναφέρεται στην τελειότητα του χαρακτήρα που βρίσκει την απόλυτη έκφρασή της στη θυσιαστική αγάπη (Ματθ. 5:44, 48) από εκείνους που δεν θα ισχυριστούν ποτέ ότι «το έχω αποκτήσει» (Φιλιπ. 3:12-15).

«Πλήρεις»: Αυτή η ισχυρή λέξη σημαίνει εντελώς ή ολοκληρωτικά – στο απόλυτο μέτρο. Ο Αβραάμ ήταν απόλυτα πεπεισμένος ότι ο Θεός θα έκανε αυτό που υποσχέθηκε, κι ας ήταν ανθρωπίνως αδύνατο (Ρωμ. 4:21). Ο απ. Παύλος ενισχύθηκε από τον Κύριο, ώστε το κήρυγμα «να διακηρυχθεί πλήρως» μέσω αυτού (Β’ Τιμ. 4:17).

«Όλο το θέλημα του Θεού»: Ο απ. Παύλος προσευχόταν να γεμίσουν οι Κολοσσαείς με γνώση του θελήματος του Θεού, να περπατούν «αντάξια στον Κύριο, ευαρεστώντας σε όλα» (Κολ. 1:9, 10) μέσω «της κυριαρχικής εξουσίας της δόξας Του» (Κολ. 1:11).