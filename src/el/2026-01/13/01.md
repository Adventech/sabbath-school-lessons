---
title:  Σταθειτε Τελειοι Και Πληρεις Σε Καθε Θελημα Του Θεου
date:  21/03/2026
---

> <p>Εδαφιο Μνημης</p>
> «Σε όλα να ευχαριστείτε· επειδή, αυτό είναι το θέλημα του Θεού σε σας εν Χριστώ Ιησού» Α’ Θεσσαλονικείς 5:18.

### Για τη μελέτη αυτής της εβδομάδας, διαβάστε
Κολ. 4:7-18, Εφεσ. 6:21, Πράξ. 15:36-40, Β’ Τιμ. 4:10, 11, Β’ Πέτρ. 3:10-14, Ησ. 60:1-3.

Αυτό το τελευταίο μέρος της προς Κολοσσαείς επιστολής αποκαλύπτει το ευρύτερο δίκτυο συνεργατών του απ. Παύλου. Οι Πράξεις των Αποστόλων τον δείχνουν να συνεργάζεται πρώτα με τον Βαρνάβα και έπειτα με τον Σίλα, ενώ στη συνέχεια δίνουν μια επισκόπηση των τριών ιεραποστολικών του ταξιδιών.

Αυτή την εβδομάδα θα εξετάσουμε την ιεραποστολική στρατηγική του απ. Παύλου, η οποία περιελάμβανε την πολύ αποτελεσματική χρήση χρόνου και πόρων για την προσέγγιση των μεγάλων κέντρων της Ρωμαϊκής Αυτοκρατορίας, καθώς και την εκπαίδευση πολλά υποσχόμενων εργατών προκειμένου να φτάσουν στις πόλεις και τις κωμοπόλεις που ο απ. Παύλος δεν θα επισκεπτόταν, όπως οι Κολοσσές, η Λαοδίκεια και η Ιεράπολη.

Μέσω προσωπικών επισκέψεων κατά τη διάρκεια των ταξιδιών του και, ιδιαίτερα ως φυλακισμένος, μέσω των επιστολών του, ο απ. Παύλος συνέδεε συνεχώς ανθρώπους και εκκλησίες. Αναγνώριζε ότι η επιτυχία της αποστολής του Ευαγγελίου εξαρτιόταν από τη συνεργασία όλων - Ιουδαίων και Εθνικών Χριστιανών, ανδρών και γυναικών, ανθρώπων όπως ο Τυχικός, ο Αρίσταρχος, ο Ιούστος, ο Επαφράς, ο Λουκάς και ο Νυμφάς. Είναι ενδιαφέρον επίσης το ότι διαβάζουμε για μια επιστολή που έγραψε προς τη Λαοδίκεια, η οποία δεν έχει διασωθεί σε εμάς. Ο απ. Παύλος περικλείει πολλά σε αυτά τα τελευταία εδάφια, συμπεριλαμβανομένης μιας προσωπικής προτροπής προς έναν άνδρα που ονομάζεται Άρχιππος. Έκανε ό,τι ήταν δυνατόν για να ενισχύσει τις εκκλησίες όσο μπορούσε ακόμα.