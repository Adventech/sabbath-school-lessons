---
title:  Περαιτερω Μελετη
date:  27/03/2026
---

«Η ψυχή που παραδίδεται στον Χριστό, γίνεται δικό Του φρούριο, το οποίο Αυτός εξουσιάζει μέσα σε έναν επαναστατημένο κόσμο, και δεν έχει σκοπό να αφήσει άλλη δύναμη να το εξουσιάσει, εκτός από τη δική Του. Η ψυχή που με αυτόν τον τρόπο εξουσιάζεται από παράγοντες του Ουρανού, γίνεται απόρθητη στις επιθέσεις του Σατανά. Αλλά αν δεν παραδοθούμε στον έλεγχο του Χριστού, θα υποβληθούμε στον έλεγχο του πονηρού. Αναπόφευκτα θα βρισκόμαστε κάτω από την εξουσία του ενός ή του άλλου – των δύο μεγάλων δυνάμεων που αγωνίζονται για την κυριαρχία του κόσμου. Δεν είναι ανάγκη να εκλέξουμε σκόπιμα να υπηρετήσουμε τη βασιλεία του σκότους για να βρεθούμε κάτω από την κυριαρχία της. Φθάνει μόνο να αμελήσουμε να συμμαχήσουμε με τη βασιλεία του φωτός. Όταν δε συνεργαζόμαστε με τα ουράνια όργανα, ο Σατανάς θα καταλάβει την καρδιά και θα την κάνει κατοικητηριό του. Η μόνη υπεράσπισή μας εναντίον του κακού είναι η παραμονή του Χριστού στην καρδιά μας και η πίστη στη δικαιοσύνη Του. Αν δε συνδεθούμε ζωτικά με τον Θεό, δεν μπορούμε να αντισταθούμε στα ανίερα αποτελέσματα της φιλαυτίας, της αυτοεπιείκειας και του πειρασμού να αμαρτήσουμε. Μπορεί να εγκαταλείψουμε πολλές κακές συνήθειες, μπορεί για ένα διάστημα να απομακρυνθούμε από το Σατανά. Αλλά χωρίς ζωτική ένωση με τον Θεό, χωρίς συνεχή παραχώρησή μας σε Αυτόν, θα νικηθούμε. Χωρίς την προσωπική γνωριμία με τον Χριστό και τη συνεχή επικοινωνία με Αυτόν, θα περιέλθουμε στο έλεος του εχθρού, και θα καταλήξουμε να εκτελούμε τα προστάγματά του.» Ζ.Χ. σελ. 296, 297.

**Ερωτησεις για συζητηση**

`1.	Κοιτάξτε το παραπάνω απόσπασμα της Ε. Χουάιτ. Ναι, υπάρχουν μόνο δύο πλευρές στη Μεγάλη Διαμάχη και αν δεν επιλέξουμε συνειδητά τον Χριστό, είμαστε με την πλευρά του Σατανά (Λουκ. 11:23). Μπορεί να μη μας αρέσει αυτή η ιδέα, αλλά ο Θεός δεν έχει καμία υποχρέωση να κάνει τις αλήθειες Του δημοφιλείς για να μας αρέσουν και να τις αποδεχτούμε. Τι σας λέει αυτή η πραγματικότητα για το πόσο κρίσιμη είναι πραγματικά η παράδοση της θέλησής σας στον Χριστό;`

`2.	Διαβάστε την Αποκ. 14:14-16. Η πρώιμη βροχή της Πεντηκοστής επέτρεψε στον σπόρο του Ευαγγελίου να βλαστήσει και να αναπτυχθεί, ενώ η όψιμη βροχή προετοιμάζει τη γη για την τελική συγκομιδή. Πώς σχετίζεται το Αποκ. 14:12 με αυτήν την προσδοκία;`

`3.	Ποιοι είναι οι διάφοροι τρόποι με τους οποίους εμείς, ως εκκλησία στο σύνολό της και ως μεμονωμένοι πιστοί, επηρεαζόμαστε από την κουλτούρα και τον κόσμο γύρω μας; Πώς μπορούμε να προστατευτούμε από τις αρνητικές επιρροές του κόσμου, οι οποίες αποτελούσαν πάντοτε πρόβλημα για τον λαό του Θεού σε κάθε εποχή;`