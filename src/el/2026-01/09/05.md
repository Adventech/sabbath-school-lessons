---
title:  Το Μυστηριο Του Θεου Αποκαλυπτεται
date:  25/02/2026
---

`Διαβάστε Κολ. 1:26, 27. Ο απ. Παύλος μιλάει δύο φορές για «το μυστήριο». Ποιο μυστήριο;`

Σε άλλο σημείο, ο απ. Παύλος αναφέρεται στο μυστήριο του Θεού, το οποίο είναι ο αιώνιος σκοπός του Θεού που «προόρισε πριν από τους αιώνες προς δική μας δόξα» (Α’ Κορ. 2:7) και αποκαλύπτεται μέσω του σχεδίου της σωτηρίας. Ο απ. Πέτρος μιλάει γι’ αυτήν την αλήθεια ως κάτι που οι προφήτες πρόβλεψαν και «στα οποία οι άγγελοι, σκύβοντας με ενδιαφέρον, επιθυμούν να εμβαθύνουν» (Α’ Πέτρ. 1:10-12). Είχε σχεδιαστεί «πριν από τη δημιουργία του κόσμου» (Α’ Πέτρ. 1:20) και «το οποίο από αιώνιους χρόνους είχε μεν παραμείνει σε σιγή» (Ρωμ. 16:25). Ωστόσο, μέσω της ζωής, του θανάτου και της ανάστασης του Χριστού, αυτό το μυστήριο αποκαλύφθηκε (Β’ Κορ. 3:14).

**Πώς οι ακόλουθες αναφορές στο μυστήριο του Θεού φωτίζουν διάφορες πτυχές του σχεδίου της σωτηρίας;**

`Εφεσ. 1:7-10`

`Εφεσ. 3:3-6`

Τελικά, «τα πάντα» στον Ουρανό και στη γη θα συγκεντρωθούν σε μια πλήρη ενότητα εν Χριστώ. Αυτό ήταν το επίκεντρο της προσευχής του Χριστού στο Ιωάν. 17. Το πώς ακριβώς θα συνέβαινε αυτό ήταν ένα μυστήριο που έχει πλέον αποκαλυφθεί μέσω του Ευαγγελίου.

Το γιατί ο Θεός μάς αγαπάει τόσο πολύ ώστε να δώσει τον Ιησού, τον ανεκτίμητο θησαυρό του Ουρανού, για τη σωτηρία μας, θα είναι η μελέτη μας σε όλη την αιωνιότητα. Ξέρουμε όμως ότι ο Χριστός «πέθανε για χάρη όλων, ώστε αυτοί που ζουν, να μη ζουν πλέον για τον εαυτό τους, αλλά γι’ Αυτόν που πέθανε και αναστήθηκε για χάρη τους.» (Β’ Κορ. 5:15). Ως αποτέλεσμα, όλοι όσοι πιστεύουν στον Χριστό, τόσο οι Ιουδαίοι όσο και τα έθνη, μοιράζονται εξίσου τις υποσχέσεις του Θεού μέσω του Ευαγγελίου και έχουν ενωθεί σε ένα σώμα, την εκκλησία.

«Ο Χριστός μέσα σας» (Κολ. 1:27) αναφέρεται στην κατοικία του Χριστού στην καρδιά μέσω της πίστης (Εφεσ. 3:17, Γαλ. 2:20). Αυτή η πνευματική ένωση με τον Χριστό δίνει τη δυνατότητα στους πιστούς ακόμη και τώρα να κάθονται μαζί Του στα επουράνια (Εφεσ. 2:6) και να γεύονται «τις δυνάμεις του μέλλοντα αιώνα» (Εβρ. 6:5). Μέσω της παρουσίας του Χριστού στη ζωή μας, Εκείνος έχει ήδη αρχίσει να μας ενώνει με τον Ουρανό. Είναι το Ευαγγέλιο που ενεργεί στις καρδιές των πιστών που «μας έκανε άξιους της μερίδας του κλήρου των αγίων μέσα στο φως» (Κολ. 1:12).