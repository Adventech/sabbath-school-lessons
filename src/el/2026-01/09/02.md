---
title:  Συμφιλιωμενοι – Χωρις Ψεγαδι Και Κατηγορια
date:  22/02/2026
---

`Διαβάστε Κολ. 1:21, 22. Σε τι αναφέρεται ο απ. Παύλος με την αναφορά του στην αποξένωση και την εχθρότητα; Και ποιο είναι το αναμενόμενο τελικό αποτέλεσμα του θανάτου του Χριστού; (Εφεσ. 5:27)`

Ο απ. Παύλος απεικονίζει τη σκοτεινή εικόνα της ανθρωπότητας δίχως τη δικαιοσύνη του Χριστού. Και ποιος σήμερα, σχεδόν δύο χιλιάδες χρόνια αργότερα, θα μπορούσε να διαφωνήσει με αυτό το συναίσθημα; Κάποιος είπε ότι η μοναδική χριστιανική διδασκαλία που δεν χρειάζεται πίστη για να γίνει αποδεκτή είναι το ότι οι άνθρωποι είναι αμαρτωλοί.

Μετά την είσοδο της αμαρτίας, ωστόσο, ο Θεός ανέλαβε την πρωτοβουλία να μας συμφιλιώσει με τον Εαυτό Του, όσο κακοί κι αν είμαστε. Δηλαδή, από την αρχή, ο Θεός εργάστηκε για να λύσει το πρόβλημα της αμαρτίας, ακόμη και αν η μοναδική λύση ήταν ο δικός Του σταυρικός θάνατος.

Στην Εδέμ, φώναξε στον Αδάμ, το αριστούργημα της δημιουργίας Του, «Πού είσαι;» (Γέν. 3:9). Και σήμερα, συνεχίζει να αναζητά το μοναδικό χαμένο πρόβατό Του - εμάς. Μας αναζητά έναν προς έναν. Έχει ένα τέλειο σχέδιο για να μας προσεγγίσει, εφαρμόζοντας την πρωταρχική υπόσχεση του Ευαγγελίου στη Γέν. 3:15, θέτοντας εχθρότητα ανάμεσα σε εμάς και τον Σατανά.

Μερικές φορές το Ευαγγέλιο γίνεται τόσο περίπλοκο και θεωρητικό που δεν έχει πρακτικό νόημα για τη ζωή στον  21ο αιώνα. Αλλά στην πραγματικότητα είναι αρκετά απλό και ακριβές.

Το Ευαγγέλιο έχει τρία μέρη:

- Επειδή είμαστε ανήμποροι να σωθούμε, ο Ιησούς ήρθε και πέθανε για τις αμαρτίες μας (Ρωμ. 5:6-8.)
- Αποδεχόμενοι τον θάνατό Του ως δικό μας μέσω της πίστης, της μετάνοιας και του βαπτίσματος, δικαιωνόμαστε και ελευθερωνόμαστε από την καταδίκη της αμαρτίας (Ρωμ. 5:9-11, 6:6, 7).
- Η ζωή που ζούμε τώρα είναι το αποτέλεσμα της ένωσής μας με τον Χριστό, της εμπειρίας της αναδημιουργικής Του δύναμης και της ζωής Του μέσα μας (Β’ Κορ. 5:17-21, Γαλ. 2:20).

Αυτά δεν είναι απαραίτητα ξεχωριστά βήματα ή γεγονότα. Μπορούν να συμβούν όλα μαζί, μόλις είμαστε έτοιμοι να δεχτούμε τον Ιησού στη ζωή μας. Και μπορούν να ανανεώνονται κάθε μέρα, καθώς παραδινόμαστε σ’ Αυτόν κάθε πρωί. Ανεξάρτητα από τον τρόπο με τον οποίο ο καθένας από εμάς έχει βιώσει το σωτήριο έργο του Χριστού στη ζωή του, το θεμέλιο βασίζεται πάντα στον θάνατο του Ιησού. Σε αυτόν πρέπει πάντα να επιστρέφουμε.

`ΣΚΕΨΗ: Κοιτώντας ενδόμυχα τον εαυτό σας και τον χαρακτήρα σας, τι βλέπετε για την ανάγκη σας για τον Σταυρό;`