---
title:  Το Αιωνιο Σχεδιο Του Θεου
date:  24/02/2026
---

`Διαβάστε Κολ. 1:24, 25. Τι λέει ο απ. Παύλος για τα βάσανά του για χάρη του Χριστού;`

Αν και ο απ. Παύλος έγραψε την προς Κολοσσαείς επιστολή ενώ βρισκόταν σε κατ’ οίκον περιορισμό στη Ρώμη, ίσως το μεγαλύτερο μαρτύριό του ήταν το γεγονός ότι δεν μπορούσε να εργάζεται εντατικά από τόπο σε τόπο και από σπίτι σε σπίτι, όπως και προηγουμένως (Πράξ. 20:20). Αυτές οι θλίψεις και τα βάσανα για τα οποία ο Χριστός είχε προειδοποιήσει (Ματθ. 24:9, Ιωάν. 16:33), «δεν είναι άξια να συγκριθούν με τη δόξα που πρόκειται να αποκαλυφθεί σε μας» (Ρωμ. 8:18). Στην ευρύτερη εικόνα, ο απ. Παύλος – όπως είχε γράψει στους Χριστιανούς στους Φιλίππους και τώρα γράφει στους Κολοσσαείς – χαίρεται για τα παθήματά του, τα οποία είναι προς όφελός τους (Κολ. 1:24).

Ο απ. Παύλος μπορεί να είναι στη φυλακή, αλλά «ο λόγος του Θεού δεν δεσμεύεται» (Β’ Τιμ. 2:9). Ενώ βρισκόταν σ' αυτόν τον εγκλεισμό, γράφτηκαν επίσης οι επιστολές του προς Φιλιππησίους, Εφεσίους και Φιλήμονα. Μετά την απελευθέρωσή του, ο Θεός τον ενέπνευσε να γράψει τις σημαντικές συμβουλές που βρίσκονται στις Α’ Τιμοθέου και Τίτου επιστολές. Στη συνέχεια, κατά τη διάρκεια της τελευταίας φυλάκισής του σε μια ρωμαϊκή φυλακή, έγραψε τη Β’ Τιμοθέου. Εν ολίγοις, αυτά τα τελευταία χρόνια έδωσαν στον απ. Παύλο την ευκαιρία να γράψει ένα σημαντικό τμήμα της Καινής Διαθήκης, το οποίο πιθανώς περιελάμβανε και την προς Εβραίους επιστολή.

Το αιώνιο σχέδιο του Θεού προέβλεπε όλα αυτά και ακόμη περισσότερα. Η λέξη «οικονομία» που χρησιμοποιεί ο απ. Παύλος στην Κολ. 1:25, αφορά τη διαχείριση και αναφέρεται στον «τρόπο με τον οποίο ο Θεός διευθετεί τα πράγματα.» Luke Timothy Johnson, The First and Second Letters to Timothy, σ. 164. Αυτό περιλάμβανε και την αποστολικότητα του απ. Παύλου. Αλλά με μια ευρύτερη έννοια, περιλαμβάνει όλες τις διατάξεις που έχει κάνει ο Θεός στο σχέδιο της σωτηρίας. Η διακονία του απ. Παύλου, των άλλων αποστόλων, ακόμη και των προφητών της Παλαιάς Διαθήκης (Εφεσ. 2:20, 3:5), καθώς και του Μωυσή, σχεδιάστηκαν για να εκπληρώσουν το κήρυγμα του λόγου του Θεού (Κολ. 1:25), όλα σε σχέση με αυτό το Θεϊκό σχέδιο.

Αν και θα εξετάσουμε πιο προσεκτικά αυτό το θέμα στην αυριανή μελέτη, είναι χρήσιμο σε αυτό το σημείο να παρατηρήσουμε ότι ο απ. Παύλος αναγνώρισε τη διακονία του ως ένα μικρό μέρος ενός πολύ μεγαλύτερου, μακρόπνοου Θεϊκού σχεδίου που άρχισε να υλοποιείται «από καταβολής κόσμου» (Ματ. 13:35, Εφεσ. 1:4).

`ΣΚΕΨΗ: Αναλογιστείτε τη δική σας ζωή. Πώς θα μπορούσαν οι αποφάσεις που παίρνετε (μικρές και μεγάλες) να ενταχθούν στο ευρύτερο σχέδιο του Θεού; Μπορούμε πραγματικά να γνωρίζουμε αν μια απόφαση είναι στην πραγματικότητα "μικρή"; Πώς μπορεί να έχει μεγαλύτερες προεκτάσεις που θα γίνουν αντιληπτές αργότερα μόνο;`