---
title:  Αν Συνεχισετε Στην Πιστη
date:  23/02/2026
---

`Διαβάστε την Κολ. 1:23. Τι εννοεί ο απ. Παύλος με το «αν επιμένετε στην πίστη, θεμελιωμένοι και στερεοί»; (Κολ. 2:5, Εφεσ. 3:17).`

Ο απ. Παύλος ενθαρρύνει τους Κολοσσαείς με τη σκέψη ότι, πράγματι, θα συνεχίσουν στην πίστη. Όπως αναφέρει, έχει ήδη δει αποδείξεις της πίστης και της σταθερότητάς τους (Κολ. 2:5). Παρόλα αυτά, η ελπίδα τους εξακολουθεί να εξαρτάται από το αν επιμένουν στην πίστη, θεμελιωμένοι και σταθεροί.

Αυτή η ιδέα της επιμονής, χρησιμοποιείται για τους γραμματείς και τους Φαρισαίους που συνέχισαν να απαιτούν από τον Ιησού μια απάντηση για το τι έπρεπε να γίνει με τη γυναίκα που πιάστηκε σε μοιχεία (Ιωάν. 8:7). Χρησιμοποιείται για τον απ. Πέτρο που συνέχισε να χτυπάει την πόρτα αφού η Ρόδη αναγνώρισε τη φωνή του, αλλά την άφησε κλειδωμένη και έτρεξε μέσα για να το πει στους άλλους πιστούς (Πράξ. 12:16). Χρησιμοποιείται επίσης από τον απ. Παύλο, ο οποίος ενθαρρύνει τον Τιμόθεο να παραμείνει πιστός στις δογματικές και πρακτικές οδηγίες που του έχει δώσει (Α’ Τιμ. 4:16). Έτσι, στο Κολ. 1:23, ο απ. Παύλος ενθαρρύνει τους αναγνώστες του να συνεχίσουν να πιστεύουν και να εμπιστεύονται τον Θεό.

Όπως θα δούμε στο μάθημα της επόμενης εβδομάδας, ο απ. Παύλος ανησυχεί ότι οι Κολοσσαείς μπορεί να κυνηγήσουν τρόπους σωτηρίας που βασίζονται στον άνθρωπο, αντί να παραμείνουν σταθεροί στην ελπίδα που προσφέρει το Ευαγγέλιο (Κολ. 2:8, 20-22). Η λέξη «θεμελιωμένοι» αναφέρεται στο ότι έχουμε θέσει ένα στέρεο θεμέλιο πίστης και αγάπης βασισμένο στον Λόγο του Θεού (Ματθ. 7:25, Εφεσ. 2:20, 3:17).

Κατ’ επέκταση, η λέξη «στερεοί» αναφέρεται στο «χωρίς να μετακινείστε από την ελπίδα του ευαγγελίου» (Κολ. 1:23). Η ίδια λέξη χρησιμοποιείται στην Α’ Κορ. 15:58: «να γίνεστε στερεοί, αμετακίνητοι, περισσεύοντας πάντοτε στο έργο του Kυρίου, γνωρίζοντας ότι ο κόπος σας δεν είναι μάταιος εν Kυρίω».

Εδώ, ο απ. Παύλος λέει κάτι εντελώς διαφορετικό και αντίθετο με την κοινή πεποίθηση του “μια φορά σωσμένος, πάντοτε σωσμένος”.

`ΣΚΕΨΗ: Ποια είναι η δική σας εμπειρία σχετικά με το να μένετε στέρεοι στην πίστη; Γιατί είναι σημαντικό να συνεχίσετε να κάνετε συνειδητά την επιλογή να παραμείνετε στέρεοι; Τι θα συμβεί αν δεν το κάνετε;`