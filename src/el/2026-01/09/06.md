---
title:  Η Δυναμη Του Ευαγγελιου
date:  26/02/2026
---

`Διαβάστε Κολ. 1:28, 29. Σε τι εστιάζει ο απ. Παύλος; Γιατί το «κάθε» επαναλαμβάνεται τόσες φορές;`

Το επίκεντρο του κηρύγματος του απ. Παύλου ήταν ο Εσταυρωμένος Χριστός (Α’Κορ. 1:23). Σύμφωνα με το Εφεσ. 5:27, ο σκοπός της θυσίας του Χριστού είναι «για να την παραστήσει στον Εαυτό Του εκκλησία ένδοξη, χωρίς να έχει κάποια κηλίδα ή ρυτίδα ή κάτι παρόμοιο μ’ αυτά, αλλά για να είναι αγία και χωρίς ψεγάδι». Έτσι, ο στόχος του ευαγγελικού κηρύγματος του απ. Παύλου είναι «να παραστήσουμε κάθε άνθρωπο τέλειον εν Χριστώ Iησού» (Κολ. 1:28). Αυτό το επιτυγχάνει διδάσκοντας και προειδοποιώντας. Διδάσκοντας τη χριστιανική διδασκαλία και την εφαρμογή των αρχών της (Β’Θεσ. 2:15, Α’Τιμ. 4:11, 5:7, Τίτ. 1:9) και προειδοποιώντας για τις συνέπειες της απόρριψης του Ευαγγελίου και για τους κινδύνους των ψευδοδιδασκάλων (Πράξ. 20:29-31, Ρωμ. 16:17).

Έτσι τελειοποιούμαστε ως χριστιανοί, αποδεχόμενοι τις διδασκαλίες και προσέχοντας τις προειδοποιήσεις της Αγίας Γραφής. Η τελειοποίηση είναι μια σημαντική έννοια. Οι γονείς γιορτάζουν τις πρώτες λέξεις και τα βήματα του μωρού τους και χαίρονται όταν το παιδί τους μαθαίνει να διαβάζει. Ποιος γονιός δεν θα ανησυχούσε αν το παιδί του, μετά από χρόνια, εξακολουθούσε να μην μπορεί να περπατά ή να μιλά; Η αύξηση και η ανάπτυξη είναι φυσιολογικές και αναμενόμενες. Το ίδιο ισχύει και στη χριστιανική ζωή, για «κάθε άνθρωπο τέλειον εν Xριστώ Iησού».

Μέσα από τη διαδικασία της χριστιανικής ανάπτυξης, αποκτάμε έντονη επίγνωση του βάθους του νόμου του Θεού που «είναι πλατύς σε υπερβολικό βαθμό» (Ψαλ. 119:96). Καταλαβαίνουμε ότι επεκτείνεται «και διερευνάει τους συλλογισμούς και τις έννοιες της καρδιάς» (Εβρ. 4:12).

Αλλά πρέπει να είμαστε προσεκτικοί. «Yπάρχει δρόμoς πoυ φαίνεται στoν άνθρωπo σωστός, αλλά τα τέλη τoυ φέρνoυν σε θάνατo» (Παρ. 14:12). Η πνευματική διάκριση προέρχεται από μια καθοδηγούμενη από το Άγιο Πνεύμα γνώση του Λόγου του Θεού. Οι ψευδείς διδασκαλίες έχουν συνήθως κάποια αλήθεια, αλλά είτε προσθέτουν είτε αφαιρούν κάτι από αυτά που λέει η Αγία Γραφή (Ησ. 8:20). Ακόμη κι αν δεν αμφισβητούν άμεσα αυτό που λέει ο Θεός, αμφισβητούν αν είναι πραγματικά εφικτό και εφαρμόσιμο στις μέρες μας. Πρέπει να είμαστε σοφοί σαν τα φίδια, αλλά ακίνδυνοι σαν τα περιστέρια, όταν πρόκειται να διακρίνουμε τη δογματική αλήθεια από το σφάλμα.

`ΣΚΕΨΗ: Τι σημαίνει να είστε τέλειος εν Χριστώ Ιησού; (Κολ. 1:28). Πώς η κατανόηση του τι πέτυχε ο Ιησούς για εμάς στον Σταυρό βοηθάει στο να γνωρίζουμε τι σημαίνει να είμαστε τέλειοι εν Χριστώ Ιησού;`