---
title:  «Περπατατε Με Φρονηση»
date:  19/03/2026
---

Ποια είναι η πιο σημαντική αλήθεια που μπορούμε να γνωρίζουμε ως Χριστιανοί; Φυσικά, ότι ο Ιησούς Χριστός πέθανε για τις αμαρτίες μας και ότι, μέσω της πίστης σ' Αυτόν, μπορούμε να έχουμε αιώνια ζωή. Αυτή είναι μια αλήθεια που δεν θα μπορούσαμε ποτέ να κατανοήσουμε μόνοι μας. Αντιθέτως, ήταν μια αλήθεια που έπρεπε να μας ειπωθεί ή να μας αποκαλυφθεί. Και μας έχει αποκαλυφθεί στον Λόγο του Θεού.

Υπάρχει ένα μεγάλο μέρος της αλήθειας, της γνώσης και της σοφίας που ποτέ δεν θα το γνωρίζαμε αν δεν ήταν αυτά που μας έχει αποκαλύψει ο Θεός στον Λόγο Του. Αλλά αυτή η γνώση και η σοφία δεν μας έχουν δοθεί απλώς ως γνώση, ως κάτι που απλώς πρέπει να γνωρίζουμε. Αντίθετα, πρέπει να ζούμε στη ζωή μας αυτήν την αλήθεια, τη γνώση και τη σοφία.

`Διαβάστε Κολ. 4:5, 6. Σε ποιες περιπτώσεις ιδιαίτερα υποδεικνύει ο απ. Παύλος ότι πρέπει να περπατάμε με φρόνηση; Γιατί μπορεί να συμβαίνει αυτό;`

Ως Χριστιανοί, δυστυχώς μερικές φορές είμαστε κάθε άλλο παρά Χριστιανοί! Και όπως ανέφερε ο απ. Παύλος (παραθέτοντας το Ησ. 52:5), το Ισραήλ επίσης ήταν ένα εμπόδιο για τους απίστους: «το όνομα του Θεού εξαιτίας σας δυσφημείται ανάμεσα στα έθνη» (Ρωμ. 2:24). Ο τρόπος που συμπεριφερόμαστε στους άλλους, ειδικά προς εκείνους που δεν έχουν την πίστη μας, έχει μεγάλη σημασία (Τίτ. 2:5, Β’ Πέτρ. 2:2). Ένα χριστιανικό σπίτι, μια συγκέντρωση νέων για προσευχή και όχι για αταξίες, η απλή καλοσύνη και το ήρεμο, υπομονετικό πνεύμα λένε πολλά σε όσους παρακολουθούν για να δουν αν η ομολογία μας είναι γνήσια ή όχι.

Στην Κολ. 4:6, ο απ. Παύλος εστιάζει ιδιαίτερα στα λόγια που λέμε: ●«O λόγος σας ας είναι πάντοτε με χάρη». Περισσότερο από απλά καλοσυνάτα και ευγενικά, τα λόγια που λέμε θα πρέπει να παρακινούνται και να διαποτίζονται από τη χάρη του Θεού μέσω της επιρροής του Αγίου Πνεύματος.

- «Αρτυμένος με αλάτι». Σε αντίθεση με τον ορισμό του κόσμου για τον "αλμυρό" λόγο, τα λόγια μας πρέπει να είναι κατάλληλα και ελκυστικά για εκείνους στους οποίους απευθυνόμαστε.
- «Για να ξέρετε πώς πρέπει να αποκρίνεστε προς κάθε έναν ξεχωριστά». Μόνο το Άγιο Πνεύμα μπορεί να μας δώσει τις σωστές λέξεις τη σωστή στιγμή για τον σωστό σκοπό και να προετοιμάσει τις διάνοιες των ακροατών για το μήνυμα που πρέπει να μοιραστούμε «όπως πρέπει» (Κολ. 4:4).

`ΣΚΕΨΗ: Αναλογιστείτε τα λόγια σας, τις πράξεις σας και το πώς περπατάτε μπροστά στους άλλους. Τι μηνύματα στέλνετε για την πίστη σας και για το τι σημαίνει να είσαι χριστιανός;`