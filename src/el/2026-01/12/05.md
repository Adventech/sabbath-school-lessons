---
title:  Προσευχεστε Ο Ενας Για Τον Αλλον
date:  18/03/2026
---

`Διαβάστε Κολ. 4:2-4. Ποιες αρχές για την προσευχή βρίσκουμε σε αυτά τα εδάφια; Ποια αιτήματα προσευχής διατυπώνει ο απ. Παύλος; `

Μερικά από τα πιο σημαντικά λόγια που μπορούμε να πούμε σε κάποιον που παλεύει με διάφορα ζητήματα, είτε οικογενειακά, είτε οικονομικά ή οτιδήποτε άλλο, είναι «Προσεύχομαι για σένα». Αυτό είναι το επιλεγμένο από τον Ουρανό μέσο συνδεσιμότητας και διαδραστικότητας. «Αποτελεί μέρος του σχεδίου του Θεού να μας χαρίζει σαν απάντηση της πιστής προσευχής αυτό που δε μας παραχωρούσε αν δεν το ζητούσαμε με προσευχή.» Τ.Π.Σ. σ. 627.

Προσέξτε τις εντυπωσιακές περιγραφές της προσευχής που χρησιμοποιεί ο απ. Παύλος: «Να επιμένετε», «αγρυπνώντας», «με ευχαριστία». Αυτό δείχνει ότι πρόκειται για προσευχή πίστης (Κολ. 4:2). Μας λέει να προσευχόμαστε «σε κάθε καιρό» (Εφεσ. 6:18) και «αδιάκοπα» (Α’ Θεσ. 5:17). Το πιο εκπληκτικό είναι πως παρότι «το τι να προσευχηθούμε, καθώς πρέπει, δεν ξέρουμε… το Ίδιο το Πνεύμα ικετεύει για χάρη μας με στεναγμούς αλάλητους» (Ρωμ. 8:26).

`Διαβάστε ξανά  Κολ. 4:3. Ποια «θύρα του λόγου» θα μπορούσε να σας ανοίξει ο Θεός για να μοιραστείτε την πίστη σας;  `

Είναι σημαντικό ότι ο απ. Παύλος προσευχόταν επίσης για τα σωστά λόγια που θα έλεγε. Μερικές φορές, όταν διαβάζουμε τις επιστολές ή τις ομιλίες του στις Πράξεις των Αποστόλων, φανταζόμαστε ότι ήταν πάντοτε εύγλωττος, χωρίς καμία αμφιβολία για το τι έπρεπε να πει. Αλλά εδώ ζητάει προσευχή για να μπορεί να διακηρύξει το μήνυμα «όπως πρέπει» (Κολ. 4:4), υποδεικνύοντας τη Θεϊκή ανάγκη στο έργο της διακήρυξης του Ευαγγελίου. Ο απ. Παύλος αναγνώρισε τη σημασία της παρουσίασης του μηνύματος σε ανθρώπους στα υψηλότερα επίπεδα της ρωμαϊκής κυβέρνησης, συμπεριλαμβανομένου του οίκου του Καίσαρα.

«Δεν είναι απαραίτητο πάντοτε  να γονατίζετε για να προσευχηθείτε. Καλλιεργήστε τη συνήθεια να μιλάτε με τον Σωτήρα όταν είστε μόνοι σας, όταν περπατάτε, και όταν είστε απασχολημένοι με την καθημερινή σας εργασία. Αφήστε την καρδιά να είναι συνεχώς υψωμένη σε σιωπηλή παράκληση για βοήθεια, για φως, για δύναμη, για γνώση. Ας είναι κάθε αναπνοή σας μια προσευχή.» Ε. Χουάιτ, The Ministry of Healing, σελ. 510, 511.