---
title:  Συζυγοι – Ανδρας Και Γυναικα
date:  15/03/2026
---

Στην Καινή Διαθήκη περιλαμβάνονται διάφορες οδηγίες για τα χριστιανικά σπίτια (Εφεσ. 5:21-6:9, Κολ. 3:18-4:1, Τίτ. 2:1-10, Α’ Πέτρ. 2:18-3:7). Αξίζει να σημειωθεί ότι αυτοί οι "οικιακοί κώδικες" δεν αφορούν μόνο το ποιος είναι υπεύθυνος ιεραρχικά στην οικογένεια, αλλά περιλαμβάνουν και στοιχεία που καθιστούν τις σχέσεις πιο αλληλένδετες και αμοιβαία εποικοδομητικές.

`Διαβάστε Κολ. 3:18, 19. Ποια ισορροπία βλέπετε; Ποιες πρόσθετες συμβουλές δίνει ο απ. Παύλος στην Εφεσ. 5:22-25, 33;`

Κάποιοι άνδρες αναφέρουν, «Oι γυναίκες, να υποτάσσεστε στους άνδρες σας» (Κολ. 3:18), και σταματούν εκεί, αλλά προσέξτε τον σημαντικό προσδιορισμό που προσθέτει ο απ. Παύλος: «όπως αρμόζει στον Kύριο». Πουθενά η Καινή Διαθήκη δεν διδάσκει ότι οι γυναίκες πρέπει να υποτάσσονται σε όλους τους άνδρες. Ούτε ότι οι γυναίκες σύζυγοι είναι υποτελείς ή καθυποταγμένες. Ούτε ότι πρέπει να υποτάσσονται τυφλά σε κάθε ιδιοτροπία ή επιθυμία των συζύγων τους. Το νόημα του απ. Παύλου είναι ότι η αφοσίωση της γυναίκας είναι πρώτα στον Κύριο και μετά στον σύζυγό της. Η προσωπικότητα της συζύγου δεν πρέπει να καταπίνεται από τον σύζυγό της, ούτε να ενεργεί αυτός και να αποφασίζει αντί αυτής.

Η αγάπη του Χριστού για την εκκλησία, που «παρέδωσε τον Εαυτό Του για χάρη της» (Εφεσ. 5:25), δείχνει πώς πρέπει να αγαπούν οι σύζυγοι τις γυναίκες τους. Θα είναι πιστοί ανεξάρτητα από το κόστος. Θα παίρνουν αποφάσεις που είναι προς το συμφέρον της συζύγου, αν και κανονικά τα συμφέροντα αυτά θα πρέπει να συμπίπτουν. Μια τέτοια αγάπη διευκολύνει τη σύζυγο να υπακούσει στην εντολή του Θεού να σέβεται τον άντρα της (Εφεσ. 5:33).

Ένας υγιής χριστιανικός γάμος χαρακτηρίζεται από αμοιβαιότητα - συμβουλεύεται ο ένας τον άλλον, σκέφτονται τα πράγματα από κοινού και λαμβάνουν αποφάσεις ως ζευγάρι. Μερικές φορές, όταν λαμβάνονται αποφάσεις που έχουν σοβαρές επιπτώσεις για ολόκληρη την οικογένεια, ίσως χρειαστεί να συμπεριληφθούν τα παιδιά σε αυτές τις συζητήσεις, αλλά οι γονείς δεν πρέπει ποτέ να τσακώνονται μπροστά τους. Μετά από μια τέτοια διαδικασία, αν ο σύζυγος και η σύζυγος δεν μπορούν να καταλήξουν σε συμφωνία, η Βιβλική οδός προς την ειρήνη είναι η γυναίκα να συναινέσει στην κρίση του συζύγου της, υπό την προϋπόθεση ότι αυτή δεν παραβιάζει τον Λόγο του Θεού. Κατά τον ίδιο τρόπο οι περισσότεροι, αν όχι όλοι, οι σύζυγοι μπορούν να θυμηθούν φορές κατά τις οποίες ήταν ευτυχείς που άκουσαν τις συζύγους τους και ακολούθησαν τις συμβουλές τους. Όσο περισσότερο ο σύζυγος και η σύζυγος συνεργάζονται ως ομάδα, τόσο πιο ευτυχισμένος θα είναι ο γάμος.

`ΣΚΕΨΗ: Πώς μπορούμε να αποφύγουμε αυτό που δυστυχώς έχει γίνει σε όλη την ιστορία: να πάρουμε τις όμορφες αρχές που εκφράζονται σε αυτά τα εδάφια και να τις μετατρέψουμε σε κάτι κακό;`