---
title:  ΣΥΓΧΩΡΗΣΗ ΚΑΙ ΕΙΡΗΝΗ
date:   06/06/2019
---

`«Λοιπόν πάντα όσα αν θέλητε να κάμνωσιν εις εσάς οι άνθρωποι, ούτω και σεις κάμνετε εις αυτούς• διότι ούτος είναι ο νόμος και οι προφήται» Ματθ. 712. Πώς και πότε μπορείτε να κάνετε αυτήν την αρχή βίωμα στις σχέσεις σας εντός και εκτός οικογενείας;`

Ο απ. Παύλος συμβουλεύει, «Ζητείτε ειρήνην μετά πάντων, και τον αγιασμόν, χωρίς του οποίου ουδείς θέλει ιδεί τον Κύριον» Εβρ. 1214. Ακόμη και όταν ακολουθούμε όλα τα απαραίτητα βήματα, κάποιοι που μας έχουν πληγώσει δεν θα ακούσουν και δεν θα αλλάξουν. Κάποιοι θα ζητήσουν συγνώμη, άλλοι όμως όχι. Όπως και να έχει, ιδιαίτερα όταν πρόκειται για συγγενικά πρόσωπα, είναι προς όφελος μας να ακολουθήσουμε τη διαδρομή της συγχώρησης που αναφέραμε νωρίτερα. Για την ακρίβεια, η συγχώρηση είναι απαραίτητη για την επίλυση συγκρούσεων μέσα στην οικογένεια. Όταν κάποιος αμαρτάνει σε εμάς, ο εχθρός του Θεού με χαρά υψώνει έναν τοίχο ανάμεσα σ’ αυτό το άτομο και εμάς, για να μην τον αγαπήσουμε όπως ο Χριστός μάς αγαπά. Με τη συγχώρηση επιλέγουμε να προσπεράσουμε αυτό το εμπόδιο. 

«Δεν παίρνουμε συγχώρηση επειδή συγχωρούμε, αλλά καθώς συγχωρούμε. Η βάση όλης της συγχώρησης βρίσκεται στη θεία αγάπη που δεν την αξίζουμε, αλλά η στάση μας απέναντι στους άλλους δείχνει ότι κάναμε δική μας αυτή την αγάπη. Γι’ αυτό ο Χριστός λέει: ‘‘Με οποίαν κρίσιν κρίνετε, θέλετε κριθή, και με οποίον μέτρον μετρείτε, θέλει αναμετρηθή εις εσάς.’’ Ματθ. 72» Ε. Χουάιτ, Λ.Ζ. σ. 190.

Την ίδια στιγμή, όταν εμείς φταίμε, πρέπει να προσπαθήσουμε να αποκαταστήσουμε τη διαλυμένη σχέση, πράγμα το οποίο σημαίνει ότι πρέπει να δείξουμε ότι μετανοήσαμε γι’ αυτό που κάναμε και να ζητήσουμε από το άλλο πρόσωπο συγχώρηση. Αυτό ακριβώς είπε ο Ιησούς: «Εάν λοιπόν προσφέρης το δώρον σου εις το θυσιαστήριον και εκεί ενθυμηθής ότι ο αδελφός σου έχει τι κατά σου, άφες εκεί το δώρον σου έμπροσθεν του θυσιαστηρίου, και ύπαγε πρώτον φιλιώθητι με τον αδελφόν σου, και τότε ελθών πρόσφερε το δώρον σου» Ματθ. 523,24. Αισθανόμαστε όμορφα όταν κάποιος που μας πλήγωσε απολογείται και ζητά συγχώρηση. Το ίδιο λοιπόν είναι καλό να κάνουμε κι εμείς.

`Σκεψη: Πώς το γεγονός ότι έχουμε συγχωρηθεί μας βοηθά να συγχωρούμε τους άλλους;`