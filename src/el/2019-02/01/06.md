---
title: Αλληλεπιδρασεις
date: 04/04/2019
---

Η Αγία Γραφή είναι ένα βιβλίο σχέσεων. Ο Θεός μάς δημιούργησε να συναναστρεφόμαστε με άλλους. Στην πραγματικότητα, μόνο λίγοι ζουν σε απόλυτη απομόνωση. Κατ’ αρχάς, η ίδια η ύπαρξή μας οφείλεται σε άλλους. Ακόμη και μετά τη γέννησή μας χρειαζόμαστε κάποιους για να μας φροντίζουν, τουλάχιστον μέχρι μία ηλικία, μέχρι που να μπορούμε να αυτοσυντηρηθούμε. Και πάλι όμως οι περισσότεροι από εμάς αποζητούμε τη συντροφιά άλλων ανθρώπων. Μπορεί τα κατοικίδια να είναι ευχάριστη συντροφιά, οι βαθύτερες και ουσιαστικότερες αλλαγές στη ζωή μας όμως έρχονται από τις συναναστροφές μας με άλλους ανθρώπους. Γι’ αυτό άλλωστε η οικογένεια, και οι οικογενειακές σχέσεις είναι σημαντικές για την ύπαρξή μας. 

Επειδή οι περισσότεροι αλληλεπιδρούμε με άλλους, αυτές οι αλληλεπιδράσεις επηρεάζουν συνήθως τις αλλαγές και τους ρυθμούς της ζωής μας. Αυτό μπορεί να έχει δύο αποτελέσματα: μπορεί να επηρεάζουμε τη ζωή των άλλων καθώς αλληλεπιδρούμε μαζί τους, αλλά και εμείς να επηρεαζόμαστε από τους άλλους στη ζωή μας. Και είτε το συνειδητοποιούμε είτε όχι, αυτές οι αλληλεπιδράσεις μπορεί να είναι είτε για καλό είτε για κακό. Γι’ αυτό είναι πολύ σημαντικό να ασκούμε καλή επιρροή στους άλλους, ιδιαίτερα σ’ αυτούς που έχουμε στενότερη σχέση, που συνήθως είναι τα οικογενειακά μας πρόσωπα.

`Διαβάστε τα ακόλουθα εδάφια. Πώς μας προτρέπουν να αλληλεπιδρούμε με τους άλλους; Ρωμ. 15:7, Εφεσ. 4:2,32, Α’ Θεσ. 3:12, Ιακ. 5:16.`

Η αρχή είναι απλή. Εάν είμαστε ευγενικοί και συμπονετικοί με τους άλλους, θα ασκούμε θετική επιρροή πάνω τους σε σημείο που να μπορούμε να αλλάξουμε τη ζωή τους θετικά. Όπως ο Ιησούς αλλάζει τη ζωή των ανθρώπων προς το καλό, είναι προνόμιό μας να κάνουμε κι εμείς το ίδιο στους άλλους. Αξίζει να θυμόμαστε: η επιρροή μας μπορεί να είναι καλή ή κακή. Και πουθενά αλλού δεν φαίνεται περισσότερο η επιρροή μας από ότι στην οικογένειά μας. 

`Σκεψη: Δείτε τις παρακάτω δύο δηλώσεις του Ιησού: Λουκ. 11:34 και Μάρκ. 4:24,25. Τι μας λένε για τη σημασία της αλληλεπίδρασής μας με τους άλλους;`