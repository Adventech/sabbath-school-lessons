---
title: 'Παλευοντας Για Το Ασωτο Παιδι'
date: 23/05/2019
---

`Διαβάστε Παρ. 22:6. Πώς κατανοείτε αυτό το εδάφιο; Είναι εγγύηση, υπόσχεση, ή πιθανότητα;`

Ορισμένες φορές ως γονείς κάνουμε τα πάντα – αφιερώνουμε χρόνο στα παιδιά μας διδάσκοντάς τους καλά πράγματα, ζούμε σύμφωνα με το θέλημα του Θεού, είμαστε τακτικοί στην εκκλησία, ασχολούμαστε στο ιεραποστολικό έργο μαζί τους – και στο τέλος αφήνουν την πίστη που τους διδάξαμε. Ο πόνος είναι απερίγραπτος, και ούτε μια στιγμή δεν παύουμε να ανησυχούμε για τη σωτηρία τους. Δεν είναι όμως πάντα το φταίξιμο των γονέων. Τα παιδιά έχουν βούληση και είναι υπεύθυνα στον Θεό για τις πράξεις τους. 

Ορισμένοι παίρνουν τα λόγια «και δεν θέλει απομακρυνθή απ' αυτής ουδέ όταν γηράση» ως υπόσχεση, ένα είδος εγγύησης ότι με τη σωστή καθοδήγηση των γονέων τα παιδιά θα σωθούν. Αλλά στις Παροιμίες υπάρχουν πολλές αρχές που δεν είναι απόλυτα υποσχέσεις. Εκείνο το οποίο μπορούμε να λάβουμε από αυτό το εδάφιο είναι η βεβαίωση ότι τα μαθήματα που δίνονται στην παιδική ηλικία κρατάνε για μια ζωή. Κάθε παιδί φτάνει σε μία ηλικία που θα δεχτεί ή θα απορρίψει το κληροδότημα που του άφησαν οι γονείς του. Οι γονείς που ήταν προσεκτικοί και επέλεξαν να δώσουν θεοσεβή εκπαίδευση στα παιδιά τους, έχουν τη βεβαιότητα ότι αυτά που τους δίδαξαν θα τους ακολουθούν για πάντα, ακόμη κι εάν απομακρυνθούν, οι σπόροι στην καρδιά τους θα τους καλούν να επιστρέψουν. Το να γίνουμε καλοί γονείς είναι επιλογή μας. Το πώς θα εξελιχθούν τα παιδιά μας είναι δική τους επιλογή. 

Τι πρέπει να κάνει ένας γονέας που βλέπει το παιδί του να παραστρατεί; Φέρτε με ειλικρινή προσευχή το παιδί σας στον Θεό. Εάν κάποιος κατανοεί τον πόνο σας, Αυτός είναι ο Θεός, του Οποίου δισεκατομμύρια παιδιά έχουν γυρίσει την πλάτη τους σε Αυτόν - τον τέλειο γονέα. Μπορείτε να στηρίξετε τους άσωτους με αγάπη και προσευχή, έτοιμοι να σταθείτε δίπλα τους όσο αγωνίζονται με τον Θεό. Μην ντραπείτε να ζητήσετε υποστήριξη και προσευχή. Μην κατηγορείτε τον εαυτό σας και μην εστιάζετε όλη την προσοχή στον άσωτο αγνοώντας την υπόλοιπη οικογένεια. Η παρουσία ενός ασώτου μπορεί να διχάσει την οικογένεια, γι’ αυτό να έχετε ενιαίο μέτωπο με τον/την σύζυγο θέτοντας ξεκάθαρα όρια στο παιδί σας. Να θυμάστε πως ο Θεός αγαπάει το παιδί σας περισσότερο από εσάς. Να είστε αισιόδοξοι και δεχτείτε ότι ο Θεός εργάζεται ήδη στο παιδί σας. 

`Σκεψη: Είναι φυσικό σε μία τέτοια περίπτωση να κατηγορήσετε τον εαυτό σας. Ακόμη κι αν έχετε κάνει λάθη, γιατί είναι σημαντικό να εστιάσετε στο μέλλον και στις υποσχέσεις του Θεού; Δείτε Φιλιπ. 3:13.`