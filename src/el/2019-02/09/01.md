---
title:  ΑΠΩΛΕΙΕΣ
date:   25/05/2019
---

### Για τη μελέτη αυτής της εβδομάδας, διαβάστε
Μάρκ. 5:22-24, 35-43, Α’ Πέτρ. 5:6,7, Γεν. 37:17-28, Λουκ. 16:13, Ρωμ. 6:16, Α’ Κορ. 15:26. 

> <p>Εδαφιο μνημης</p>
> «Μάλιστα δε και νομίζω τα πάντα ότι είναι ζημία διά το έξοχον της γνώσεως του Ιησού Χριστού του Κυρίου μου, διά τον οποίον εζημιώθην τα πάντα, και λογίζομαι ότι είναι σκύβαλα, διά να κερδήσω τον Χριστόν.» Φιλιππησίους 3:8.

Τη στιγμή που ο Αδάμ και η Εύα έφαγαν από το δέντρο της γνώσεως του καλού και του κακού, είχαν την πρώτη τους απώλεια, την αθωότητά τους. Και η χαμένη αυτή αθωότητα αντικαταστάθηκε από τον εγωισμό, τη διένεξη, τις κατηγόριες και την επιθυμία για έλεγχο και εξουσία του ενός προς τον άλλον. Λίγο μετά την Πτώση είδαν και τον πρώτο θάνατο, όταν τους δόθηκαν δέρματα ζώων για να καλύψουν τη γύμνια τους. Τους απαγορεύτηκε η πρόσβαση στο δέντρο της ζωής, για να μη φάνε και ζήσουν αιώνια. Επίσης, έχασαν τον τέλειο κήπο που είχαν ως κατοικία, και χρόνια αργότερα έχασαν και τον γιο τους Άβελ που θανατώθηκε από τα χέρια του αδερφού του Κάιν. Και στο τέλος, ο ένας βίωσε την απώλεια του άλλου, μέχρι που και εκείνος πέθανε. Τόσες απώλειες εξαιτίας μίας επιλογής. 

Όλοι γνωρίζουμε τον πόνο και την απώλεια, και τα αισθανόμαστε ακόμη πιο έντονα όταν συμβαίνουν μέσα στην οικογένειά μας. Στην οικογένεια έχουμε τους στενότερους δεσμούς, γι’ αυτό και η απώλεια μάς πονά ακόμη περισσότερο. 

Αυτήν την εβδομάδα θα εξετάσουμε τις διάφορες μορφές της απώλειας στην οικογενειακή ζωή.