---
title: 'Η Επιλογη Συντροφου Ζωης'
date: 10/04/2019
---

Εάν πρέπει να είμαστε προσεκτικοί στην επιλογή των φίλων μας, ακόμη πιο προσεκτικοί πρέπει να είμαστε στην επιλογή του συντρόφου μας. Ο Αδάμ ήταν πολύ ευλογημένος γιατί ο Θεός δημιούργησε με τα ίδια Του τα χέρια τη σύντροφό του. Η επιλογή του Αδάμ ήταν εύκολη αφού η Εύα ήταν όχι απλώς η μοναδική γυναίκα, αλλά και η τέλεια γυναίκα. Για εμάς τα πράγματα δεν είναι τόσο απλά, αφού κανείς μας δεν είναι τέλειος, και έχουμε πολλούς περισσότερους ανθρώπους μεταξύ των οποίων καλούμαστε να επιλέξουμε. Επειδή αυτή η απόφαση είναι σημαντική, ο Θεός δεν μας άφησε χωρίς καθοδήγηση. Εκτός από τα σημαντικά βήματα που εξετάσαμε την ημέρα της Δευτέρας, υπάρχουν κάποια συγκεκριμένα βήματα που πρέπει να ακολουθήσουμε όσον αφορά τον γάμο (θα έχουμε την ευκαιρία να αναλύσουμε περισσότερο το θέμα αυτό στο 6ο μάθημα). Πράγματι, πέρα από την επιλογή μας να υπηρετήσουμε τον Κύριο, η επιλογή συντρόφου είναι αυτή με τα περισσότερα επακόλουθα στη ζωή μας. 

`Ποιες γενικές κατευθύνσεις βλέπουμε σ’ αυτά τα εδάφια που πρέπει, και μπορούν, να εφαρμοστούν σε αυτόν που αναζητά τον σωστό σύντροφο για γάμο; Ψαλμ. 37:27, 119:97, Α’ Κορ. 15:33, Ιακ. 1:23-25.`

Πριν αναζητήσεις το σωστό πρόσωπο για γάμο, γίνε εσύ πρώτα σωστός. «Λοιπόν πάντα όσα αν θέλητε να κάμνωσιν εις εσάς οι άνθρωποι, ούτω και σεις κάμνετε εις αυτούς• διότι ούτος είναι ο νόμος και οι προφήται» (Ματθ. 712). Κάποιος μπορεί να βρει έναν σύντροφο που να έχει όλες τις αρετές που θέλει, εάν όμως ο ίδιος δεν έχει αρετές, τότε σίγουρα θα υπάρχουν προβλήματα. Αυτό δεν είναι κάτι νέο, και δεν ισχύει μόνο στο γάμο αλλά στη ζωή γενικότερα. Ο απ. Παύλος αναφέρεται εκτενέστερα στην εισαγωγή της προς Ρωμαίους επιστολής σε εκείνους που είναι ένοχοι για τα ίδια πράγματα που καταδικάζουν τους άλλους. Και όπως ο Ιησούς είπε, «διά τι βλέπεις το ξυλάριον το εν τω οφθαλμώ του αδελφού σου, την δε δοκόν την εν τω οφθαλμώ σου δεν παρατηρείς;» (Ματθ. 73).

`Σκεψη: Πόσες φορές ευχηθήκατε να έχουν οι άλλοι (ίσως ο/η σύντροφός σας) στοιχεία του χαρακτήρα που ούτε εσείς οι ίδιοι δεν έχετε; `