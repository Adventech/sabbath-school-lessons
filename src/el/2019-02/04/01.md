---
title: 'Οταν Εισαι Μονος'
date: 20/04/2019
---

### Για τη μελέτη αυτής της εβδομάδας, διαβάστε
Εκκλ. 4:9-12, Φιλιπ. 4:11-13, Α’ Κορ. 7:25-34, Ματθ. 19:8, Γεν. 37:34, Ησ. 54:5.

> <p>Εδαφιο μνημης</p>
> «Και είπε Κύριος ο Θεός, Δεν είναι καλόν να ήναι ο άνθρωπος μόνος• θέλω κάμει εις αυτόν βοηθόν όμοιον με αυτόν» Γένεση 2:18.

Μία εκπληκτική, πλην τραγική ιστορία, ήταν η πρώτη είδηση σε όλα τα μέσα ενημέρωσης πριν μερικά χρόνια. Μία νεαρή γυναίκα βρέθηκε νεκρή στο διαμέρισμα της. Αν και ο θάνατος από μόνος του είναι κάτι τρομερό, το τραγικό της υπόθεσης ήταν ότι η γυναίκα ήταν νεκρή εδώ και δέκα χρόνια. Πέρασαν δέκα χρόνια μέχρι να την ανακαλύψουν! Το ερώτημα που απασχολούσε τους ανθρώπους ήταν: Πώς είναι δυνατόν, σε μία μεγάλη πόλη, με τόσους ανθρώπους και τόσα μέσα επικοινωνίας, μία γυναίκα που δεν ήταν άστεγη, να είναι νεκρή για τόσο καιρό και κανείς να μην το έχει καταλάβει;

Αν και πρόκειται για μία ακραία περίπτωση, η ιστορία αυτή αντικατοπτρίζει την πραγματικότητα: πολλοί υποφέρουν από μοναξιά. Το 2016 το περιοδικό New York Times δημοσίευσε ένα άρθρο με τίτλο, «Ερευνητές αντιμέτωποι με την επιδημία της μοναξιάς.» Το πρόβλημα είναι υπαρκτό. 

Ο άνθρωπος δεν δημιουργήθηκε για να είναι μόνος. Από την Εδέμ και μετά, οι άνθρωποι καλούνται να ζουν σε συντροφικότητα μεταξύ τους. Φυσικά με την είσοδο της αμαρτίας τα πράγματα άλλαξαν. Αυτήν την εβδομάδα θα εξετάσουμε το θέμα της συντροφικότητας και της μοναξιάς σε διάφορα στάδια της ζωής, κάτι που ίσως όλοι λίγο πολύ βιώσαμε.