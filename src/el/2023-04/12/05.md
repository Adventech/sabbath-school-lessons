---
title:  Για Μια Τετοια Ωρα Οπως Αυτη
date:  20/12/2023
---

`Διαβάστε Εσθ. 4:1-14. Γιατί θεωρήθηκε εκείνη την ώρα σκόπιμο για την Εσθήρ να αναγνωριστεί ως Εβραία;`

Όταν ο Μαροδοχαίος επικοινώνησε με την Εσθήρ για τη βοήθειά της, αυτή ήταν παντρεμένη με τον Ασσουήρη για αρκετά χρόνια, αλλά υπήρχε ένας νόμος στην Περσία που έλεγε ότι κανείς δεν μπορούσε να παρουσιαστεί «στην ενδότερη αυλή, απρόσκλητος» από τον βασιλιά. Όποιος δεν σεβόταν αυτόν τον όρο κινδύνευε με θάνατο. Η Εσθήρ, γνωρίζοντας τον κίνδυνο, παρουσιάστηκε στην αίθουσα του θρόνου, απρόσκλητη.

Η πίστη του Μαροδοχαίου προσπάθησε να αφυπνίσει την πίστη της Εσθήρ. Το επίκεντρο του βιβλίου της Εσθήρ βρίσκεται στα λόγια του Μαροδοχαίου προς αυτήν: «Tότε, ο Mαροδοχαίος παρήγγειλε να αποκριθούν στην Eσθήρ: “Mη στοχάζεσαι μέσα σου ότι εσύ, από όλους τούς Iουδαίους, θα σωθείς στον οίκο τού βασιλιά· επειδή, αν ολοκληρωτικά σιωπήσεις σ’ αυτό τον καιρό, από αλλού θάρθει αναψυχή και σωτηρία στους Iουδαίους, εσύ όμως και η οικογένεια του πατέρα σου θα απολεστείτε· και ποιος ξέρει αν εσύ ήρθες στη βασιλεία για έναν τέτοιον καιρό, που είναι τούτος;”» Εσθ. 4:13-14.

Η πίστη της Εσθήρ δοκιμάστηκε καθώς ο Μαροδοχαίος επικαλέστηκε την αγάπη της για τον λαό της. Κανείς δεν ήξερε ότι ήταν Εβραία εκτός από τον Μαροδοχαίο και μόλις πήρε την απόφαση να εμπλακεί, δεν δίστασε να θέσει τη ζωή της σε κίνδυνο.

Η πίστη της στον Θεό ήταν ισχυρή και ήξερε ότι χωρίς τη βοήθεια του Θεού δεν θα μπορούσε να πετύχει. Η απάντησή της στον Μαροδοχαίο αποκάλυψε την πίστη της: «Πήγαινε, συγκέντρωσε όλους τούς Iουδαίους, που βρίσκονται στα Σούσα, και να νηστέψετε για μένα, και να μη φάτε και να μη πιείτε τρεις ημέρες, νύχτα και ημέρα· και εγώ και οι υπηρέτριές μου θα νηστέψουμε το ίδιο· και έτσι θα μπω μέσα στον βασιλιά, που δεν γίνεται σύμφωνα με τον νόμο· και αν χαθώ, ας χαθώ» (εδ. 16). Ο Μαροδοχαίος ενημέρωσε όλη την εβραϊκή κοινότητα της πόλης Σούσα και ενώ αυτοί νήστευαν και προσεύχονταν, η Εσθήρ προετοιμάστηκε για την ριψοκίνδυνη  στιγμή. «Kαι την τρίτη ημέρα, η Eσθήρ, αφού ντύθηκε τη βασιλική στολή, στάθηκε στην εσωτερική αυλή τού βασιλικού οίκου, απέναντι από τον οίκο τού βασιλιά· και ο βασιλιάς καθόταν επάνω στον βασιλικό θρόνο του, στον βασιλικό οίκο, απέναντι από την πύλη τού οίκου. Kαι ο βασιλιάς καθώς είδε τη βασίλισσα Eσθήρ να στέκεται στην αυλή, βρήκε χάρη μπροστά του· και άπλωσε ο βασιλιάς προς την Eσθήρ το χρυσό σκήπτρο, που ήταν στο χέρι του· και η Eσθήρ πλησίασε και άγγιξε την άκρη τού σκήπτρου» Εσθ. 5:1-2.

`ΣΚΕΨΗ: Για τους Εβραίους σε μια τόσο κρίσιμη κατάσταση, αν και ενεργούσαν για λογαριασμό τους, η προσευχή μαζί με νηστεία ήταν το κεντρικό στοιχείο των δεήσεών τους. Ποιο προφανές μάθημα μπορούμε να πάρουμε από αυτό;`