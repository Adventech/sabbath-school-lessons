---
title:  Ο Πιστος Μαρτυρας Του Μαροδοχαιου
date:  19/12/2023
---

Καθώς ζούσαν σε μια ξένη χώρα, αργά ή γρήγορα ο Μαροδοχαίος και η Εσθήρ, παραμένοντας πιστοί στον Θεό, θα αντιμετώπιζαν προβλήματα.

`Διαβάστε Εσθ. 3:1-15. Τι συνέβη και γιατί;`

Στο κεφάλαιο Εσθ. 3, μαθαίνουμε ότι ο βασιλιάς Ασσουήρης τίμησε τον Αμάν και του έδωσε μια υψηλή θέση με εξουσία. Σε όλους ειπώθηκε ότι έπρεπε να υποκλίνονται μπροστά στον Αμάν. Όμως διαβάζουμε: «Kαι οι δούλοι τού βασιλιά, που ήσαν στη βασιλική πύλη, έσκυβαν και προσκυνούσαν τον Aμάν· επειδή, έτσι πρόσταξε ο βασιλιάς γι’ αυτόν. O Mαροδοχαίος, όμως, δεν έσκυβε, και δεν τον προσκυνούσε» (εδ. 2). Η Αγία Γραφή δεν αναφέρει τον λόγο για τον οποίο ο Μαροδοχαίος δεν γονάτισε μπροστά σε αυτόν τον άνθρωπο. Ωστόσο, ως πιστός, και  Εβραίος, ο Μαροδοχαίος δεν ήταν διατεθημένος να αποδώσει τιμές σε έναν απόγονο του Αγαγίτη, ενός Αμαληκίτη, εχθρού του λαού του από την εποχή της Εξόδου (Δευτ. 25:19). Πώς θα μπορούσε ένας πιστός Εβραίος να γονατίσει μπροστά σε έναν Αμαληκίτη; Ή να λατρεύει οποιονδήποτε άλλον εκτός από τον Κύριο;

«Kαι οι δούλοι τού βασιλιά, που ήσαν στη βασιλική πύλη, είπαν στον Mαροδοχαίο: Γιατί εσύ παραβαίνεις την προσταγή τού βασιλιά;» (εδ. 3). Αν και δεν γνωρίζουμε λεπτομερώς πώς απάντησε, το επόμενο εδάφιο λέει ότι «τους είχε φανερώσει ότι ήταν Iουδαίος» (εδ. 4). Σίγουρα σε αυτή την απάντηση, ο Μαροδοχαίος είχε την ευκαιρία να εξηγήσει ότι ως λάτρης του Θεού που δημιούργησε τον ουρανό και τη γη, δεν μπορούσε να λατρεύει κανέναν αμαρτωλό άνθρωπο. Χωρίς αμφιβολία, ο Μαροδοχαίος ήταν σε κάποιο βαθμό σε θέση να μαρτυρήσει για την πίστη του, μια πίστη στην οποία προσκολλήθηκε τόσο έντονα που έθεσε σε κίνδυνο τόσο τον εαυτό του όσο και άλλους.

Όταν ο Αμάν θέλησε να καταστρέψει τον εβραϊκό λαό, τους περιέγραψε ως εξής: «Yπάρχει κάποιος λαός διεσπαρμένος και διαχωρισμένος ανάμεσα στους λαούς, σε όλες τις επαρχίες τού βασιλείου σου· και οι νόμοι τους είναι διαφορετικοί από τους νόμους όλων των λαών, και δεν τηρούν τούς νόμους τού βασιλιά» (εδ. 8). Ένας λαός του οποίου τα έθιμα είναι διαφορετικά και ο οποίος δεν υπακούει στους νόμους του βασιλιά; Μια τέλεια αιτία για διωγμό.

`ΣΚΕΨΗ: Πώς μπορεί και εμείς να δοκιμαστούμε όπως ο Μαροδοχαίος; Πώς πρέπει να ανταποκριθούμε;`