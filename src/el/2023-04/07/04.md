---
title:  Για Να Κληρονομησετε Την Αιωνια Ζωη
date:  14/11/2023
---

`Διαβάστε Λουκ. 10:27-28. Ποια ήταν η απάντηση του νομικού στη δική του ερώτηση;`

Ο νομικός είχε θέσει την ερώτηση και ο ίδιος έδωσε την απάντηση: «Θα αγαπάς τον Κύριο τον Θεό σου με όλη την καρδιά σου...» και «τον πλησίον σου σαν τον εαυτό σου.» Λουκ. 10:27. Ποια ήταν η απάντηση του Ιησού; «Σωστά απάντησες·» (εδ. 28). Ο Ιησούς τον παροτρύνει να κάνει κάτι για αυτό, λέγοντας: «αυτό κάνε, και θα ζήσεις» (εδ. 28).

Για τους περισσότερους πιστούς, το να δίνουν τις σωστές απαντήσεις σχετικά με το δόγμα και την πίστη τους δεν είναι κάτι δύσκολο. Η πρόκληση, αντίθετα, έγκειται στο να πράξουν αυτό που γνωρίζουν ότι είναι σωστό και στο να ακολουθούν αυτό που πιστεύουν. Πολλοί άνθρωποι που, αν και γνωρίζουν αρκετά για να σωθούν, θα χαθούν επειδή δεν υπάκουσαν σε αυτά που γνώριζαν. Τόσο σοβαρό είναι αυτό το ζήτημα. Να γνωρίζεις απλώς ότι πρέπει να αγαπάς τον Θεό και τον πλησίον σου δεν είναι αρκετό, πρέπει και να το κάνεις!

`Διαβάστε Ιάκ. 2:17-22. Πώς αυτά τα εδάφια παραλληλίζουν αυτά που είπε ο Ιησούς στον νομικό;`

Αν αγαπάμε τον Θεό, θα μελετούμε τον Λόγο Του, θα προσευχόμαστε, θα τηρούμε τις εντολές Του και θα είμαστε υπάκουοι στη φωνή Του με όλη μας την καρδιά. Αν λέω ότι αγαπώ τους άλλους, αλλά δεν ενδιαφέρομαι για τους άλλους στην εκκλησία ή αν αγνοώ τις ανάγκες κάποιου όταν μπορώ να βοηθήσω, τι αξία έχει η πίστη μου; Ο χριστιανισμός δεν είναι απλώς ένα σύνολο διακριτών πεποιθήσεων, είναι ένας τρόπος ζωής.

«Kαι αν ένας αδελφός ή αδελφή είναι γυμνοί, και στερούνται την καθημερινή τροφή, και κάποιος από σας πει σ’ αυτούς: Πηγαίνετε με ειρήνη, είθε να θερμαίνεστε και να χορταίνετε, και δεν τους δώσετε τα αναγκαία τού σώματος, ποιο το όφελος;» Ιάκ. 2:15-16.

`ΣΚΕΨΗ: Πόσο νοιαζόμαστε για την ευημερία των άλλων; Πόσο ακολουθούμε τα λόγια του απ. Παύλου: «Kάθε ένας να μη αποβλέπετε στα δικά του, αλλά κάθε ένας ας αποβλέπει και σ’ εκείνα που είναι των άλλων»; Φιλιπ. 2:4. Πώς μπορούμε με τη χάρη του Θεού  να νοιαζόμαστε περισσότερο για τους άλλους;`