---
title:  Η Μεθοδος Και Η Απαντηση Του Ιησου
date:  13/11/2023
---

Η Αγία Γραφή λέει ότι ο νομικός ήρθε για να δοκιμάσει τον Ιησού αλλά ο Ιησούς ήξερε ποιες ήταν οι προθέσεις του. Πράγματι, ο Θεός γνωρίζει τους πόθους και τις επιθυμίες της καρδιάς μας περισσότερο από ό,τι εμείς οι ίδιοι. Και σίγουρα δεν γνωρίζουμε την καρδιά ή τα κίνητρα εκείνων που μας αμφισβητούν. Μερικές φορές άνθρωποι από άλλες θρησκείες μας ρωτούν για την πίστη μας. Για παράδειγμα, οι μουσουλμάνοι φίλοι μας κάνουν ερωτήσεις σχετικές με τη Θεότητα του Ιησού, όπως: «Σε ποιο εδάφιο της Αγίας Γραφής ο Ιησούς είπε ότι είναι Θεός;» ή «Γιατί λέτε ότι υπάρχει ένας Θεός, ενώ έχετε τρία Πρόσωπα στην Αγία Τριάδα;» Παρόλο που αυτές οι ερωτήσεις φαίνονται να είναι σκόπιμα προκλητικές, εντούτοις η ειλικρινής ανάγκη για τον Ιησού μπορεί να είναι γνήσια και να αντιπροσωπεύει μια βαθιά λαχτάρα ή ένα κενό αυτών που κάνουν τις ερωτήσεις. Δεν γνωρίζουμε την καρδιά τους και ούτε χρειάζεται. Πρέπει απλώς να υπηρετούμε τους άλλους όσο καλύτερα μπορούμε, ανεξάρτητα από τα βαθύτερα κίνητρά τους.

`Διαβάστε Ματθ. 26:56, Πράξ. 17:11, 1 Κορ. 15:3 και 2 Τιμ. 3:16. Πώς μας βοηθούν αυτά τα εδάφια να κατανοήσουμε την απάντηση του Ιησού στον νομικό στο Λουκ. 10:26;`

Μερικές φορές θέλουμε απαντήσεις αλλά δεν εργαζόμαστε εμείς οι ίδιοι για να τις βρούμε. Ο Ιησούς είπε: «Tι είναι γραμμένο μέσα στον νόμο; Πώς διαβάζεις;» Λουκ. 10:26. Ο Ιησούς επεσήμανε μια πολύ σημαντική πτυχή της μάθησης. Αντί να ακούμε μόνο τι έχουν να μας πουν οι άλλοι, πρέπει να διαβάζουμε την Αγία Γραφή  (τον Λόγο του Θεού) μόνοι μας. Οι απαντήσεις βρίσκονται ήδη εκεί και το Άγιο Πνεύμα εργάζεται στην καρδιά μας για να μας επισημάνει αυτό που πρέπει να κάνουμε.

Ο Θεός μάς έχει δώσει τον Λόγο Του. Σε αυτόν μπορούμε να βρούμε όλη την αλήθεια που πρέπει να γνωρίζουμε για το πώς πρέπει να ζούμε, πώς να συμπεριφερόμαστε στους άλλους, και πώς μπορούμε να κληρονομήσουμε την αιώνια ζωή. Σίγουρα, οι δάσκαλοι και οι ποιμένες πρέπει να επιτελέσουν έργο, αλλά και εμείς πρέπει να ανατρέξουμε στην Αγία Γραφή για τις ουσιώδεις αλήθειες. «Λύχνoς στα πόδια μoυ είναι o λόγoς σoυ, και φως στα μoνoπάτια μoυ.» Ψαλ. 119/105. Αυτό το εδάφιο δεν είναι απλώς ποίηση. Είναι ιερή αλήθεια, που μας υποδεικνύει τον Λόγο του Θεού και τη σημασία του για τον πιστό.

`ΣΚΕΨΗ: Ο Ιησούς, ο Λόγος του Θεού που έγινε σάρκα, πάντα παρέπεμπε τους ανθρώπους στον Γραπτό Λόγο. Τι μας λέει αυτό για τη σημασία της Αγίας Γραφής; Γιατί πρέπει να απορρίπτουμε κάθε φιλοσοφική ή θεολογική επιχειρηματολογία που μειώνει την εμπιστοσύνη μας στην Αγία Γραφή;`