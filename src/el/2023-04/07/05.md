---
title:  Να Αγαπαμε Τους Αλλους Οπως Τον Εαυτο Μας
date:  15/11/2023
---

`Διαβάστε Ματθ. 22:37-40. Πώς συγκρίνονται τα λόγια του Ιησού σε αυτά τα εδάφια με την απάντησή Του στο νομικό, στο Λουκ. 10:27-28;`

Σύμφωνα με το Ματθ. 22:37-40, ο Ιησούς κατέστησε σαφές ότι η καθημερινή έκφραση της αληθινής πίστης εξαρτάται από αυτές τις δύο εντολές. Τα εδάφια Λουκ. 10:27-28 καθιστούν σαφές ότι αν κάποιος κάνει αυτά τα δύο πράγματα, τότε θα έχει αιώνια ζωή.

«Η αγάπη πρέπει να αποτελεί την αρχή για τον τρόπο ζωής. Αυτή είναι η βασική αρχή της θείας διακυβέρνησης στον ουρανό και στη γη, και πρέπει να αποτελεί το θεμέλιο του χριστιανικού χαρακτήρα. Αυτή μόνο μπορεί να καταστήσει το χριστιανό σταθερό και να τον κρατήσει έτσι. Αυτή μόνο μπορεί να τον καταστήσει ικανό να αντισταθεί στις δοκιμασίες και στους πειρασμούς.» Ε. Χουάιτ, Λ.Ζ., σελ. 26.

`Διαβάστε Γαλ. 5:14, Μιχ. 6:6-8 και 1 Ιωάν. 4:20-21. Πώς αυτά τα εδάφια ενισχύουν  αυτό που μας είπε ο Ιησούς;`

Σύμφωνα με τον απ. Παύλο, «ολόκληρος ο νόμος εκπληρώνεται σε έναν λόγο, σε τούτον: “Θα αγαπάς τον πλησίον σου σαν τον εαυτό σου.”» Γαλ. 5:14. Για τον απ. Παύλο, η αγάπη μας προς τον Θεό μπορεί να φανεί πρακτικά μόνο όταν αυτή η αγάπη γίνεται παράδειγμα στον τρόπο με τον οποίο συμπεριφερόμαστε στους άλλους. Παρότι δήλωσε ότι «ο δε δίκαιος θα ζήσει με πίστη» (Ρωμ. 1:17), το να ζεις με πίστη δεν είναι κάτι που είναι κρυφό ή αθέατο από τους άλλους. Ο απ. Παύλος, ο Μιχαίας και ο απ. Ιωάννης καθιστούν σαφές ότι τα έργα αποδεικνύουν την πραγματικότητα της πίστης που ισχυριζόμαστε ότι έχουμε.

Στην 1 Κορ. 13, ο Παύλος δήλωσε ξεκάθαρα πως αν κάποιος ισχυρίζεται ότι έχει όλη τη γνώση ή την πίστη ώστε να μετατοπίζει βουνά, ή ακόμη και ότι δίνει το σώμα του για να καεί, αλλά δεν έχει αγάπη, τότε είναι σαν «ένα κομμάτι μπρούντζος που βγάζει ήχους ή ένα κύμβαλο που ξεκουφαίνει» 1 Κορ. 13:1.

`ΣΚΕΨΗ: Κοιτάξτε το παραπάνω απόσπασμα της Ε. Χουάιτ. Αναφέρει ότι μόνο με την αγάπη οι άνθρωποι μπορούν να παραμείνουν σταθεροί και να αντέξουν στον πειρασμό. Πώς δείχνει αυτό ότι η εντολή να αγαπάμε δεν είναι σωτηρία με έργα, αλλά έκφραση της πίστης που έχουμε στον Ιησού;`