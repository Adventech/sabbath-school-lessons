---
title:  Αναμονη Και Αποστολη
date:  07/11/2023
---

Το κεφάλαιο 24:στο ευαγγέλιο του Λουκά τελειώνει με την ανάληψη του Ιησού στον ουρανό (εδ. 50-53). Ωστόσο,  αυτό δεν είναι το τέλος της ιστορίας. Ο Λουκάς, συνεχίζει, γράφοντας το βιβλίο των Πράξεων των Αποστόλων. Λίγο πριν ο Ιησούς αναληφθεί στον ουρανό, έδωσε στους μαθητές του μια αποστολή, μια υπόσχεση και άμεσες οδηγίες να περιμένουν στην Ιερουσαλήμ «δύναμη από ψηλά» (Λουκ. 24:49, και Πράξ. 1/4-8).

Ο Ιησούς έδωσε εντολή στους μαθητές να περιμένουν στην Ιερουσαλήμ μέχρι να εκπληρώσει την υπόσχεσή Του να στείλει το Άγιο Πνεύμα που θα τους ενδυνάμωνε να γίνουν μάρτυρες στην Ιερουσαλήμ, την Ιουδαία, τη Σαμάρεια, και πέρα.

`«Διαβάστε Πράξ. 1:12-26. Τι έκαναν οι μαθητές, που τώρα αριθμούσαν περίπου 120 άνδρες και γυναίκες, ενώ περίμεναν;`

Ο Ιησούς είχε δώσει στους μαθητές μια ξεκάθαρη αποστολή: έπρεπε να είναι μάρτυρες για Αυτόν στον κόσμο. Έτσι, ενώ περίμεναν, προετοιμάστηκαν για την αποστολή τους με δύο τρόπους. Πρώτον, ο Λουκάς λέει ότι συνέχισαν να προσεύχονται και να ικετεύουν ενωμένοι. Δεν είχαν καμία αμφιβολία σχετικά με την αποστολή που τους είχε αναθέσει ο Ιησούς, όλοι την αποδέχτηκαν. Αυτό τους ενέπνευσε να ενωθούν στην προσευχή. Ο Λουκάς δεν αναφέρει για ποιο θέμα προσεύχονταν όμως είναι απολύτως βέβαιο ότι προσεύχονταν για σοφία, δύναμη και θάρρος για να εκπληρώσουν από κοινού την αποστολή. Τι παράδειγμα για εμάς!

Το δεύτερο πράγμα που έκαναν όσο περίμεναν ήταν να οργανωθούν. Ο Ιούδας παρέδωσε τον Ιησού και στη συνέχεια αυτοκτόνησε. Αυτό είχε αφήσει κενό ανάμεσα στους δώδεκα. Έτσι, καθώς περίμεναν, αναζήτησαν την καθοδήγηση του Θεού και επέλεξαν έναν αντικαταστάτη. Στην πραγματικότητα, οι μαθητές οργανώνονταν και σχεδίαζαν την έναρξη της αποστολής τους. Κατά τη λήψη αυτών των αποφάσεων, ο Πέτρος διαδραμάτισε ηγετικό ρόλο. Κανείς δεν αμφισβήτησε την κίνησή του. Όλοι έβλεπαν τη σοφία του Θεού σε αυτήν. Υπήρχε κατανόηση και εμπιστοσύνη ότι ο Θεός ενεργούσε, εργαζόταν και κινούταν ανάμεσά τους. Ο χρόνος της αναμονής τους δεν ήταν αδρανής, αλλά ήταν γεμάτος με σκοπό και δράση με γνώμονα την αποστολή.

Ενώ περιμένουμε την έκχυση του Αγίου Πνεύματος να μας βοηθήσει να ολοκληρώσουμε τη μεγάλη αποστολή του Θεού, πρέπει να ενωθούμε για να ενθαρρύνουμε ο ένας τον άλλον (Εβρ. 10:24-25), προσευχόμενοι για το Άγιο Πνεύμα του Θεού. Επίσης, θα πρέπει να εναρμονιστούμε ως εκκλησία με την προτεραιότητα του Θεού για τη σωτηρία των ασεβών.

`ΣΚΕΨΗ: Πώς μπορείτε να προσμένετε τον Κύριο και να μη χάνετε την πίστη σας; Ενώ περιμένετε, πώς μπορείτε να αξιοποιήσετε καλύτερα τον χρόνο σας, όπως οι μαθητές;`