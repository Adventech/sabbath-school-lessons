---
title:  Περαιτερω Μελετη
date:  10/11/2023
---

Το ιεραποστολικό έργο πρέπει να πηγάζει από βαθιά αγάπη και ευγνωμοσύνη για όσα έκανε και κάνει ο Ιησούς στη ζωή μας. Οποιοδήποτε άλλο κίνητρο είναι λανθασμένο. Το κλειδί για την επιτυχημένη προσέγγιση και τον ευαγγελισμό είναι η εντρύφηση στο Λόγο  και ο συντονισμός με αυτόν.

«Η ζωή μας πρέπει να είναι ενωμένη με τη ζωή του Χριστού. Πρέπει να αντλούμε συνεχώς από Αυτόν, τρώγοντας το ζώντα άρτο που ήρθε από τον ουρανό και πίνοντας από την ολόδροση πηγή που ασταμάτητα δίνει τους άφθονους θησαυρούς της. Αν έχουμε πάντα τον Κύριο μπροστά μας με καρδιά που ξεχειλίζει από ευχαριστία και δοξολογία, θα έχουμε αδιάκοπη φρεσκάδα στην πνευματική ζωή. Οι προσευχές μας θα πάρουν μορφή συνομιλίας με τον Θεό, όπως θα μιλούσαμε με ένα φίλο. Αυτός θα μας μιλάει προσωπικά για τα μυστήριά Του. Συχνά θα μας πλημμυρίζει ένα γλυκό αίσθημα της παρουσίας του Ιησού. Οι καρδιές μας θα καίνε μέσα μας καθώς θα έρχεται κοντά μας για συνομιλία, όπως έκανε με τον Ενώχ. Όταν αυτή η πείρα γίνει πραγματικότητα στο χριστιανό, θα χαρακτηρίζει τη ζωή του η απλότητα και η ταπεινοφροσύνη, που θα  δείχνουν στο περιβάλλον του ότι ήταν με τον Ιησού και διδάχθηκε από Αυτόν.» Ε. Χουάιτ, Λ.Ζ., σελ. 93,94.

«Αν έχετε δεχθεί τον Χριστό ως προσωπικό Σωτήρα, οφείλετε να ξεχάσετε τον εαυτό σας και προσπαθήστε να βοηθήσετε τους άλλους. Μιλήστε για την αγάπη του Χριστού, αφηγηθείτε την καλοσύνη Του…  Καθώς δέχεστε το πνεύμα του Χριστού – πνεύμα της ανιδιοτελούς αγάπης και εργασίας για τους άλλους – θα αναπτυχθείτε και θα καρποφορήσετε… Η πίστη σας θα αυξηθεί, η πεποίθησή σας θα γίνει πιο βαθιά, και η αγάπη σας θα τελειοποιηθεί.»  Λ.Ζ., σελ. 42.

**Ερωτησεις για συζητηση**

`1. Πώς αντιλαμβάνεστε τα λόγια του απ. Παύλου στην επιστολή προς Φιλιππησίους σχετικά με το ότι ο Χριστός κηρύσσεται από φθόνο, διαμάχη ή εγωιστική φιλοδοξία; Πώς μπορούμε να βεβαιωθούμε ότι εμείς δεν κάνουμε το ίδιο;`

`2. Ποια είναι η δική σας εμπειρία με την πραγματικότητα του Θεού και την αγάπη Του; Δηλαδή, με βάση τις δικές σας εμπειρίες, θα μπορούσατε να κηρύξετε στους άλλους με ειλικρίνεια και εντιμότητα για την καλοσύνη και την αγάπη του Θεού; Ποια θα ήταν η μαρτυρία σας;`

`3. Ποια είναι η εμπειρία σας από την αναμονή στον Κύριο και τι σας δίδαξε για την εμπιστοσύνη σε Αυτόν και για την πίστη γενικότερα;`