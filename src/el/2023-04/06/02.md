---
title:  Η Διαδοση Των Καλων Νεων
date:  05/11/2023
---

`Διαβάστε Λουκ. 24:1-12. Ποια ήταν η αντίδραση εκείνων που άκουσαν για τον αναστημένο Χριστό;`

Νωρίς το πρωί της Κυριακής, μετά το θάνατο του Ιησού, ο Λουκάς αναφέρει ότι κάποιες γυναίκες πήγαν στον τάφο. Είχαν μαζί τους αρώματα, οπότε είναι πιθανό να πήγαιναν να περιποιηθούν το σώμα του Ιησού αφού είχε περάσει το Σάββατο. Περιμένοντας να βρουν έναν σφραγισμένο τάφο, εξεπλάγησαν όταν βρήκαν τον τάφο άδειο. Ενώ παρέμεναν σαστισμένες, εμφανίστηκαν δύο άνδρες ντυμένοι λαμπρά. Είχαν ένα μήνυμα για αυτές. Υπενθυμίζοντάς τους τα λόγια Του, είπαν στις γυναίκες ότι ο Ιησούς είχε πράγματι αναστηθεί. Πανευτυχείς με τα νέα, επέστρεψαν γρήγορα εκεί όπου έμεναν οι μαθητές και πολλοί άλλοι ακόλουθοι του Ιησού, και διηγήθηκαν όσα είδαν και άκουσαν καθώς ο ενθουσιασμός τους ήταν ασυγκράτητος. Δηλαδή, μοιράστηκαν τα νέα που είχαν μάθει για τον Χριστό.

Μπορείτε να φανταστείτε πώς πρέπει να ένιωσαν αυτές οι γυναίκες; Είχαν μόλις ζήσει μια καταπληκτική εμπειρία που σίγουρα τις γέμισε δέος, αλλά οι μαθητές αποκάλεσαν τα λόγια τους  «φλυαρία» και δεν τις πίστεψαν. Έτσι, μη ξέροντας αν έπρεπε να πιστέψει τις γυναίκες ή όχι, ο Πέτρος έτρεξε στον τάφο για να δει ο ίδιος.

Για τον Πέτρο, και για πολλούς από εμάς, υπάρχει ένας δισταγμός να αποδεχτούμε κάτι απλά και μόνο επειδή το είπε κάποιος άλλος. Αν και ο Πέτρος άκουσε τις γυναίκες, δεν μπόρεσε να κατανοήσει την εμπειρία τους παρά μόνο αργότερα. Στην αρχή, το μόνο που βίωσε ήταν ένας άδειος τάφος, και αυτό, όπως λέει ο Λουκάς, τον έκανε «να θαυμάζει από μέσα του για το γεγονός» Λουκ. 24:12. Η εμπειρία του στον τάφο δεν ήταν η ίδια με εκείνη των γυναικών.

Ανεξάρτητα από την αντίδραση του Πέτρου, μόλις αυτές οι γυναίκες άκουσαν τα νέα για τον Ιησού, θέλησαν να τα μοιραστούν με άλλους. Ποιο μεγαλύτερο κίνητρο για ιεραποστολή θα μπορούσε να υπάρξει από το να μάθουν οι άλλοι τι έκανε ο Ιησούς για αυτούς; Ποιο μεγαλύτερο κίνητρο από το να διαδώσουν τα καλά νέα της σωτηρίας στον Ιησού, τη μόνη ελπίδα που έχει ο καθένας από εμάς;

Φυσικά, χρειαζόμαστε μια προσωπική εμπειρία με τον Θεό πριν μπορέσουμε να τη μοιραστούμε με τους άλλους. Η επιθυμία μας να

μοιραστούμε με τους άλλους αυτό που αγαπάμε τόσο πολύ πρέπει να αποτελεί καίριο μέρος του κινήτρου μας για την ιεραποστολή. Εντέλει, δεν μπορούμε να μοιραστούμε κάτι που δεν έχουμε εμείς οι ίδιοι, έτσι δεν είναι;

`ΣΚΕΨΗ: Ποιες εμπειρίες είχατε με την πραγματικότητα του Θεού και την αγάπη Του; Γιατί αυτές οι στιγμές είναι τόσο πολύτιμες για εσάς;  Πώς σας παρακινούν να προσεγγίσετε τους άλλους με τα καλά νέα;`