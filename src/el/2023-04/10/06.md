---
title:  Ξεπερνωντας Τα Ορια
date:  07/12/2023
---

`Διαβάστε Πράξ. 17:24-34. Πώς συνεχίζει ο Παύλος τη μαρτυρία του;`

Είναι επίσης ενδιαφέρον να σημειωθεί ότι ο Παύλος ανέφερε στην πραγματικότητα κάποιους από τους δικούς τους συγγραφείς, οι οποίοι, έχοντας γράψει κάτι αρκετά κοντά στη Βιβλική αλήθεια, του έδωσαν την ευκαιρία να μιλήσει στους ακροατές του για βαθύτερες έννοιες. Δηλαδή, χρησιμοποίησε την εξοικείωσή του με τις πεποιθήσεις τους στο να αναζητήσει κοινό έδαφος μαζί τους και να επεκτείνει έτσι τη συζήτηση. Δεν υπάρχει αμφιβολία ότι, όταν επιδιώκουμε να προσεγγίσουμε τους άλλους, η εξοικείωση με αυτά που πιστεύουν και η αναζήτηση κοινών σημείων είναι μια ισχυρή μέθοδος προσέγγισης των ανθρώπων.

Προσέξτε επίσης, ότι ο Παύλος χρησιμοποιεί αυτό το κοινό έδαφος για να πάει τη συζήτηση εκεί που θέλει: στην ανάσταση του Ιησού και στην ελπίδα που προσφέρει σε όλους τους ανθρώπους. Ο Λουκάς περιγράφει τις αντιδράσεις στα τελευταία λόγια του Παύλου για την ανάσταση. Κάποιοι χλεύασαν την ιδέα, άλλοι είπαν ότι ήθελαν να ξανακούσουν τον Παύλο για το θέμα, και κάποιοι πίστεψαν. Το κλειδί σε αυτή την ιστορία είναι ότι όλοι είχαν πραγματικά ακούσει. Αυτή ήταν η ελπίδα του Παύλου από την αρχή. Αυτή πρέπει να είναι και η δική μας ελπίδα στην αποστολή μας.

Γνωρίζουμε ότι κάποιοι άνθρωποι θα απορρίψουν το Ευαγγέλιο, αλλά πρέπει να κάνουμε ό,τι είναι δυνατόν για να διασφαλίσουμε ότι πριν το απορρίψουν, κατανόησαν τι απορρίπτουν. Ο Παύλος, με τη μέθοδό του στους Αθηναίους και με τη στρατηγική χρήση όσων είχε μελετήσει και μάθει για αυτούς, εξασφάλισε ότι άκουσαν με ανοιχτό μυαλό ότι υπάρχει ένας Θεός που δεν γνώριζαν, αλλά που Αυτός ήταν ο Δημιουργός τους. Αυτός ο Θεός τους αγαπούσε και ήθελε να Τον γνωρίσουν. Ήταν φιλεύσπλαχνος μαζί τους παρά την άγνοιά τους. Η Ημέρα της Κρίσης όμως, ερχόταν. Και αν όλα αυτά ακούγονταν απίστευτα, υπήρχαν επαληθεύσιμες αποδείξεις για αυτά στην ανάσταση του Χριστού.

Τώρα που οι άνθρωποι είχαν ακούσει και κατανοήσει το μήνυμα, έπρεπε να επιλέξουν οι ίδιοι αν θα το απέρριπταν ή θα το ερευνούσαν περαιτέρω. Κάποιοι το ερεύνησαν και έγιναν ακόλουθοι του Ιησού (Πράξ. 17:34).

`Πρόκληση: Προσευχηθείτε στον Θεό για συγκεκριμένη καθοδήγηση στο πώς να δώσετε την καλύτερη μαρτυρία σε κάποιον γνωστό σας.`

`Πρόκληση: Χρησιμοποιήστε τα μέσα κοινωνικής δικτύωσης ως έναν πιθανό “Άρειο Πάγο” για να εκπροσωπήσετε, με τη σαφήνεια και τη διακριτικότητα του Παύλου, το Ευαγγέλιο στους άπιστους.`