---
title:  Ενας Εβραιος Στην Αθηνα
date:  03/12/2023
---

`Διαβάστε Πράξ. 17:1-16. Πώς βρέθηκε ο απ. Παύλος στην Αθήνα και πώς ανταποκρίθηκε σε όσα βρήκε εκεί;`

Η πόλη των Αθηνών ήταν γεμάτη είδωλα (Πράξ. 17:16). Γνωρίζοντας την ιστορία του δικού του λαού και την τάση του (παρά τις ατελείωτες προειδοποιήσεις) για ειδωλολατρία, ο απ. Παύλος αναστατώθηκε με όλα τα είδωλα που βρήκε και στην Αθήνα. Χωρίς αμφιβολία, ένιωσε συμπόνια για τους Αθηναίους, οι οποίοι θα πέθαιναν στις αμαρτίες τους αν δεν μάθαιναν για τον Αληθινό Θεό. Σήμερα, οι πόλεις μας εξακολουθούν να είναι γεμάτες από είδωλα και,  δυστυχώς, πολλοί πιστοί μπορούν και περπατούν μέσα σε μια πόλη χωρίς να αντιδρούν στο ελάχιστο για τα είδωλά της. Ο απ. Παύλος όμως, μέσω του Αγίου Πνεύματος, αντέδρασε. Σε αντίθεση με ορισμένους άλλους πιστούς, οι οποίοι δεν είχαν ακόμη κατανοήσει ότι το ευαγγέλιο ήταν για όλο τον κόσμο, αυτός ήξερε ότι ο Θεός ήθελε να σωθούν οι Αθηναίοι μαζί με όλους τους άλλους. Κατάλαβε ότι η έννοια της παγκόσμιας ιεραποστολής ήταν να μεταφέρει το Ευαγγέλιο σε εκείνους που ήταν εντελώς απρόσιτοι, συμπεριλαμβανομένων των ειδωλολατρών παγανιστών και των φιλοσόφων της Αθήνας.

Ο απ. Παύλος, λοιπόν, επισκεπτόταν συχνά την αγορά όπου βρίσκονταν αυτοί οι άνθρωποι. Θα μπορούσαμε να πούμε ότι δημιούργησε το πρώτο Κέντρο Μελέτης Παγκόσμιας Αποστολής, όπου χρησιμοποιούσε την αγορά για να μελετήσει και να δοκιμάσει μεθόδους προσέγγισης της καρδιάς και του μυαλού αυτών των ειδωλολατρών.

Γνώριζε ότι δεν μπορούσε να προσεγγίσει τους Αθηναίους με τον ίδιο τρόπο που προσέγγιζε τους Εβραίους ή ακόμη και τους θεοφοβούμενους εθνικούς. Αυτοί ήταν άνθρωποι των οποίων η αφετηρία δεν ήταν ο Θεός του Ισραήλ ή τα έργα Του στο έθνος του Ισραήλ. Ανεξάρτητα από το πόσο βασικές ήταν αυτές οι έννοιες και οι πεποιθήσεις για τους Εβραίους και για τους θεοφοβούμενους εθνικούς, δεν σήμαιναν τίποτα για τους ανθρώπους που συνάντησε ο απ. Παύλος στην αθηναϊκή αγορά. Ως εκ τούτου, θα χρειαζόταν μια εντελώς νέα προσέγγιση.

Σήμερα, συχνά προσπαθούμε να προσεγγίσουμε ανθρώπους των οποίων το υπόβαθρο δεν έχει τίποτα κοινό με την ιουδαιοχριστιανική κληρονομιά. Ως εκ τούτου, όπως και ο απ. Παύλος, πρέπει να προσαρμοστούμε. Μια προσέγγιση που μπορεί να λειτουργεί καλά, για παράδειγμα, στο Μπουένος Άιρες μπορεί να είναι άχρηστη στην Μπανγκόκ.

`ΣΚΕΨΗ: Τι είδους είδωλα λατρεύουν οι άνθρωποι στην κοινωνία σας; Πώς μπορείτε να τους βοηθήσετε να δουν πόσο ανάξια είναι όλα αυτά;`