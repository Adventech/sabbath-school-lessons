---
title:  Ο Απ. Παυλος Στον Αρειο Παγο
date:  04/12/2023
---

Όπου κι αν βρισκόταν, ο απ. Παύλος κήρυττε – κατ’ εντολή του Θεού – το Ευαγγέλιο, και αυτό ακριβώς προσπάθησε να κάνει στην Αθήνα.

`Διαβάστε Πράξ. 17:18-21. Ποιοι ήταν μερικοί από τους διαφορετικούς τρόπους με τους οποίους οι ειδωλολάτρες στην αγορά, αντέδρασαν στις ομιλίες και τις ερωτήσεις του απ. Παύλου;`

Προφανώς, με τους «ξένους θεούς» του, ο απ. Παύλος έκανε εντύπωση σε αυτούς τους ανθρώπους στην αγορά (Πράξ. 17:18) και έτσι τον πήγαν στον Άρειο Πάγο όπου εκδικάζονταν νομικά και θρησκευτικά ζητήματα, αν και δεν φαίνεται ότι ο ίδιος αντιμετώπιζε κάποιου είδους νομική δίκη. Απλώς, όπως φάνηκε, ήθελαν να ακούσουν αυτόν και τη «νέα του διδασκαλία» (Πράξ. 17:19). Θα ήταν δύσκολο να αγνοήσει κανείς κάποιον με την ευγλωττία, το ζήλο και την ευφυΐα του, ακόμη και αν προωθούσε ιδέες που φαίνονταν πολύ παράξενες σε αυτούς τους ανθρώπους.

Οι Πράξ. 17:21 λένε ότι οι Αθηναίοι δεν έκαναν τίποτε άλλο από το να συζητούν και να ακούν τις πιο πρόσφατες ιδέες. Μήπως ο Λουκάς τους κατηγορούσε για τεμπελιά; Μάλλον όχι. Πιθανότατα επεσήμαινε ότι ήταν έμπειροι στοχαστές και συζητητές. Άλλωστε, οι

Έλληνες έβγαλαν άνδρες όπως τον Σωκράτη, τον Πλάτωνα και τον Αριστοτέλη, φιλοσόφους των οποίων η επιρροή έφτασε και στις μέρες μας. Η Αθήνα για αιώνες θεωρούταν το κέντρο της πνευματικής και φιλοσοφικής σκέψης. Αν και ορισμένοι από αυτούς τους στοχαστές δεν ήταν άθεοι, σίγουρα όχι με την έννοια που σκεφτόμαστε σήμερα για τον αθεϊσμό, πολλές από τις φιλοσοφικές τους ιδέες ήταν ριζικά διαφορετικές από τις διδασκαλίες του Χριστιανισμού.

Στην Αθήνα, ο απ. Παύλος περίμενε ότι το Άγιο Πνεύμα θα μπορούσε να χρησιμοποιήσει τις γνώσεις και τις ρητορικές του ικανότητες, τις οποίες είχε αποκτήσει κατά την εκπαίδευσή του από τον Γαμαλιήλ. Όμως στην πραγματικότητα ήταν η εκπαίδευση του απ. Παύλου στους δρόμους της Αθήνας που το Άγιο Πνεύμα μπόρεσε να χρησιμοποιήσει ακόμη περισσότερο. «Οι συνετότεροι από τους ακροατές του παραξενεύθηκαν παρακολουθώντας τη λογική του. Αποδείχθηκε ότι ήταν γνώστης των έργων της τέχνης τους, της φιλολογίας τους και της θρησκείας τους» Ε. Χουάιτ, Π.Α., σελ. 208.

`ΣΚΕΨΗ: Ο απ. Παύλος, μετά την εμπειρία στην Αθήνα με αυτούς τους ειδωλολάτρες και τους φιλοσόφους, έγραψε στους Κορίνθιους:  «Αποφάσισα να μη ξέρω ανάμεσά σας τίποτε άλλο, παρά μονάχα τον Iησού Xριστό, και Αυτόν σταυρωμένον.» Α΄Κορ. 2:2. Τι μάθημα παίρνουμε σχετικά με το πόσο κεντρικός πρέπει να είναι ο Χριστός στο μήνυμά μας, ανεξάρτητα από το σε ποιον κηρύττουμε;`