---
title:  Περαιτερω Μελετη
date:  08/12/2023
---

Ένα από τα κύρια σημεία της εμπειρίας του απ. Παύλου στον Άρειο Πάγο είναι η επί τόπου μελέτη του πώς να προσεγγίσει μια απρόσιτη ομάδα απίστων. Αυτό είχε ως αποτέλεσμα να ξεκινήσει μια μικρή ομάδα πιστών στην Αθήνα.

«Τα λόγια του αποστόλου και η περιγραφή της στάσης του και του περιβάλλοντός του, έτσι όπως τα χάραξε η πέννα της θεοπνευστίας, επρόκειτο να μεταβιβασθούν σε όλες τις κατοπινές γενεές, μαρτυρώντας για την ακλόνητη εμπιστοσύνη του, το θάρρος του μέσα στην απομόνωση και στις αντιξοότητες, καθώς και τη νίκη που απέσπασε για το χριστιανισμό μέσα σε αυτήν την καρδιά της ειδωλολατρίας» Ε. Χουάιτ, Π.Α., σελ. 211.

«Τα λόγια του Παύλου αποτελούν θησαυρό γνώσεων για την εκκλησία. Βρέθηκε σε τέτοια θέση όπου θα ήταν εύκολο να πει κάτι που να ερεθίσει τους περήφανους ακροατές του και να δημιουργήσει δυσκολίες για τον εαυτό του. Αν στην αγόρευσή του καταφερόταν άμεσα εναντίον των θεών τους και των μεγάλων ανδρών της πόλης τους, θα κινδύνευε να συμμερισθεί την τύχη του Σωκράτη. Με λεπτότητα όμως που είναι έργο της θεϊκής αγάπης, έστρεψε εύλογα την προσοχή τους από τις ειδωλολατρικές τους θεότητες, παρουσιάζοντάς τους τον αληθινό Θεό που ήταν τελείως άγνωστος» Ε. Χουάιτ, Π.Α., σελ. 212.

Με την άμεση επαφή του με τους ανθρώπους, τη μελέτη του πολιτισμού και της θρησκείας τους και το σεβασμό του για την αφοσίωσή τους στα πνευματικά πράγματα, ο απ. Παύλος κατάφερε κάτι αξιοσημείωτο στην Αθήνα, κάτι που αποτελεί θησαυρό γνώσης για την εκκλησία. Απέφυγε να εκνευρίσει τους ακροατές του. Αυτό ήταν από μόνο του ένα σημαντικό και εμπνευσμένο  επίτευγμα από τον Θεό. Αυτό, σύμφωνα με την Ε. Χουάιτ, είναι ο θησαυρός της γνώσης που πρέπει να προσέξουμε ως εκκλησία σε αυτή την ιστορία.

**Ερωτησεις για συζητηση**

`1. Με πρότυπο την ιστορία του Παύλου στην Αθήνα, ποιο είναι το πρώτο βήμα για όποιον ξεκινάει νέο ευαγγελιστικό έργο σε μια πόλη;`

`2. Τι είδους συμπεριφορά απαιτείται από έναν χριστιανό για να γεφυρώσει τις διαφορές με ανθρώπους που δεν γνωρίζουν τον Θεό;`

`3. Όταν προκαλούμαστε από  σύγχρονα είδωλα, τι πρέπει να αποφύγουμε να κάνουμε, ειδικά στην αρχή, ξεκινώντας νέο έργο ανάμεσα στους ανθρώπους που λατρεύουν αυτά τα είδωλα;`

`4. Ο απ. Παύλος θα μπορούσε να είχε μιλήσει στους ανθρώπους για τον Θεό και την αγάπη Του και τότε αυτοί θα ήταν ικανοποιημένοι. Ωστόσο, ξεπέρασε αυτό το όριο και συνέχισε με την ανάσταση. Αυτό έκανε τους ανθρώπους να νομίζουν ότι ήταν παραπλανημένος. Θα έπρεπε να το είχε κάνει αυτό; Ναι ή όχι και γιατί;`