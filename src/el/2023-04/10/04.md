---
title:  Ο Απ. Παυλος Και Ο Αγνωστος Θεος
date:  05/12/2023
---

Προσέξτε ότι ο απ. Παύλος δεν υποτιμά την ψευδή θρησκεία ή τους ψεύτικους θεούς των Αθηναίων. Συγκέντρωσε ό,τι καλό μπορούσε να βρει, όσο λίγα κι αν ήταν αυτά, και τα αξιοποίησε.

`Διαβάστε Πράξ. 17:22-23. Τι έκανε ο απ. Παύλος στην προσπάθειά του να προσεγγίσει αυτούς τους ανθρώπους με το Ευαγγέλιο;`

«Άνδρες Aθηναίοι, σας βλέπω, από κάθε πλευρά, στο έπακρον θεολάτρες» Πράξ. 17:22. Ο απ. Παύλος έδινε συγχαρητήρια στους ειδωλολάτρες! Η θρησκεία τους ήταν λανθασμένη από κάθε άποψη και όμως επαινούσε την αφοσίωσή τους σε αυτήν.

Ο απ. Παύλος συνέχισε: «ενώ περνούσα, και πρόσεχα τα σεβάσματά σας…» (εδ. 23). Περιγράφοντας τη δική του μελέτη της αθηναϊκής θρησκείας, μετέδωσε μια στάση σεβασμού απέναντι στους ανθρώπους. Δεν έσπευσε, ως αυτοαποκαλούμενος ειδικός, με όλες τις απαντήσεις για το πώς έπρεπε να αλλάξουν. Στην πραγματικότητα, ήταν ειδικός και είχε τις απαντήσεις που χρειάζονταν αυτοί οι άνθρωποι! Ωστόσο, δεν παρουσιάστηκε με αυτόν τον τρόπο, αλλιώς θα είχε απορριφθεί αμέσως. Αντιθέτως, τον είδαν ως κάποιον που νοιαζόταν για τους ανθρώπους και επιθυμούσε το καλό τους.

Σχολιάζοντας την επιγραφή, «ΠΡΟΣ ΤΟΝ ΑΓΝΩΣΤΟ ΘΕΟ» (Πράξ. 17:23),  εκμεταλλεύτηκε αυτό που θα μπορούσε να θεωρηθεί ως κοινή βάση. Πίστευαν στον θεό, κάτι που ήταν μια καλή αρχή και θα μπορούσε να ανοίξει τον δρόμο για μια βαθύτερη συζήτηση. Δεν χλεύασε την ιδέα ενός βωμού σε έναν άγνωστο θεό. Αντιθέτως, εκτίμησε και θαύμασε έναν λαό που νοιαζόταν αρκετά για τα πνευματικά πράγματα ώστε να λατρεύει κάτι που δεν γνώριζε καν.

Ήταν παραπλανημένοι; Φυσικά, αλλά αυτό θα μπορούσε να αντιμετωπιστεί. Η αφοσίωση τους σε αυτό που αντιλαμβάνονταν ήταν σημαντική. Ο απ. Παύλος αναγνώρισε ότι αυτό ήταν το υλικό με το οποίο μπορούσε να εργαστεί το Άγιο Πνεύμα. Είχε βρει το σημείο συζήτησης που θα τους προκαλούσε το ενδιαφέρον.

`ΣΚΕΨΗ: Ποιες γέφυρες και ποια σημεία επαφής μπορείτε να σκεφτείτε που θα άνοιγαν ευκαιρίες για βαθύτερη συζήτηση με άτομα με τα οποία έρχεστε σε επαφή;`