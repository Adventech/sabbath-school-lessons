---
title:  'Αποκαλυψη: Η Αποστολη Του Θεου Στον Εσχατο Καιρο'
date:  24/12/2023
---

Οι πρώτες γραμμές της Αποκάλυψης δείχνουν στον αναγνώστη ότι το βιβλίο αυτό επικεντρώνεται στην αποστολή του Θεού.

`Διαβάστε Αποκ. 1:1-7. Τι ενδείξεις βλέπετε ότι η Αποκάλυψη επικεντρώνεται στην αποστολή του Θεού κατά τις έσχατες ημέρες;`

Αφού αποκαλύπτεται στα πρώτα εδάφια ότι ο Ιησούς είναι η πηγή και το επίκεντρο της Αποκάλυψης, η Αποκ. 1:4-5 αναφέρεται και στα τρία μέλη της Θεότητας, τα Οποία εργάζονται ενωμένα για τη σωτηρία των ανθρώπων. Ο Πατέρας είναι ο Ων και ο Hν και ο Eρχόμενος. Επίσης, κατονομάζεται το Άγιο Πνεύμα, ο Οποίος εργάζεται δυναμικά στις εκκλησίες του 1ου αιώνα. Στη συνέχεια, ο Ιωάννης υπενθυμίζει την ιδιότητα του Ιησού Χριστού, «του πιστού μάρτυρα», «του πρωτότοκου από τους νεκρούς» (Αποκ. 1:5) που κατέχει τη νόμιμη κυριαρχία αυτού του πλανήτη. Η προσπάθεια του Σατανά να χρησιμοποιήσει τη γη για να εγκαθιδρύσει τη βασιλεία του εξολοθρεύεται. Εκτός από τη νίκη του Θεού επί του Σατανά, το χυμένο αίμα του Δημιουργού μας ξεπλένει την ενοχή και τη ντροπή μας.

`Διαβάστε Αποκ. 1:6 και 1 Πέτ. 2:9. Τι σημαίνουν οι τίτλοι για τους λυτρωμένους σε αυτά τα εδάφια;`

Η αποστολή του Θεού δεν επικεντρώνεται απλώς στο να έλκει  στην ασφάλεια τους ανθρώπους που χάνονται. Η σωτηρία του Θεού προσφέρει μια νέα, τιμητική κατάσταση, επειδή η εικόνα του Θεού αποκαθίσταται μέσα μας. Οι λυτρωμένοι γίνονται βασιλείς, επειδή είμαστε συγγενείς εξ αίματος με τον Βασιλιά του σύμπαντος μέσω του χυμένου αίματος του Ιησού. Τώρα, ως μέλη της βασιλικής οικογένειας, συμμετέχουμε στην αποστολή της για τη σωτηρία άλλων ανθρώπων. Αυτό μας καθιστά ιερείς! Ο Χριστός είχε συγκροτήσει την εκκλησία Του σε βασίλειο και τα επιμέρους μέλη της σε ιερείς. Το να είσαι μέλος της βασιλείας σημαίνει να είσαι ιερέας.

Στην Αποκ. 1:7, βρίσκουμε το κατεπείγον μήνυμα της ιεραποστολής: Ο Ιησούς έρχεται και τα έθνη θα θρηνήσουν επειδή θα χαθούν. Ο Θεός αποζητά αυτούς που έχουν απομακρυνθεί από Αυτόν.

Το βιβλίο της Αποκάλυψης αρχίζει, λοιπόν, με την αποστολή του Θεού για τους ανθρώπους.

`ΣΚΕΨΗ:   Όχι μόνο έχουμε δημιουργηθεί από τον Θεό, αλλά έχουμε λυτρωθεί από Αυτόν, και μάλιστα με ένα τόσο εκπληκτικό κόστος. Γιατί αυτή η αλήθεια πρέπει να μας δίνει ελπίδα, ανεξάρτητα από την παρούσα κατάστασή μας;`