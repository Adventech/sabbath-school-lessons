---
title:  Επιτυχια Στην Αποστολη
date:  27/12/2023
---

Τι σημαίνει επιτυχία στην αποστολή; Μπορεί να μπούμε στον πειρασμό να σκεφτούμε ότι είναι οι πολλές βαφτίσεις, οι μεγάλες εκκλησίες και οι γρήγοροι ρυθμοί ανάπτυξης. Μπορεί να πιστεύουμε ότι η επιτυχία συνίσταται στην διάδοση της αλήθειας σε κάθε φυλή και λαό και ότι μπορούμε να το επιταχύνουμε χρησιμοποιώντας το ραδιόφωνο, το διαδίκτυο και την τηλεόραση. Ενώ όλα αυτά μπορεί να είναι καλά, πρέπει να θυμόμαστε τι έγραψε ο απ. Παύλος στην κοινότητα των πιστών στην Κόρινθο: «Eγώ φύτεψα, ο Aπολλώς πότισε, αλλά ο Θεός αύξησε» Α΄Κορ. 3:6. Με άλλα λόγια, εμείς πρέπει να εστιάσουμε στη διαδικασία. Ο Θεός είναι Αυτός που θα εστιάσει στην αύξηση.

Είδαμε ήδη ότι το αντικείμενο της αποστολής του Θεού είναι η σωτηρία των ανθρώπων σε κάθε λαό επάνω στη γη, καθιστώντας τους πιστούς μαθητές του Ιησού που συμμετέχουν στην αποστολή Του.

**Διαβάστε τα ακόλουθα εδάφια. Τι μας λένε για τον χαρακτήρα εκείνων που γίνονται ακόλουθοι του Ιησού;**

`2 Κορ.11:2`

`Ησ. 30:21, Ιωάν. 10:27, Ιωάν. 16:12-13`

`2 Θεσ. 2:9-11, Εβρ. 3:12-13, 1 Ιωάν. 1:8`

`1 Ιωάν. 1:9, Αποκ. 7:14, 19:8`

Οι μαθητές του Ιησού είναι αγνοί, παραμένοντας πιστοί στον Ιησού όπως μια αγνή νύφη στον αρραβωνιαστικό της. Ακολουθούν τον Ιησού όπως τους οδηγεί Εκείνος με την ήρεμη φωνή του Αγίου Πνεύματος. Αυτό περιλαμβάνει την καθοδήγησή μας σε ιεραποστολικό έργο για τους άλλους. Δεν υπάρχει καμία εξαπάτηση σε αυτούς τους μαθητές. Δεν παρασύρονται από εξουθενωτικές αμφιβολίες, ψευδείς διδασκαλίες ή ανηθικότητα. Επιπλέον, δεν αισθάνονται ηθικά ανώτεροι από τους άλλους. Αναγνωρίζουν ότι είναι ατελείς και χρειάζονται την εξαγνιστική χάρη και το έλεος του Θεού. Κατανοώντας αυτό, είναι επίσης ανοιχτοί να δέχονται διόρθωση και διδασκαλία από άλλους πιστούς. Η επιτυχία στην ιεραποστολή έχει ως αποτέλεσμα να δημιουργούνται αυτού του είδους οι μαθητές.

`ΣΚΕΨΗ: Τι σημαίνει να είσαι «αγνή παρθένα στον Xριστό»; Β΄Κορ. 11:2 Πώς μπορούμε εμείς, ως αμαρτωλοί, να είμαστε έτσι ενώπιον του Θεού και να συμβουλεύουμε και τους άλλους να γίνουν αγνοί προς τον Χριστό;`