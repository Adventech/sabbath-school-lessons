---
title:  Ο Θεος Που Εξακολουθει Να Ειναι Μαζι Μας
date:  04/10/2023
---

Η ζωή και η διακονία του Ιησού ήταν η απόλυτη αποκάλυψη του Θεού. Μέσα σε περίπου τρία χρόνια ο Θεός μπόρεσε να αποκαλύψει ακόμη περισσότερο Ποιος είναι και τι αφορά η αποστολή Του, σε σύγκριση με όσα είχε κάνει με οποιοδήποτε άλλο τρόπο στις προηγούμενες γενιές. Ο Χριστός ήταν η τέλεια «εικόνα του αόρατου Θεού», «Επειδή, ο Πατέρας ευδόκησε μέσα σ’ Αυτόν να κατοικήσει ολόκληρο το πλήρωμα, ... αφού ειρηνοποίησε διαμέσου τού αίματος του σταυρού Του» Κολ. 1:15, 19, 20. Στον Χριστό, η ιεραποστολική φύση του Θεού έγινε πλήρως γνωστή. Ο Ίδιος ο Ιησούς αποκάλυψε την αποστολή Του, λέγοντας: «Ο Υιός τού ανθρώπου ήρθε να ζητήσει και να σώσει το χαμένο» Λουκ. 19:10.

`Διαβάστε και αναλογιστείτε το εδάφιο Ιωάν. 3:16. Πώς βλέπετε την αγάπη και την αποστολή του Θεού να αλληλοεπιδρούν;`

Αργότερα στη διακονία Του, στην τελευταία εβδομάδα της ζωής του Ιησού, διακυβεύτηκε η τελική κατάληξη της ανθρωπότητας. Τα γεγονότα που έλαβαν χώρα εκείνες τις ημέρες συνέδεσαν την προσδοκία από το παρελθόν με την ελπίδα για το μέλλον. Κατά τη διάρκεια του εορτασμού του Πάσχα, το οποίο έδειχνε την ελευθερία από την αιγυπτιακή καταπίεση, ο Ιησούς Χριστός – ο ενσαρκωμένος Θεός –  έδωσε τη ζωή Του για να μας ελευθερώσει από τα δεσμά της αμαρτίας. Ο απόστολος Παύλος έγραψε: «Επειδή, Εκείνον που δεν γνώρισε αμαρτία, Τον έκανε για χάρη μας αμαρτία, για να γίνουμε εμείς δικαιοσύνη τού Θεού διαμέσου Αυτού.» Β΄Κορ. 5:21.

`Διαβάστε Ματθ. 28:18-20. Ποια είναι η υπόσχεση που βρίσκουμε σ’ αυτήν τη σπουδαία αποστολή; Τι διαβεβαίωση μας δίνει καθώς συμμετέχουμε στην ιεραποστολή του Θεού;`

Ο θάνατος του Χριστού ήταν μέρος της διαδικασίας της συμφιλίωσης, όχι η ολοκλήρωσή της. Μέσω της ανάστασής Του, ο Ιησούς νίκησε τον θάνατο και του δόθηκε «κάθε εξουσία στον ουρανό και επάνω στη γη.» Ματθ. 28:18. Με βάση αυτή την πραγματικότητα, ανέθεσε στη συνέχεια σε όλους τους ακολούθους Του να κάνουν μαθητές σε όλο τον κόσμο, με μια δυνατή υπόσχεση: «Εγώ είμαι μαζί σας όλες τις ημέρες, μέχρι τη συντέλεια του αιώνα.» Ματθ. 28:20.

`ΣΚΕΨΗ: Με ποιους τρόπους είδατε την υπόσχεση του Ιησού να εκπληρώνεται στη ζωή σας καθώς συμμετέχετε στην ιεραποστολή;`