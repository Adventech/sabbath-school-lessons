---
title:  Περαιτερω Μελετη
date:  06/10/2023
---

«Το σχέδιο για τη σωτηρία μας δεν ήταν μια μεταγενέστερη σκέψη, ένα σχέδιο που αποφασίσθηκε μετά την πτώση του Αδάμ. Ήταν μια αποκάλυψη του μυστηρίου “του σεσιωπημένου από χρόνων αιωνίων”. Ρωμαίους ις΄[16]7. Ήταν η αποκάλυψη των αρχών οι οποίες ανέκαθεν αποτέλεσαν τα θεμέλια του θρόνου του Θεού. Από την αρχή ο Θεός και ο Χριστός γνώριζαν την αποστασία του Σατανά και την πτώση του ανθρώπου με την απατηλή δύναμη του αποστάτη. Ο Θεός δεν ευθύνεται για την ύπαρξη της αμαρτίας, αλλά την προείδε και έλαβε τα απαιτούμενα μέτρα για να αντιμετωπίσει την τρομερή, επείγουσα ανάγκη. Τόσο μεγάλη ήταν η αγάπη Του για τον κόσμο, ώστε υποσχέθηκε να δώσει τον μονογενή Υιό Του “διά να μη απολεσθή πας ο πιστεύων εις αυτόν, αλλά να έχη ζωήν αιώνιον.” Ιωάννην γ΄[3]16.» Ε. Χουάιτ, Ζ.Χ., σέλ. 4.

«Ο Χριστός δεν είπε στους μαθητές Του ότι το έργο τους θα ήταν εύκολο… Δε θα εγκαταλείπονταν όμως να αγωνισθούν μόνοι τους. Τους διαβεβαίωσε ότι θα ήταν μαζί τους, και ότι αν βάδιζαν με πίστη, θα προχωρούσαν προστατευόμενοι από την ασπίδα της Παντοδυναμίας… Όσο θα υπάκουαν στο λόγο Του και θα συνεργάζονταν με Αυτόν, δε θα μπορούσαν να αποτύχουν. Τους πρόσταξε: Πηγαίνετε σε όλα τα έθνη. Πηγαίνετε στα πιο απόμακρα μέρη της οικουμένης, και να είσθε βέβαιοι ότι η παρουσία Μου θα είναι μαζί σας και εκεί ακόμη. Εργάζεστε με πίστη και με εμπιστοσύνη, επειδή σε καμιά περίσταση δε θα σας  εγκαταλείψω. Θα βρίσκομαι πάντοτε μαζί σας, βοηθώντας σας στην εκπλήρωση του καθήκοντός σας, οδηγώντας, παρηγορώντας, αγιάζοντας, υποστηρίζοντάς σας, χορηγώντας σας επιτυχία στην ομιλία σας που να στρέφει την προσοχή των άλλων στον ουρανό.» Ε. Χουάιτ, Π.Α., σέλ. 18-19.

**Ερωτησεις για συζητηση**

`1.	Τα πρώτα λόγια του Θεού προς την έκπτωτη ανθρωπότητα δεν ήταν «Τι έκανες;» ή «Γιατί με παρακούσατε;» Αντίθετα, τα πρώτα λόγια ήταν: «Πού είσαι;» Πώς μπορεί να μας παρηγορήσει η αλήθεια σχετικά με την πρόθεση του Θεού για εμάς και τους αγαπημένους μας;`

`2.	Ο Ίδιος ο Θεός, στο πρόσωπο του Ιησού, ήρθε σε αυτόν τον κόσμο για να μας σώσει. Ο Χριστός στον Σταυρό ήταν η απόλυτη αποκάλυψη του Θεού ως Θεού της αποστολής. Τι μας λέει αυτό για τον χαρακτήρα Του;`

`3.	Η αποστολή ανήκει στον Θεό. Ως εκ τούτου, θα εξοπλίσει και θα ενδυναμώσει τους ανθρώπους για την αποστολή. Υπό το πρίσμα αυτής της πραγματικότητας, όταν εξετάζετε τις προκλήσεις της διάδοσης του ευαγγελίου παγκοσμίως, πώς μπορείτε να αντιμετωπίσετε συναισθήματα και συμπεριφορές ανεπάρκειας ή φόβου;`