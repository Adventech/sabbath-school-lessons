---
title:  Ο Θεος Που Μας Προσεγγιζει
date:  01/10/2023
---

Ο Θεός μάς δημιούργησε κατ’ εικόνα και ομοίωσή Του. Μας έδωσε έναν τέλειο κόσμο με σκοπό να ζήσουμε σε τέλεια σχέση μαζί Του, μια σχέση που θα είχε ως επίκεντρο το πολυτιμότερο χαρακτηριστικό Του: την αγάπη. Ωστόσο, για να είναι η αγάπη αληθινή, ο Θεός μάς έδωσε επίσης ένα άλλο πολύτιμο δώρο: την ελεύθερη βούληση, την ελευθερία να επιλέξουμε ποιον δρόμο θα ακολουθήσουμε. Φυσικά, έδωσε σαφείς οδηγίες στον Αδάμ και την Εύα σχετικά με τον κίνδυνο και τις θανατηφόρες συνέπειες της ανυπακοής (Γέν. 2:16-17). Ο Σατανάς, ωστόσο, παραπλάνησε πειστικά την Εύα ότι μπορούσε να φάει τον καρπό από το δέντρο της Γνώσης του Καλού και του Κακού, χωρίς να υπάρξουν αρνητικά αποτελέσματα. Αντιθέτως, ισχυρίστηκε ότι θα «ήταν σαν Θεοί, γνωρίζοντας το καλό και το κακό» (Γέν. 3:5). Δυστυχώς, η Εύα επέλεξε να φάει και έδωσε τον καρπό στον Αδάμ, ο οποίος έκανε την ίδια επιλογή. Η τέλεια Δημιουργία, λοιπόν, στιγματίστηκε από την αμαρτία.

Εκείνη η στιγμή άλλαξε το αρχικό σχέδιο και τον αρχικό σκοπό του Θεού για τον νεοσύστατο πλανήτη Γη. Η αποστολή της σωτηρίας, η

οποία είχε σχεδιαστεί «πριν από τη δημιουργία τού κόσμου» (Εφεσ. 1:4), έπρεπε τώρα να υλοποιηθεί.

`Διαβάστε Γέν. 3:9-15. Ποια ήταν τα πρώτα λόγια του Θεού προς τον Αδάμ μετά την πτώση; Γιατί αυτή η δήλωση είναι τόσο σημαντική θεολογικά ακόμη και σήμερα;`

Ασφαλώς ο Θεός γνώριζε ακριβώς πού βρίσκονταν. Κυριαρχούμενοι από το φόβο, ο Αδάμ και η Εύα ήταν αυτοί που έπρεπε να δουν τι συνέβαινε. Έπρεπε να βρεθούν αντιμέτωποι ώστε να κατανοήσουν τις τρομερές συνέπειες της αμαρτίας τους. Επίσης, ο Σατανάς έπρεπε να νικηθεί. Γι’ αυτό, ο Θεός άρχισε να παρουσιάζει την αποστολή Του: το σχέδιο της απολύτρωσης (Γέν. 3:14-15), τη μόνη ελπίδα «να συμφιλιώσει τον κόσμο με τον εαυτό Του» (Β΄Κορ. 5:19).

Ωστόσο, πρέπει να δώσουμε ιδιαίτερη προσοχή στο γεγονός ότι πριν από την αντιμετώπιση και την υπόσχεση της συμφιλίωσης, ο Θεός αναζήτησε την έκπτωτη ανθρωπότητα. Παρά τη φαινομενικά απελπιστική κατάσταση, ο Θεός επισημαίνει ουσιαστικά δύο ζητήματα στην ερώτησή Του προς τον Αδάμ: την έκπτωτη μας κατάσταση και την ιεραποστολική Του φύση. Είμαστε καταδικασμένοι και έχουμε απεγνωσμένη ανάγκη για σωτηρία. Αυτός είναι Εκείνος που μας αναζητά αποφασισμένος να μας σώσει και να είναι μαζί μας.

`ΣΚΕΨΗ: Σε όλη την ιστορία της ανθρωπότητας, ο Θεός συνεχίζει να ρωτάει «Πού είσαι;». Τι σημαίνει αυτό για εσάς και πώς Του έχετε απαντήσει;`