---
title:  Ο Θεος Που Λαχταρα Να Ειναι Μαζι Μας
date:  02/10/2023
---

`Διαβάστε Γέν. 17:7, 26:3 και 28:15. Πού εστιάζει κυρίως η υπόσχεση του Θεού προς τον Αβραάμ και τους απογόνους του;`

Στην αφήγηση της Παλαιάς Διαθήκης, ο Θεός συνεχίζει να ενεργεί σύμφωνα με την ιεραποστολική Του φύση, προκειμένου να εκπληρώσει τους σκοπούς Του. Για παράδειγμα, μετά τον κατακλυσμό οι κάτοικοι της Βαβέλ αποφάσισαν να συγκεντρωθούν σε ένα μέρος για να χτίσουν μια πόλη και έναν πύργο ο οποίος θα έφτανε μέχρι τον ουρανό. Ο Θεός παρενέβη, προκαλώντας σύγχυση  στη γλώσσα που μιλούσαν με σκοπό να τους διασκορπίσει σε όλο τον κόσμο (Γέν. 11:1-9). Στη συνέχεια διεύρυνε την αποστολή Του, καλώντας τον Άβραμ (που αργότερα μετονομάστηκε Αβραάμ) να γίνει το κανάλι των ευλογιών Του σε ολόκληρο τον κόσμο (Γέν. 12:1-3). Οι υποσχέσεις του Θεού προς τον Αβραάμ και τους απογόνους του ήταν πολλαπλές, αλλά μία ξεχωρίζει πάνω απ’ όλες. Αρκετές φορές ο Θεός ουσιαστικά διακήρυξε: «Θα είμαι ο Θεός τους» Γέν. 17:7-8. «Θα είμαι μαζί σου» Γέν. 26:3. «Είμαι μαζί σου» Γέν. 28:15.

Καθώς η ιστορία συνεχίζεται, ο Ιωσήφ καταλήγει στην Αίγυπτο, αλλά ως όργανο σωτηρίας του λαού Του. Σε κάθε βήμα της εμπειρίας του Ιωσήφ, ακόμα και στις πιο δύσκολες στιγμές της ζωής του, η Αγία Γραφή επιβεβαιώνει ότι «ο Κύριος ήταν μαζί του» Γέν. 39:2, 21, 23. Γενιές αργότερα, κατά την εκπλήρωση της αποστολής Του, ο Θεός έστειλε τον Μωυσή στον Φαραώ ως απελευθερωτή του λαού Του από την αιγυπτιακή σκλαβιά. Ο Θεός του είπε: «Εγώ θα είμαι μαζί σου» Έξ. 3:12. Χρόνο με το χρόνο, ο Κύριος επιβεβαίωνε τη βαθιά επιθυμία Του να είναι με το λαό Του.

Διαβάστε Έξ. 29:43, 45. Ποιος ήταν ένας από τους κύριους σκοπούς του αγιαστηρίου της Παλαιάς Διαθήκης; Ο Θεός αποφάσισε να είναι μαζί με τα παιδιά Του με έναν διαφορετικό τρόπο. Επιβεβαίωσε στον Μωυσή τη λαχτάρα Του να κατοικήσει ανάμεσα στο λαό Ισραήλ με την οικοδόμηση της Σκηνής του Μαρτυρίου και την εγκαθίδρυση ενός συστήματος που θα έδειχνε το τελικό εκτελεστικό όργανο της αποστολής Του: Τον Ιησού Χριστό. «Οι θυσίες και το ιερατείο του ιουδαϊκού συστήματος θεσπίστηκαν για να αντιπροσωπεύουν τον θάνατο και το μεσολαβητικό έργο του Χριστού αντίστοιχα. Όλες αυτές οι τελετές δεν είχαν κανένα νόημα και καμία αρετή, παρά μόνο όταν σχετίζονταν με τον Χριστό.» Ε. Χουάιτ, The Advent Review and Herald of the Sabbath, 17 Δεκεμβρίου 1872.

`ΣΚΕΨΗ: Με ποιους τρόπους βιώνετε την παρουσία του Θεού στη ζωή σας;`