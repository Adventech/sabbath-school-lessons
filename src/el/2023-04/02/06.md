---
title:  Το Πεδιο Δρασης Της Αποστολης
date:  12/10/2023
---

`Διαβάστε Αποκ. 7:9-10. Τι υποδηλώνουν αυτά τα εδάφια σχετικά με την εκτεταμένη γεωγραφική εμβέλεια της αποστολής του Θεού;`

Στο μάθημα αυτής της εβδομάδας συζητήθηκαν δύο κρίσιμα κείμενα ιεραποστολής που τονίζουν το επίκεντρο της μαθητείας στη Μεγάλη Αποστολή και στο μήνυμα του αιώνιου ευαγγελίου. Είναι ενδιαφέρον ότι και τα δύο κείμενα έχουν τουλάχιστον ένα κοινό σημείο αναφοράς, τον τόπο της ιεραποστολής: «Αφού, λοιπόν, πορευτείτε, να κάνετε μαθητές όλα τα έθνη,» Ματθ. 28:19, «που κατοικούν επάνω στη γη, και σε κάθε έθνος και φυλή και γλώσσα και λαό·» Αποκ. 14:6.

Με άλλα λόγια, το ευαγγέλιο του Χριστού πρέπει να φτάσει σε όλες τις κοινωνικές τάξεις, όλα τα έθνη, όλες τις γλώσσες και τους λαούς. Η επιρροή του ευαγγελίου είναι να ενώσει τους σωσμένους σε μια μεγάλη αδελφότητα. Έχουμε μόνο ένα πρότυπο να μιμηθούμε και αυτό είναι ο Χριστός. Αν δεχτούμε την αλήθεια όπως αυτή εκφράζεται στον Ιησού, οι εθνικές προκαταλήψεις και οι ζήλιες θα καταρρεύσουν και το πνεύμα της αλήθειας θα ενώσει τις καρδιές μας σε μία.

Όταν ο Ιησούς είπε, «θα είστε μάρτυρες για μένα» Πράξ. 1:8, είχε στο μυαλό του τρεις διαφορετικές γεωγραφικές περιοχές:

- «Θα είστε μάρτυρες για μένα στην Ιερουσαλήμ.» Εκείνη την εποχή, οι μαθητές Του βρίσκονταν πολύ κοντά στην Ιερουσαλήμ. Έτσι, ο Ιησούς ουσιαστικά έλεγε: «Αρχίστε να μοιράζεστε την εμπειρία σας με τον Θεό με ανθρώπους που είναι κοντά σας». Η ιεραποστολή ξεκινάει από το σπίτι, με την οικογένεια, με τους γείτονες, με τους φίλους. Αυτός είναι ο αρχικός τόπος της ιεραποστολής.
- Στη συνέχεια τους λέει ότι θα είναι μάρτυρές Του: «και σε ολόκληρη την Ιουδαία και στη Σαμάρεια.» Η αποστολή μας αφορά και εκείνους που είναι κατά κάποιο τρόπο κοντά, αλλά ταυτόχρονα και εκείνους που είναι σε απόσταση από εμάς. Σε αυτή την ομάδα ανήκουν άνθρωποι που μπορεί να μιλούν την ίδια γλώσσα που μιλάμε εμείς, άνθρωποι που έχουν παρόμοια κουλτούρα αλλά δεν ζουν ή δεν μοιράζονται την ίδια πραγματικότητα με εμάς. Αυτός είναι ο περαιτέρω τόπος της αποστολής μας.
- Ο Χριστός συνεχίζει, λέγοντας: «και μέχρι το τελευταίο άκρο της γης». Η αποστολή του Θεού μάς καλεί να προσεγγίσουμε άτομα από όλα τα μέρη, τα έθνη, τις ομάδες ανθρώπων, τις γλώσσες και τις εθνότητες. Αυτός είναι ο τελικός τόπος της ιεραποστολής μας.

`Πρόκληση: Προσευχηθείτε κάθε μέρα αυτή την εβδομάδα για την κοινότητα στην οποία ζείτε. Ο Θεός σάς τοποθέτησε εκεί για κάποιο λόγο.`

`Πρόκληση: Ερευνήστε τα δημογραφικά στοιχεία της περιοχής σας.  Τί είδους άνθρωποι ζουν γύρω σας (εθνικό και θρησκευτικό υπόβαθρο, ηλικιωμένοι, νέοι, φτωχοί, πλούσιοι, ομιλούμενες γλώσσες κ.λπ.). Ζητήστε από τον Θεό να σας δείξει πώς μπορείτε να γίνετε δίαυλος της αγάπης Του προς αυτούς.`