---
title:  'Ο Τρισυποστατος Θεος: Η Αρχη Της Αποστολης'
date:  08/10/2023
---

Η αποστολή του Θεού στην Αγία Γραφή έχει τον Ιησού στο επίκεντρο ως τον μοναδικό δρόμο για τη σωτηρία. Ο ίδιος ο Χριστός διακήρυξε: «Eγώ είμαι ο δρόμος, και η αλήθεια, και η ζωή· κανένας δεν έρχεται προς τον Πατέρα, παρά μόνον διαμέσου Εμού·» Ιωάν. 14:6. Επιπλέον, ο Ιησούς μάς βοηθά να κατανοήσουμε την κεντρική θέση του Τρισυπόστατου Θεού στην αποστολή Του.

Ό,τι έκανε ο Χριστός ήταν είτε για τον Επουράνιο Πατέρα Του, είτε από τον Επουράνιο Πατέρα Του (Ιωάν. 4:34, 5:30, 12:45). Ωστόσο, πρέπει πάντα να θυμόμαστε ότι η αποστολή του Ιησού δεν άρχισε όταν ήρθε στον κόσμο. Την είχε λάβει από τον Πατέρα πριν από τη δημιουργία του κόσμου μας (Εφεσ. 1:4, 1 Πέτ. 1:20).

Ως εκ τούτου, ο Θεός σχεδίασε την προσέγγισή Του στην ανθρωπότητα πριν ακόμη θέσει τα θεμέλια του πλανήτη μας και εισήλθε εσκεμμένα στην ιστορία της ανθρωπότητας για να επιτύχει αυτόν τον σκοπό.

Ο Υιός δημιούργησε τον κόσμο (Ιωάν. 1:3) και, στο «πλήρωμα του χρόνου» (Γαλ. 4:4), ο Θεός έδειξε την αγάπη Του στέλνοντας τον Υιό σε εμάς (Ιωάν. 3:16-17). Ο Υιός ήρθε, πέθανε στον σταυρό και νίκησε τον θάνατο. Στη συνέχεια, απεσταλμένος από τον Πατέρα, το Πνεύμα το Άγιο ήρθε σε εμάς (Ιωάν. 14:26, 16:7), ελέγχει τον κόσμο (Ιωάν. 16:8-11) και συνεχίζει την αποστολή του Πατέρα και του Υιού μέχρι και σήμερα, ενδυναμώνοντας και παρακινώντας τον λαό του Θεού για αποστολή (Ιωάν. 14:26, 16:13-14).

`Διαβάστε Ιωάν. 20:21-22. Πώς πρέπει να διαμορφώνει την αποστολή μας το ότι η προέλευσή της είναι από τον Πατέρα, τον Υιό και το Άγιο Πνεύμα;`

Παρότι η λέξη «τριάδα» δεν βρίσκεται στην Αγία Γραφή, οι αποδείξεις που αφορούν και τα Τρία Πρόσωπα της Θεότητας και εστιάζουν στην αποστολή, είναι πολυάριθμες. Για παράδειγμα, μετά την ανάσταση, ο Χριστός εμφανίστηκε στους μαθητές Του και τους υποσχέθηκε: «Kαι προσέξτε, Εγώ στέλνω την υπόσχεση του Πατέρα Μου επάνω σας· και εσείς καθήστε στην πόλη, την Iερουσαλήμ, μέχρις ότου ντυθείτε δύναμη από ψηλά.» Λουκ. 24:49. Εδώ βρίσκουμε την πραγματικότητα της αποστολής της Θεότητας σε μία πρόταση: την υπόσχεση του Πατέρα, τη διαβεβαίωση του Υιού για την εκπλήρωση της υπόσχεσης και την ίδια την υπόσχεση, δηλαδή τον ερχομό του Αγίου Πνεύματος (Λουκ. 3:16, Πράξ. 1:4-5, 8).

Από αυτό μαθαίνουμε ότι η αποστολή δεν είναι δική μας. Ανήκει στον Τρισυπόστατο Θεό. Επομένως, δεν θα αποτύχει.

`ΣΚΕΨΗ: Ο Πατέρας, ο Υιός και το Άγιο Πνεύμα συμμετέχουν ενωμένοι στο έργο της σωτηρίας των ψυχών. Γιατί αυτή η σκέψη είναι ιδιαίτερα παρήγορη;`