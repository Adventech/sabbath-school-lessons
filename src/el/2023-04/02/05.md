---
title:  'Ο Λαος Του Θεου: Ο Διαυλος Της Ιεραποστολης'
date:  11/10/2023
---

Σε ολόκληρη την ιστορία της ανθρωπότητας, ο Θεός είχε πάντα εκείνους που εκπροσωπούσαν πιστά τον χαρακτήρα Του και με υπακοή ακολουθούσαν τους σκοπούς Του. Ο λαός του Θεού είναι εκείνοι που έχουν κληθεί και έχουν αποδεχθεί την πρόσκλησή Του να γίνουν κοινωνοί της χάρης Του. Όλοι τους υπήρξαν και συνεχίζουν να είναι όργανα του Θεού για την εκπλήρωση της αποστολής Του.

`Διαβάστε Γέν. 12:1-3 και Δευτ. 7:6, 11-12. Ποιος ήταν ο αρχικός σκοπός του Θεού για τον λαό Του στην Παλαιά Διαθήκη;`

Η διαθήκη του Θεού με τον Αβραάμ και τους απογόνους του είχε συγκεκριμένο σκοπό. Τους κάλεσε και τους ανέθεσε να είναι οι εκπρόσωποι της αποστολής Του. Να είναι τα κανάλια των ευλογιών στα έθνη (συγκρίνετε με Δευτ. 28:10, Ησ. 49:6). Ωστόσο, επιλέχθηκαν στο πλαίσιο μιας σχέσης διαθήκης με τον Θεό, η οποία βασιζόταν – ως προϋπόθεση – στην πίστη και την υπακοή (Γέν. 22:16-18, Εξ. 19:5-6, Δευτ. 28:1-2, Β΄Χρον. 7:14).

Αυτή η διαδικασία, της προσέλκυσης των εθνών που περιέβαλαν τον Ισραήλ, ήταν η «στρατηγική αποστολής» του Θεού στην Παλαιά Διαθήκη.

Στην Καινή Διαθήκη, η αποστολή του Θεού συνεχίζεται. Ο αναστημένος Κύριος και Σωτήρας εγκαινιάζει τώρα μια ανανεωμένη στρατηγική ιεραποστολής (Ματθ. 28/18-20, Πράξ. 1:8). Σε αυτή, οι μαθητές του Χριστού που αποτελούν την εκκλησία, αποστέλλονται για ιεραποστολή σε όλο τον κόσμο, σε αντίθεση με το αρχαίο Ισραήλ όπου ο κόσμος ερχόταν σε αυτούς. Η ιεραποστολή δεν προήλθε από την εκκλησία. Αντιθέτως, η εκκλησία υπάρχει επειδή ο Θεός εξακολουθεί να έχει μια αποστολή που πρέπει να εκπληρωθεί και χρησιμοποιεί την εκκλησία Του για την εκπλήρωσή της.

Ωστόσο, ποια είναι η αποστολή της εκκλησίας; Είναι η ίδια αποστολή με την αποστολή Εκείνου που κάλεσε την εκκλησία σε ύπαρξη: «Eπειδή, ο Yιός τού ανθρώπου ήρθε να ζητήσει και να σώσει το χαμένο.» Λουκ. 19:10. Αν και κανείς από εμάς στην εκκλησία δεν μπορεί να σώσει κανέναν, μπορούμε και πρέπει να υποδεικνύουμε στους άλλους τον Μόνο που μπορεί να σώσει, τον Ιησού Χριστό.

«Η αποστολή της εκκλησίας του Χριστού είναι να σώζει τους αμαρτωλούς που χάνονται. Να κάνει γνωστή την αγάπη του Θεού στους ανθρώπους και, με την αποτελεσματικότητα αυτής της αγάπης, να τους κερδίσει στον Χριστό.» Ε. Χουάιτ, Testimonies for the Church vol. 3, p. 381. Τι προνόμιο και τι τεράστια ευθύνη!

`ΣΚΕΨΗ: Η αποστολή είναι για την εκκλησία ό,τι ο αέρας για τη ζωή μας. Χωρίς αέρα, πεθαίνουμε. Χωρίς αποστολή, η εκκλησία πεθαίνει. Τί μπορεί ο καθένας μας να κάνει για να διατηρήσουμε την εκκλησία ζωντανή;`