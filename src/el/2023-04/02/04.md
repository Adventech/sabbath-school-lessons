---
title:  'Το Αιωνιο Ευαγγελιο: Το Μηνυμα Της Αποστολης'
date:  10/10/2023
---

`Διαβάστε Αποκ. 14:6-7. Ποιες πτυχές της αποστολής του Θεού μπορείτε να εντοπίσετε στο «αιώνιο ευαγγέλιο» που παρουσιάζει ο πρώτος άγγελος της τριπλής αγγελίας;`

Αυτό είναι το μοναδικό σημείο στην Αγία Γραφή στο οποίο οι λέξεις «αιώνιο» και «ευαγγέλιο» συνδέονται. Το ευαγγέλιο είναι τα καλά νέα της χάρης η οποία προσφέρεται σε όλους μέσω του Ιησού Χριστού. Ήρθε στον κόσμο μας για να μας δείξει «τη χάρη και την αλήθεια» Ιωάν. 1:14. Έζησε μια αναμάρτητη ζωή και πέθανε στο σταυρό ως υποκατάστατη θυσία για να σηκώσει την ποινή των αμαρτιών μας (Ησ. 53:4-5, 1 Πέτ. 3:18). Αναστήθηκε, επέστρεψε στον ουρανό, εξυψώθηκε από τον Πατέρα και σήμερα μεσιτεύει για εμάς στο Ουράνιο Αγιαστήριο (Αποκ. 1:18, Πράξ. 2:33, Εβρ. 7:25). Σύντομα θα εκπληρώσει τη μεγαλύτερη υπόσχεσή Του να επιστρέψει με μεγαλοπρέπεια και δόξα και, τελικά, μετά τη χιλιετία να εγκαθιδρύσει τη βασιλεία του Θεού στη γη (Ιωάν. 14:1-4, Πράξ. 1:11, Αποκ. 21:1-4). Όλα αυτά είναι βασικές αλήθειες του αιώνιου ευαγγελίου.

Ωστόσο, το γεγονός ότι το μήνυμα αυτό είναι αιώνιο είναι αξιοσημείωτο. Υπάρχει μόνο ένα ευαγγέλιο που μπορεί να μας σώσει. Θα παραμείνει το ίδιο μέχρι να ολοκληρωθεί πλήρως η αποστολή του Θεού. Δεν θα υπάρξει ποτέ άλλο ευαγγέλιο. Απατηλές διδασκαλίες και δόγματα έρχονται και παρέρχονται (Εφεσ. 4:14), αλλά το μήνυμα της σωτηρίας, το αιώνιο ευαγγέλιο, είναι αμετάβλητο και όσοι το πιστεύουν και το εφαρμόζουν με υπακοή στη ζωή τους, θα ανταμειφθούν (Δευτ. 5:33, Ρωμ. 2:6).

Η ίδια εντολή που δόθηκε στους πρώτους μαθητές δίνεται και σε εμάς σήμερα. Πρέπει να συνεχίσουμε το έργο να κάνουμε μαθητές για τον Χριστό παντού. Όμως, τι είδους μαθητές; Καλούς, τίμιους, πλήρως αφοσιωμένους και αγαπητούς ανθρώπους; Αυτά τα χαρακτηριστικά είναι απαραίτητα, αλλά δεν αρκούν. Πρέπει να κάνουμε μαθητές επικεντρωμένους σε όλα τα Βιβλικά στοιχεία της μαθητείας (Λουκ. 9:23, Ιωάν. 13:34-35, 2 Κορ. 5:17) με έναν τελικό σκοπό: να προετοιμαστούμε και να προετοιμάσουμε και άλλους για τη Δεύτερη Έλευση του Διδασκάλου, του Ιησού Χριστού.

«Η διακήρυξη της κρίσης αναγγέλλει ότι ο ερχομός του Χριστού είναι πολύ κοντά. Και αυτή η διακήρυξη ονομάζεται “ευαγγέλιον αιώνιον”. Έτσι, το κήρυγμα της Δευτέρας Παρουσίας του Χριστού και η αγγελία της εγγύτητάς της αποτελούν το κύριο μέρος του ευαγγελικού μηνύματος.» Ε. Χουάιτ, Λ.Ζ., σελ. 174.

`ΣΚΕΨΗ: Πώς συνδέεται η έννοια της κρίσης με το «αιώνιο ευαγγέλιο» στο μήνυμα του πρώτου αγγέλου; Γιατί το ευαγγέλιο πρέπει να είναι το κεντρικό στοιχείο της κρίσης;`