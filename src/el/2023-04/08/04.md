---
title:  Προσφυγες Και Μεταναστες
date:  21/11/2023
---

Το θέμα των μεταναστών και των προσφύγων έχει γίνει ένα πολυσυζητημένο θέμα, κυρίως επειδή είναι τόσοι πολλοί σήμερα. Είτε λόγω πολέμου, είτε λόγω φυσικών καταστροφών, είτε λόγω της ελπίδας για ένα καλύτερο οικονομικό μέλλον, εκατομμύρια άνθρωποι σε όλο τον κόσμο έχουν ξεριζωθεί από τα σπίτια τους και χρειάζονται απεγνωσμένα βοήθεια.

Στα εδάφια Ματθ. 2:13-14, ο Ιησούς ήταν πρόσφυγας. Οι γονείς του, ο Ιωσήφ και η Μαρία, αναγκάστηκαν να εγκαταλείψουν νύχτα  τη Βηθλεέμ και να αναζητήσουν καταφύγιο στην Αίγυπτο για να γλιτώσουν από το δολοφονικό χέρι του Ηρώδη. Η Αγία Γραφή δεν αναφέρει τίποτα για την εμπειρία τους στην Αίγυπτο, αλλά δεν είναι δύσκολο να φανταστούμε ότι θα πρέπει να είχε τις προκλήσεις της, ίσως κάποιες από τις προκλήσεις που αντιμετωπίζουν και σήμερα οι πρόσφυγες. Πολλοί μουσουλμάνοι, βουδιστές, ινδουιστές, χριστιανοί και μη θρησκευόμενοι, αναζητούν άσυλο σε νέες χώρες και σήμερα.

Σε γενικές γραμμές, είναι ευκολότερο να κάνουμε φιλίες με άτομα από τη δική μας κουλτούρα και γλώσσα, επειδή μοιραζόμαστε πολλά κοινά πράγματα. Είναι πιο δύσκολο, ωστόσο, να βρούμε κοινό έδαφος με μετανάστες και πρόσφυγες που φαίνονται διαφορετικοί από εμάς και δεν μιλούν τη γλώσσα μας, που δεν μοιράζονται τις ίδιες θρησκευτικές αξίες και συνήθειες. Το Ευαγγέλιο μάς καλεί να βγούμε από τις εθνικές και πολιτισμικές ζώνες της άνεσης και της ασφάλειάς μας και να προσεγγίσουμε όσους έχουν ανάγκη, ανεξάρτητα από το πόσο διαφορετικοί από εμάς μπορεί να είναι.

`Διαβάστε Δευτ. 10:19, Ψαλ. 146:9, Ρωμ. 12:13 και Λευ. 23:22. Ποιο είναι το σημαντικό θέμα εδώ που πρέπει να θυμόμαστε;`

Πώς μπορούμε να διακονήσουμε τους μετανάστες και τους πρόσφυγες; Είναι δύσκολο γιατί, σε ορισμένες χώρες, μπορεί να μην είναι πολιτικά ορθό να συναναστρέφεσαι ή να βοηθάς αυτούς τους ανθρώπους. Ωστόσο, όταν είναι εφικτό, πρέπει να κάνουμε ό,τι μπορούμε για να διακονήσουμε αυτούς τους ανθρώπους, οι οποίοι σίγουρα έχουν περάσει πολύ δύσκολες στιγμές και χρειάζονται τη βοήθειά μας. Έτσι, σε όποιο βαθμό μπορούμε, πρέπει να βοηθήσουμε.

Ξεκινήστε με προσευχή, και στη συνέχεια αναζητήστε πληροφορίες για τους μετανάστες και τους πρόσφυγες. Σε πολλά μέρη υπάρχουν οργανώσεις που τους φροντίζουν. Μπορείτε να αρχίσετε να συνεργάζεστε με κάποια από αυτές τις οργανώσεις ή η Σχολή Σαββάτου της τοπικής σας εκκλησίας να ξεκινήσει μια διακονία για τους μετανάστες και τους πρόσφυγες.

`ΣΚΕΨΗ: Ακόμη και αν πρόκειται για ένα μικρό χρηματικό ποσό, πώς μπορείτε να βοηθήσετε τους μετανάστες ή τους πρόσφυγες που γνωρίζετε;`