---
title:  Περαιτερω Μελετη
date:  24/11/2023
---

Οι συγγραφείς των Ευαγγελίων κατέγραψαν παραδείγματα της πρακτικής του Ιησού να χτίζει γέφυρες με ανθρώπους από άλλους πολιτισμούς προκειμένου να τους σώσει (Ματθ. 8:28-34, Μάρ. 5:1-20). Παρομοίως, καλούμαστε και εμείς να κάνουμε φίλους και να διακονήσουμε ανθρώπους από άλλους πολιτισμούς. Ο θάνατος του Χριστού ήταν για όλους, ανεξαρτήτως φυλής, εθνικότητας, πλούτου ή καταγωγής. Αυτό είναι ένα σημείο που δεν πρέπει ποτέ να ξεχνάμε. «Kι Αυτός είναι μέσον εξιλασμού για τις αμαρτίες μας· και όχι μονάχα για τις δικές μας, αλλά και για τις αμαρτίες όλου τού κόσμου» Α΄Ιωάν. 2:2.

«Οι άνδρες και οι γυναίκες δεν εκπληρώνουν το σχέδιο του Θεού, όταν εκφράζουν απλώς στοργή για τον οικογενειακό τους κύκλο… ενώ αποκλείουν από την αγάπη τους εκείνους που θα μπορούσαν να παρηγορήσουν και να ευλογήσουν με την κάλυψη των αναγκών τους…

Όταν ο Κύριος μάς παραγγέλλει να κάνουμε καλό για τους άλλους εκτός του σπιτιού μας επειδή επιθυμεί να επεκτείνουμε τη συμπάθειά μας, δεν εννοεί ότι η αγάπη μας για το σπίτι μας θα πρέπει να μειωθεί ή ότι θα πρέπει να αγαπάμε λιγότερο τους συγγενείς ή την πατρίδα μας, αλλά ότι δεν πρέπει να περιορίσουμε τη στοργή και τη συμπάθειά μας μέσα σε τέσσερις τοίχους και να περικλείσουμε την ευλογία που μας έδωσε ο Θεός, ώστε να μην επωφεληθούν μαζί μας και άλλοι από την απόλαυσή της.» Ε. Χουάιτ, The Advent Review and Sabbath Herald, 15 Οκτωβρίου 1895.

Η ευθύνη που μας ανατέθηκε να γίνουμε ευλογία για όσους βρίσκονται έξω από τη ζώνη τής άνεσής μας, είτε είναι από άλλη κουλτούρα, είτε απλά πρόκειται για ένα αβοήθητο άτομο, είναι μια αδιαπραγμάτευτη εντολή από τον ίδιο τον Ιησού Χριστό (Πράξ. 1:8, Μάρ. 11:17).

**Ερωτησεις για συζητηση**

`1.  Ποια είναι η δική σας ζώνη άνεσης; Γιατί πρέπει να είστε πρόθυμοι να βγείτε από αυτήν όταν είναι απαραίτητο;`

`2. Ποιες είναι οι συνέπειες του περιστατικού όπου ο Ιησούς αποκαλείται «φαγάς και κρασοπότης, φίλος τελωνών και αμαρτωλών»; Ματθ. 11:19. Τι έκανε ο Ιησούς και τον κατηγόρησαν με αυτόν τον τρόπο; Τι μας διδάσκει αυτό για την ιεραποστολή;`

`3.  Σε ποιο βαθμό ένας χριστιανός πρέπει να συμμετέχει στις γιορτές των αλλόθρησκων; Πώς θα μπορούσαν οι χριστιανοί να το κάνουν αυτό χωρίς να διακυβεύουν τις αρχές της Αγίας Γραφής;`