---
title:  Μεγαλυτερη Αγαπη
date:  23/11/2023
---

Όπως όλοι γνωρίζουμε, και το ξέρουμε πολύ καλά, οι ανάγκες δεν τελειώνουν ποτέ. Αν είστε πρόθυμοι να βοηθήσετε τους άλλους, θα έχετε πολλές ευκαιρίες. Είτε πρόκειται για στενούς φίλους είτε για πρόσφυγες, οι άνθρωποι έχουν ανάγκη και πρέπει να κάνουμε ό,τι μπορούμε, όταν μπορούμε, για να βοηθήσουμε. Καθόλη τη διάρκεια της επίγειας διακονίας Του, ο Ιησούς βοήθησε εκείνους που δεν μπορούσαν να βοηθήσουν τον εαυτό τους. Σε ορισμένες περιπτώσεις, Εκείνος πήρε την πρωτοβουλία και πήγε σε αυτούς που είχαν ανάγκη. Σε άλλες περιπτώσεις, όπως με τους άνδρες που κατέβασαν τον παράλυτο από τη στέγη για να τον φέρουν στον Ιησού, την πρωτοβουλία την πήραν οι ίδιοι.

`«Mεγαλύτερη από τούτη την αγάπη δεν έχει κανένας, το να βάλει κάποιος την ψυχή του για χάρη των φίλων του» Ιωάν. 15:13. Πώς εφαρμόζουμε αυτήν την αρχή στη διακονία μας προς τους άλλους;`

Μια οικογένεια ιεραποστόλων υπηρέτησε έξι χρόνια στο Τρινιντάντ και Τομπάγκο. Τα τρία πρώτα χρόνια ζούσαν σε μια κοινότητα που αποτελούνταν κυρίως από Ινδουιστές και Μουσουλμάνους. Πολλοί Ινδουιστές παραπονέθηκαν ότι οι Χριστιανοί αρνήθηκαν την πρόσκλησή τους στην ετήσια λειτουργία των Ευχαριστιών. Μια μέρα αυτοί οι Χριστιανοί παρακολούθησαν την ευχαριστήρια λειτουργία ενός καινούριου Ινδουιστή φίλου. Το έκαναν αυτό ακολουθώντας το παράδειγμα του Ιησού, ο Οποίος επισκεπτόταν τους φίλους Του όταν Τον προσκαλούσαν στις ιδιαίτερες γιορτές τους. Στην πραγματικότητα, ο Ινδουισμός διδάσκει ότι οι επισκέπτες ή οι φίλοι φέρνουν ευλογίες στο σπίτι του οικοδεσπότη.

Ας προσπαθήσουμε να κάνουμε έναν φίλο αυτή την εβδομάδα για να μπορέσουμε να γίνουμε ευλογία σε κάποιον. Πρώτον, εξετάστε την κοινότητα, το χωριό ή την πόλη σας. Γνωρίζετε κάποιον πρόσφυγα ή μετανάστη που ζει εκεί; Τι λέτε για τους ανθρώπους που ζουν στη γειτονιά σας; Τους γνωρίζετε όλους; Το να γίνετε φίλοι με έναν ξένο δεν είναι εύκολη υπόθεση. Ας προσευχηθούμε και ας ζητήσουμε τη βοήθεια του Θεού. Αυτός γνωρίζει τους πάντες και ξέρει τον ξένο με τον οποίο μπορείτε να γίνετε φίλοι. Να θυμάστε, ο στόχος είναι να γίνετε φίλοι τους, ώστε να μπορέσετε να τους οδηγήσετε στον Θεό για βοήθεια.

`Πρόκληση: Μάθετε για τους ξένους ή για αυτούς που δεν είναι Χριστιανοί και ζουν στη χώρα σας. Το Joshuaproject.net είναι μια χρήσιμη ιστοσελίδα για να κάνετε μια έρευνα για τις ομάδες ανθρώπων που δεν έχουν προσεγγιστεί στην κουλτούρα σας.`

`Πρόκληση: Εντοπίστε κάποιον στη σφαίρα επιρροής σας. Αρχίστε να προσεύχεστε τακτικά για το άτομο αυτό, αφού απαντήσετε στις ακόλουθες ερωτήσεις:`

`- Είναι αυτό το άτομο φίλος μου, σύμφωνα με το πρότυπο του Ιησού για φιλία;`

`- Γνωρίζω τις ανάγκες της ζωής του;`

`- Πώς μπορώ να τον οδηγήσω στον Ιησού για θεραπεία;`