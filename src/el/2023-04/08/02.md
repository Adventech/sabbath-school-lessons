---
title:  Η Πιστη Των Φιλων
date:  19/11/2023
---

Μια δυνατή ιστορία στα Ευαγγέλια αποκαλύπτει τον κόπο κάποιων ανθρώπων προκειμένου να φέρουν στον Ιησού ένα άτομο που είχε ανάγκη, πιθανότατα έναν φίλο τους. Από αυτήν την ιστορία μαθαίνουμε για τη σκληρή δουλειά που μπορεί μερικές φορές να χρειαστεί για να υπηρετήσουμε αυτούς που έχουν ανάγκη.

`Διαβάστε Λουκ. 5:17-26 (και Ματθ. 9:1-8, Μάρ. 2:3-12). Ποια διδάγματα μπορούμε να πάρουμε για την ιεραποστολή και τη διακονία;`

Φέρνοντάς τον στον Ιησού, οι άνδρες αυτοί ανέλαβαν την ευθύνη να φροντίσουν τον φίλο τους. Ο Θεός μάς καλεί να γίνουμε σαν αυτούς τους φίλους και να οδηγήσουμε ανθρώπους που έχουν ανάγκη στον Ιησού Χριστό. Αυτό το έργο απαιτεί πίστη, δράση, υπομονή και προθυμία, και αν χρειαστεί, να πρωτοτυπήσουμε. Οι άνδρες ήρθαν στον Ιησού, αλλά συνάντησαν εμπόδια. Δεν μπορούσαν να Του φέρουν τον ανήμπορο φίλο τους, αλλά δεν τα παράτησαν. Βρήκαν έναν καινοτόμο τρόπο για να φέρουν τον άνθρωπο στον Ιησού Χριστό. Τον κατέβασαν από τη στέγη! Ωστόσο, σύμφωνα με τον Λουκά, ο Ιησούς ενέκρινε αυτό που έκαναν (Λουκ. 5:20).

Η επιθυμία του Ιησού είναι να φέρουμε τους ανήμπορους φίλους μας σε Αυτόν. Η Αγία Γραφή αναφέρεται στον Ιησού ως τον Μεγάλο Ιατρό που λαχταρά να συγχωρήσει και να θεραπεύσει όσους υποφέρουν, όποιοι κι αν είναι αυτοί.

Η Ε. Χουάιτ μας προκαλεί να βοηθήσουμε τους ανήμπορους: «Μην περιμένετε να σας πουν το καθήκον σας. Ανοίξτε τα μάτια σας και δείτε ποιοι είναι γύρω σας. Γνωρίστε τους ανήμπορους, τους ταλαιπωρημένους και τους άπορους. Μην κρύβεστε από αυτούς και μην προσπαθείτε να αποκλείσετε τις ανάγκες τους. Ποιος δίνει τις αποδείξεις που αναφέρει ο Ιάκωβος, ότι κατέχει καθαρή θρησκεία, αμόλυντη από εγωισμό ή διαφθορά; Ποιοι αγωνιούν να κάνουν ό,τι περνάει από το χέρι τους για να βοηθήσουν στο μεγάλο σχέδιο της σωτηρίας;» Testimonies for the Church, v. 2, p. 29.

Ο Ίδιος ο Ιησούς δείχνει πώς να βοηθάμε τους ανήμπορους και μας καλεί να κάνουμε το ίδιο. Πρώτα, γινόμαστε φίλοι τους, μετά μαθαίνουμε για τις ανάγκες τους, και τέλος τους οδηγούμε στον Ιησού, ο οποίος είναι ο Μόνος που μπορεί να τους βοηθήσει. Αυτό έκαναν οι άνδρες σε αυτή την ιστορία. Πρέπει να κάνουμε το ίδιο σε όποια κατάσταση κι αν βρισκόμαστε. Πρέπει να οδηγήσουμε τους ανθρώπους στον Μόνο που μπορεί να τους σώσει: Τον Ιησού.

`ΣΚΕΨΗ: Ποιος χρειάζεται βοήθεια γύρω σας; Τι θα κάνετε για να βοηθήσετε;`