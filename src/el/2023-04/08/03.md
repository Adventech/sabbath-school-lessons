---
title:  Μονο Η Μεθοδος Του Χριστου
date:  20/11/2023
---

**Τι μας διδάσκουν οι παρακάτω ιστορίες για τη διακονία προς τους ανήμπορους;**

`Ιωάν.5:1-9`

`Μάρ.1:23-28`

Η Ε. Χουάιτ παρέχει μια διαδικασία πέντε βημάτων της μεθόδου του Ιησού για το πώς να διακονήσουμε, ειδικά εκείνους που έχουν ανάγκη: «Μόνο η μέθοδος του Χριστού χορηγεί πραγματική επιτυχία για την προσέγγιση των ανθρώπων. Ο Σωτήρας πλησίαζε τους ανθρώπους ως ένας που ήθελε το καλό τους. Τους έδειχνε τη συμπάθειά Του, τους εξυπηρετούσε στις διάφορες ανάγκες τους και κέρδιζε την εμπιστοσύνη τους. Τότε τους  έλεγε: “Ακολούθει μοι.”» Ζ.Υ. σελ. 109.

Πρώτον, πρέπει να πλησιάσουμε τους ανήμπορους, να αφιερώσουμε χρόνο για να τους γνωρίσουμε και να κατανοήσουμε τις ανάγκες τους, με την πρόθεση να κάνουμε καλό για αυτούς. Κοιτάξτε τι έκανε ο Ιησούς με τον παράλυτο στην κολυμβήθρα. Ο Ιησούς ήταν ακριβώς εκεί, ανάμεσα στο «μεγάλο πλήθος από τυφλούς, χωλούς, παράλυτους» Ιωάν. 5:3.

Δεύτερον, πρέπει να δείξουμε συμπάθεια. Αυτό μπορεί να αποτελέσει πρόκληση σε ορισμένες περιπτώσεις λόγω της δυσπιστίας. Μερικές φορές οι άνθρωποι χρησιμοποιούν την καλοσύνη ως μέσο για να κερδίσουν την εμπιστοσύνη κάποιου, τον οποίο αργότερα κακοποιούν. Παρόλα αυτά, ο Θεός μάς καλεί να δείχνουμε συμπάθεια χωρίς να περιμένουμε κάποιο αντάλλαγμα.

Το τρίτο βήμα είναι να εξυπηρετήσουμε τις ανάγκες τους. Αυτό περιλαμβάνει κάτι περισσότερο από λόγια. Χρειάζεται δράση για να εξυπηρετήσουμε τις ανάγκες ενός φίλου ή ενός ξένου. Ο Ιησούς μίλησε με τον παράλυτο, ρώτησε τι ήθελε και στη συνέχεια έκανε το θαύμα σε αυτόν. Στην ιστορία του ανθρώπου που είχε καταληφθεί από ακάθαρτο πνεύμα, ο Ιησούς πήρε τον πλήρη έλεγχο της κατάστασης, κάνοντας για τον αβοήθητο άνθρωπο αυτό που δεν μπορούσε να κάνει ο ίδιος για τον εαυτό του.

Το τέταρτο βήμα είναι να κερδίσουμε την εμπιστοσύνη τους. Όταν υπηρετούμε τους ανθρώπους, όταν τους βοηθάμε, θα μάθουν να μας εμπιστεύονται. Έτσι όταν τους μιλάμε για τον Ιησού, θα είναι πιο ανοιχτοί στο να μας ακούσουν. Ο Ιησούς δεν ήθελε απλώς να τους θεραπεύσει σωματικά. Ήθελε να έχουν αιώνια ζωή μέσω  Αυτού (Ιωάν. 10:10).

Το τελευταίο βήμα είναι να τους βοηθήσουμε να οδηγηθούν στον Ιησού, μια πράξη που απαιτεί πίστη, τόσο από εμάς όσο και από αυτόν που βοηθάμε.

`ΣΚΕΨΗ: Γενικά δεν μπορούμε να κάνουμε τα θαύματα που έκανε ο Ιησούς. Ποιοι είναι όμως οι τρόποι με τους οποίους μπορούμε να υπηρετήσουμε αυτούς που χρειάζονται βοήθεια;`