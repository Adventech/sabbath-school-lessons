---
title:  Στην Τυρο Και Τη Σιδωνα
date:  12/12/2023
---

Οι μελετητές της Αγίας Γραφής πιστεύουν ότι το Ευαγγέλιο του Ματθαίου γράφτηκε ειδικά για το εβραϊκό ακροατήριο, ενώ το Ευαγγέλιο του Μάρκου γράφτηκε κυρίως για τους εθνικούς. Είναι χρήσιμο να το έχουμε αυτό υπόψη καθώς μελετάμε τα Ευαγγέλια.

`Διαβάστε  Ματθ. 15:22-28 και Μάρ. 7:24-30. Ποιες διαφορές βλέπετε στον τρόπο με τον οποίο απεικονίζεται η γυναίκα;`

Παρατηρήστε πώς ο Ματθαίος περιγράφει αυτή τη μητέρα χρησιμοποιώντας την εθνικότητα ή τη φυλή της: Χαναναία. Ο Μάρκος οδηγείται από το Άγιο Πνεύμα να χρησιμοποιήσει πρόσθετους όρους για να περιγράψει αυτή τη μητέρα ως Ελληνίδα ή Συροφοινίκισσα το γένος, η μόνη φορά που χρησιμοποιείται αυτός ο όρος στην Αγία Γραφή.

Σκεφτείτε πώς αυτή η ιστορία του Ματθ. 15:θα επηρέαζε το πρωταρχικό κοινό με το υπόβαθρο και την κοσμοθεωρία του. Το κοινό του Ματθαίου θα έβλεπε αυτή τη μητέρα ως μια αξιοκαταφρόνητη ειδωλολάτρισσα. Αυτό προέρχεται από την εμπειρία του ιουδαϊκού λαού με τους Χαναναίους που λάτρευαν τα είδωλα και των οποίων ο κακός τρόπος ζωής και οι πρακτικές αποτελούσαν επί μακρόν πρόσκομμα για το έθνος τους. Ακόμη και οι μαθητές του Χριστού δεν εξέτασαν την πιθανότητα αυτή η γυναίκα να είχε πίστη και να ανήκε στη βασιλεία του Θεού!

Στο κεφάλαιο Μάρ. 7, το κοινό του Μάρκου που αποτελούνταν από εθνικούς θα είχε διαφορετική ανταπόκριση από αυτό του Ματθαίου. Οι εθνικοί δεν είχαν την ίδια εμπειρία των Εβραίων με τους Χαναναίους. Οι εθνικοί θα ταυτίζονταν με αυτή τη γυναίκα, μια Ελληνίδα ή Συροφοινίκισσα στην καταγωγή. Ο Ιησούς θεράπευσε μία γυναίκα από το δικό τους έθνος! Για τους εθνικούς, αυτή η γυναίκα θα θεωρούνταν μια αγαπημένη μητέρα που ανησυχούσε για την κόρη της και ήθελε ο Διδάσκαλος να τη θεραπεύσει, ανεξάρτητα από την εθνικότητα και την καταγωγή της.

«Ο Χριστός δεν απάντησε αμέσως στην παράκληση της   γυναίκας. Δέχθηκε την αντιπρόσωπο αυτήν της περιφρονημένης φυλής με τον τρόπο που θα τη δέχονταν οι Ιουδαίοι. Με αυτήν τη στάση Του ήθελε να κάνει εντύπωση στους μαθητές Του ο ψυχρός και άκαρδος τρόπος  με τον οποίο θα φέρονταν οι Ιουδαίοι σε παρόμοια περίπτωση. Και αυτό το έδειξε με τον τρόπο με τον οποίο δέχθηκε τη γυναίκα, σε αντίθεση προς τη σπλαχνική συμπεριφορά που θα ήθελε να δείχνουν εκείνοι  σε παρόμοια δυστυχία, και που σε λίγο ο Ίδιος θα τους έδειχνε απαντώντας στην παράκλησή της» Ε. Χουάιτ, Ζ.Χ., σελ. 373.

`ΣΚΕΨΗ: Διαβάστε Α΄Ιωάν. 2:2. Τι μας λέει αυτό το εδάφιο για την ισότητα όλων των ανθρώπων ενώπιον του Θεού;`