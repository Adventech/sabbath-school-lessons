---
title:  «Κανενα Βεβηλο ή Ακαθαρτο!»
date:  13/12/2023
---

Στις γειτονιές των πόλεων που δεν τις έχουν προσεγγίσει ακόμη, υπάρχουν πολλοί που λαχταρούν την ελπίδα. Κατά την εποχή του Χριστού, τι εμπόδιζε τον λαό του Θεού να φέρει την ελπίδα του Μεσσία σε ξένες πόλεις όπως την Τύρο και τη Σιδώνα; Ο εθνικισμός, η υπερηφάνεια και η προκατάληψη τύφλωσαν τον λαό του Θεού και δεν μπόρεσαν να δουν τους πιο κοντινούς σε αυτούς ανθρώπους οι οποίοι λαχταρούσαν την ελπίδα που προανήγγειλαν οι προφητείες της Πρώτης Παρουσίας. Σήμερα στις πόλεις υπάρχουν πολλές ομάδες πληθυσμού με τις οποίες ο Ιησούς Χριστός θέλει ο λαός Του να μοιραστεί την «ευλογημένη ελπίδα» της Δεύτερης Παρουσίας (Τίτ. 2:13). Και όπως ο Ιησούς δεν νοιαζόταν για την εθνικότητα ή τη φυλή τους, έτσι δεν πρέπει κι εμείς.

`Διαβάστε Πράξ. 10:9-16, 28, 34-35. Πώς θα μπορούσατε να συνοψίσετε το μάθημα που διδάσκεται σε αυτά τα εδάφια από το Άγιο Πνεύμα;`

Καθώς το γεύμα ετοιμαζόταν, ο Πέτρος βρισκόταν στην ταράτσα και είδε σε όραμα ένα μεγάλο σεντόνι γεμάτο ακάθαρτα ζώα και πουλιά. Τρεις φορές, μια φωνή τού είπε να σηκωθεί και να φάει. Ο Θεός χρησιμοποίησε αυτά τα οράματα για να αντιμετωπίσει τη θρησκευτική υπερηφάνεια και τον φανατισμό του Πέτρου απέναντι στους εθνικούς. Ο Πέτρος κατάλαβε τελικά αυτή την αλήθεια: «Tότε, καθώς ο Πέτρος άνοιξε το στόμα, είπε: Γνωρίζω στ’ αλήθεια ότι, ο Θεός δεν είναι προσωπολήπτης· αλλά, σε κάθε έθνος όποιος τον φοβάται, και εργάζεται δικαιοσύνη, είναι σ’ Αυτόν δεκτός» Πράξ. 10:34-35.

Ας σκεφτούμε τα διδάγματα που παίρνουμε από την ιστορία της Τύρου και της Σιδώνας. Κοιτάξτε ξανά τον Ιησού και την αλληλεπίδρασή Του με τη μητέρα. Ποια μαθήματα πήραν οι μαθητές που σχετίζονταν και με το όραμα του Πέτρου; Πώς μπορούμε να τα εφαρμόσουμε στη ζωή μας σήμερα; Επίσης, πώς μπορούμε να τα εφαρμόσουμε στο κάλεσμα του Χριστού για την αποστολή Του στις πόλεις; Ποιες προκαταλήψεις μας εμποδίζουν να δούμε τις ανάγκες των κατοίκων στις πόλεις; Ποιες ευκαιρίες μάς έχει δώσει ο Θεός στις πόλεις για να διευρύνουμε την κατανόηση της ιεραποστολής μας και να αντιμετωπίσουμε με φροντίδα τον φανατισμό, τον εθνικισμό και την πνευματική υπερηφάνεια;

Ο Ιησούς δίδασκε υπομονετικά τους μαθητές Του, οι οποίοι δεν είχαν ακόμη κατανοήσει πλήρως ότι το μεγάλο σχέδιο της σωτηρίας του Θεού αφορούσε ολόκληρη την ανθρώπινη οικογένεια και όχι μόνο ένα έθνος. Το Άγιο Πνεύμα μπορεί να μας βοηθήσει να ξεπεράσουμε τις προκαταλήψεις και τις μεροληψίες μας, προκειμένου να ολοκληρώσουμε την αποστολή μας στις πόλεις.

`ΣΚΕΨΗ: Διαβάστε Γαλ. 2:11-13. Τι μας διδάσκουν αυτά τα εδάφια για τη δυσκολία να καθαριστούμε από τις προκαταλήψεις που διδαχθήκαμε από την παιδική μας ηλικία;`