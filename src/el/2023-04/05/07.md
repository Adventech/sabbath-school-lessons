---
title:  Περαιτερω Μελετη
date:  03/11/2023
---

Η αδ. Έ. Χουάιτ έχει μια ισχυρή προειδοποίηση για όσους αγωνίζονται να ακολουθήσουν το κάλεσμα του Ιησού να κηρύξουν στους γύρω τους.

«Οι δικαιολογίες εκείνων που δεν κάνουν αυτό το έργο δεν τους απαλλάσσουν από την ευθύνη. Αν επιλέξουν να μην κάνουν αυτό το έργο, παραμελούν τις ψυχές για τις οποίες πέθανε ο Χριστός, παραμελούν την ευθύνη που τους έδωσε ο Θεός και καταχωρούνται στα βιβλία του ουρανού ως άπιστοι δούλοι. Αν ο καθένας εργάζεται όπως ο Διδάσκαλος, θα είναι δύναμη και ευλογία για τους άλλους. Αν όμως κλείνεται στον εαυτό του πώς θα είναι κοντά σε εκείνους που χρειάζονται τη βοήθεια του; Εκείνοι που παραμελούν την προσωπική επικοινωνία με τους ανθρώπους, γίνονται εγωκεντρικοί. Έτσι, χρειάζονται αυτήν ακριβώς την εμπειρία, να θέτουν, δηλαδή, τον εαυτό τους σε επικοινωνία με τους αδελφούς τους, ώστε να κατανοήσουν την πνευματική τους κατάσταση. Η κατανόηση αυτή θα τους κατευθύνει στον τρόπο με τον οποίο θα τρέφουν το ποίμνιο του Θεού, δίνοντας στον καθένα τη μερίδα της τροφής του στον κατάλληλο καιρό. Εκείνοι που παραμελούν αυτό το έργο αποδεικνύουν ότι χρειάζονται ηθική ανανέωση, και τότε θα δουν ότι δεν έχουν σηκώσει το βάρος του έργου.» Ε. Χουάιτ, The Advent Re-view and Sabbath Herald, 30 Αυγούστου 1892.

Αν και αυτά είναι πολύ ισχυρά λόγια που υπογραμμίζουν τη σημασία που δίνει ο Θεός στην αποστολή, δεν μένουμε χωρίς ελπίδα.  «Με την εντολή που του δόθηκε, ο Ιωνάς επιφορτιζόταν μια βαριά ευθύνη. Εκείνος όμως που τον πρόσταξε να πάει, ήταν ικανός να υποστηρίξει το δούλο Του και να του δώσει επιτυχία. Αν ο προφήτης είχε υπακούσει αναντίρρητα, θα είχε απαλλαγεί από πολλές επώδυνες πείρες και θα είχε ευλογηθεί πλουσιοπάροχα. Παρόλα αυτά, την ώρα της απογοήτευσης του Ιωνά, ο Κύριος δεν τον εγκατέλειψε. Με μια αλληλοδιαδοχή από δοκιμασίες και από περίεργες ενέργειες της πρόνοιας, η εμπιστοσύνη του προφήτη στο Θεό και στην απεριόριστη σώζουσα δύναμή Του επρόκειτο να αποκατασταθεί.» Ε. Χουάιτ, Π.Β., σελ. 184.

Ακριβώς όπως ο Ιωνάς, μπορεί εύκολα να βρίσκουμε δικαιολογίες για να μη συμμετέχουμε στην ιεραποστολή. Το κίνητρό μας για αυτές τις δικαιολογίες μπορεί να είναι οτιδήποτε. Ωστόσο, η κλήση μας στην ιεραποστολή δεν είναι λιγότερο συγκεκριμένη από ό,τι ήταν η κλήση του Ιωνά. Το ερώτημα είναι, πώς θα ανταποκριθείτε;

**Ερωτησεις για συζητηση**

`1. Ποιες δικαιολογίες έχετε μπει στον πειρασμό να χρησιμοποιήσετε για να μη συμμετέχετε στην ιεραποστολή; Ποια είναι η δική σας Νινευή;`

`2.  Σκεφτείτε πόσο πολύτιμη είναι η αλήθεια που έχουμε ως Αντβεντιστές της Έβδομης Ημέρας. Σκεφτείτε πόσο ευλογημένοι είμαστε που έχουμε αυτές τις αλήθειες που αγαπάμε τόσο πολύ. Τι μας κρατάει από το να τις μοιραστούμε με άλλους;`

`3.  Πώς μπορείτε να μάθετε με τη χάρη του Θεού να ξεπερνάτε τους φόβους που μπορεί να έχετε σχετικά με τη μαρτυρία και την ιεραποστολή;`