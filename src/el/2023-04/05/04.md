---
title:  'Η Δικαιολογια Μας: Οι Δυσκολιες'
date:  31/10/2023
---

Η εμπειρία του Ιωνά στην κοιλιά του ψαριού (Ιωνά 2) ήταν μια συνταρακτική ένδειξη της αγάπης και του ελέους του Θεού, και η προσευχή του Ιωνά αποκαλύπτει ότι δεν έχασε το μήνυμα της αγάπης Του. Ωστόσο, αν και είχε μια συναρπαστική συνάντηση με τον Θεό, δεν σήμαινε ότι ο παλιός τρόπος σκέψης ή η συμπεριφορά του θα άλλαζαν εύκολα, παρότι πήγε τελικά στη Νινευή.

`Διαβάστε Ιων. 3. Πώς ανταποκρίθηκε ο λαός σε αυτό που κήρυξε ο Ιωνάς; Ποια είναι τα διδάγματα που παίρνουμε σχετικά με τη μαρτυρία;`

Όποια και αν ήταν τα προσωπικά συναισθήματα του Ιωνά για τους Νινευίτες, κήρυξε αυτό που του είπε ο Θεός και τα αποτελέσματα ήταν εκπληκτικά. Οι Νινευίτες τελικά μετανόησαν! Ναι, ο Ιωνάς χρειάστηκε να περάσει πολλά, για να κάνει κάτι που δεν ήθελε. Όταν όμως το έκανε, ο Θεός δοξάστηκε.

Έτσι, η αποστολή του Θεού μεταφέρεται στους ώμους εκείνων που είναι πρόθυμοι να θυσιαστούν, έστω και διστακτικά. Οι αξίες μας πρέπει να δώσουν τη θέση τους στην προτεραιότητα του Θεού για αυτούς που είναι πολύ πιθανόν να χαθούν. Όπως ο Ιωνάς, έτσι και εμείς μερικές φορές τρέφουμε προκαταλήψεις που μας εμποδίζουν να προσεγγίσουμε ένα άτομο ή μια ομάδα.

Η αντιμετώπιση των προκαταλήψεών μας απαιτεί ταπεινότητα. Η αποστολή απαιτεί επίσης χρόνο και ψυχικές αντοχές. Η επένδυση στη ζωή των άλλων και η αληθινή φροντίδα για αυτούς μπορεί να είναι κουραστική. Σε μια εποχή που μας διακατέχει το άγχος για την αντιμετώπιση των δικών μας προβλημάτων, η παροχή συναισθηματικής υποστήριξης μπορεί να φαίνεται πολύ εξουθενωτική.

Και τέλος, η συμμετοχή στην ιεραποστολή συχνά απαιτεί να αλλάξουμε τον τρόπο με τον οποίο χρησιμοποιούμε τα χρήματά μας. Υπάρχουν έξοδα που σχετίζονται με την ιεραποστολή όπως η παροχή φροντίδας σε ανθρώπους και πόρων για το έργο της ιεραποστολής, η οποία απαιτεί θυσίες.

Τα καλά νέα είναι ότι παρά τις ανεπάρκειες του Ιωνά, ο Θεός εργάστηκε δυναμικά για να οδηγήσει τους Νινευίτες σε μετάνοια. Δυστυχώς, ο Ιωνάς δεν συμμερίστηκε την ευλογία της ουράνιας χαράς.

`ΣΚΕΨΗ: Ποια θυσία σάς ζητάει ο Θεός να κάνετε για να μοιραστείτε την αγάπη Του με κάποιον άλλον; Του έχετε απόλυτη εμπιστοσύνη ότι θα εκπληρώσει την υπόσχεσή Του να εμπλουτίσει τη ζωή σας μέσω αυτής της θυσίας;`