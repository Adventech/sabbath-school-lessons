---
title:  'Η Δικαιολογια Μας: Ο Φοβος'
date:  29/10/2023
---

`Διαβάστε Ναούμ 1:1, 3:1-4,  2 Βασ. 17:5-6, 2 Βασ. 19:32-37. Τι αποκαλύπτουν αυτά τα εδάφια για τη Νινευή και τη σχέση μεταξύ της Ασσυρίας και του Ισραήλ; Πώς μπορεί αυτή η σχέση να επηρέασε την απόφαση του Ιωνά να στραφεί στην Θαρσείς;`

Ένας από τους λόγους για τους οποίους ο Ιωνάς μπορεί να μην ήθελε να πάει στη Νινευή ήταν ο φόβος. Οι Ασσύριοι ήταν ένας τρομερός εχθρός και η Νινευή ήταν η πρωτεύουσα του βασιλείου.

«Μια από τις μεγαλύτερες πόλεις της αρχαιότητας, την εποχή του διαιρημένου βασιλείου του Ισραήλ, ήταν η Νινευή πρωτεύουσα του κράτους των Ασσυρίων… Στον καιρό της κοσμικής ευημερίας της η Νινευή αποτελούσε κέντρο εγκλημάτων και διαφθοράς. Η θεοπνευστία την χαρακτηρίζει ως “πόλιν των αιμάτων … πλήρη ψεύδους και αρπαγής.” Σε εικονική γλώσσα ο προφήτης Ναούμ παραβάλλει τους Νινευίτες με άγριο και αδηφάγο λιοντάρι. “Επί τίνα” ρωτάει “δεν επήλθε πάντοτε η κακία σου;” (Ναούμ 3:1,19).» Π.Β., σελ. 183.

Η Νινευή ήταν μια υπέροχη πόλη. Οι ιστορικοί μας λένε ότι ο Σενναχειρείμ επέκτεινε σημαντικά την πόλη, συμπεριλαμβανομένης της κατασκευής του τεράστιου νοτιοδυτικού παλατιού που είχε διαστάσεις 503 επί 242 μέτρα και περιείχε τουλάχιστον 80 δωμάτια. Έχτισε επίσης 18 κανάλια για να φέρνει νερό στην πόλη από απόσταση 65 χιλιομέτρων.

Οι Ασσύριοι ήταν αδίστακτοι. Στην αφήγησή του για την κατάκτηση της Βαβυλώνας, ο Σενναχειρείμ καυχιόταν ότι γέμισε τους δρόμους με τα πτώματα των κατοίκων της, μικρών και μεγάλων. Ανάγλυφα γλυπτά που βρέθηκαν κατά τη διάρκεια ανασκαφών απεικονίζουν σκηνές με στρατιώτες να παλουκώνουν τα θύματα. Αυτοί δεν ήταν άνθρωποι που ήθελες να συναντήσεις. Ήταν ιδιαίτερα βίαιοι και αδικαιολόγητα σκληροί εναντίον εκείνων που δεν συμπαθούσαν. Πράγματι, στη σκέψη ότι θα περπατούσε ανάμεσα στους ανθρώπους της Νινευή, ο Ιωνάς πρέπει να έτρεμε από φόβο.

Παρόλα αυτά, συχνά διαβάζουμε την ιστορία του Ιωνά με αποδοκιμασία επειδή άφησε τον φόβο του να μπει εμπόδιο στην εκτέλεση των οδηγιών του Θεού. Αυτό που αποτυγχάνουμε να συνειδητοποιήσουμε είναι ότι μπορεί και εμείς να κάνουμε το ίδιο πράγμα, δηλαδή να επιτρέψουμε στον εαυτό μας να ελέγχεται από τους φόβους μας και όχι από τον Θεό.

`ΣΚΕΨΗ: Θυμηθείτε μια φορά που νιώσατε έντονα ότι ο Θεός σάς καθοδηγούσε να κάνετε κάτι που εσείς, από φόβο, δεν θέλατε να κάνετε. Ποια μαθήματα πήρατε από αυτή την εμπειρία;`