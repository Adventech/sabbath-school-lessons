---
title:  'Η Δικαιολογια Μας: Οι Λανθασμενες Αποψεις'
date:  30/10/2023
---

Όταν ήρθε η καταιγίδα, ο Ιωνάς κατηγόρησε τον εαυτό του (Ιων. 1:1-12). Η στάση του αποκαλύπτει το είδος της κοσμοθεωρίας και της κατανόησης του Θεού ή των θεών που είχαν πολλοί τότε. Ενώ διάφοροι θεοί, όπως πίστευαν, κυβερνούσαν στις διάφορες χώρες τους, η θάλασσα θεωρούταν το χαοτικό βασίλειο των δαιμόνων. Στην κοσμοθεωρία των ναυτικών, η θυσία ήταν απαραίτητη για να κατευνάσουν την οργή τους. Αν και ο Ιωνάς ήταν Εβραίος, ήταν πολύ πιθανό να επηρεάστηκε από τις πεποιθήσεις της εποχής του.

`Διαβάστε Ιων. 2:1-3, 7-10. Τι αποκαλύπτουν αυτά τα εδάφια για τον τρόπο με τον οποίο ο Ιωνάς άρχισε να κατανοεί την πρόνοια του Θεού;`

Παρότι ο Ιωνάς έφυγε μακριά από την περιοχή όπου οι άνθρωποι ισχυρίζονταν ότι ο Κύριος ήταν ο Θεός τους, έμαθε (με τον δύσκολο τρόπο) ότι ακόμη και όταν ταξίδευε σε ξένους πολιτισμούς, ο Κύριος εξακολουθούσε να είναι κυρίαρχος. Ο άνεμος και τα κύματα ανήκουν στον Θεό. Το ίδιο και τα ψάρια. «Tου Kυρίoυ είναι η γη, και τo πλήρωμά της· η oικoυμένη, και όσoι κατoικoύν σ’ αυτή.» Ψαλ. 24:1. Η καρδιά του Ιωνά στράφηκε προς τον Κυρίαρχο της γης και της θάλασσας, και έτσι ομολόγησε και σώθηκε.

Κι εμείς μπορεί να παρεξηγήσουμε τον Θεό και τις προθέσεις Του. Μια συνηθισμένη παρανόηση είναι ότι η επιθυμία του Θεού για εμάς είναι να επικεντρωθούμε στη δική μας σωτηρία και να απομακρυνθούμε από την κακία του κόσμου γύρω μας. Παρότι έχουμε εντολή να διατηρούμε τους εαυτούς μας «αμόλυντους από τον κόσμο» Ιάκ. 1:27, θα πρέπει να εστιάσουμε στην αποστολή μας να φέρουμε τις ευλογίες και την ελπίδα του Θεού σε όσους έχουν ανάγκη.

Μια άλλη παρανόηση που μας εμποδίζει να δεχτούμε το κάλεσμα του Θεού στην ιεραποστολή είναι η πεποίθηση ότι η επιτυχία εξαρτάται από εμάς τους ίδιους. Δεν μπορούμε να σώσουμε ούτε μια ψυχή, όπως ο Ιωνάς δεν μπόρεσε να σώσει τη Νινευή. Η κλήση μας δεν είναι να κάνουμε τη σωτηρία αλλά να συνεργαστούμε με τον Θεό στο σωτήριο έργο Του. Δίνουμε μαρτυρία επαινώντας τον Θεό για συγκεκριμένους τρόπους με τους οποίους μας αλλάζει, αλλά μόνο ο Θεός μπορεί να προσελκύσει τους ανθρώπους σε Εκείνον. Μπορούμε να φυτέψουμε σπόρους αλήθειας, αλλά μόνο ο Θεός μπορεί να μεταστρέψει την καρδιά. Συχνά συγχέουμε τον ρόλο μας με τον ρόλο του Θεού, κάτι που είναι αρκετό ώστε να κάνει τον καθένα να βρει μια δικαιολογία για να μην δώσει μαρτυρία. Ναι, ο Θεός χρησιμοποίησε τον Ιωνά, αλλά μόνο ο Θεός – και όχι ο Ιωνάς – άλλαξε τη Νινευή.

`ΣΚΕΨΗ: Είναι πολύ δύσκολο να κερδίσουμε ψυχές μόνοι μας.  Πώς μπορούμε να αφήνουμε τον Θεό να κερδίζει ψυχές μέσα από εμάς, τη ζωή και τη μαρτυρία μας;`