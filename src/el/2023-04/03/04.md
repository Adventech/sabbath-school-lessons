---
title:  Το Καλεσμα Του Αβρααμ
date:  17/10/2023
---

Ακολουθώντας το κάλεσμα του Θεού, ο Αβραάμ πήγε στη γη όπως τον είχε προστάξει ο Θεός. Ωστόσο, από την αρχή, τα πράγματα δεν φάνηκε να πηγαίνουν πολύ καλά γι’ αυτόν. Έφτασε εκεί που του είχε πει ο Θεός αλλά σύμφωνα με την Αγία Γραφή «οι Xαναναίοι κατοικούσαν τότε σ’ αυτή τη γη.» Γέν. 12:6. Οι Χαναναίοι ήταν ειδωλολάτρες, γνωστοί για τη σκληρότητα και τη βία τους. Δεν είναι λοιπόν περίεργο το ότι μόλις έφτασε εκεί ο Αβραάμ, ο Κύριος εμφανίστηκε αμέσως σε αυτόν και του είπε: «Στο σπέρμα σου θα δώσω αυτή τη γη.» Γέν. 12:7. Δεν υπάρχει αμφιβολία ότι ο Αβραάμ χρειαζόταν ενθάρρυνση.

Ωστόσο, και πάλι τα πράγματα δεν πήγαιναν ιδιαίτερα καλά για αυτόν, τουλάχιστον στην αρχή.

`Διαβάστε Γέν.12:10-13:1. Ποια πράγματα του συνέβησαν στη συνέχεια και ποια λάθη έκανε αυτός ο άνθρωπος του Θεού;`

Πόσο αποθαρρυντικό πρέπει να ήταν για αυτόν το να αφήσει μια άνετη και πιθανότατα ευημερούσα ζωή στην πατρίδα του, για να φύγει, «μη ξέροντας πού πηγαίνει» Εβρ. 11:8. Και ένα από τα πρώτα πράγματα που αντιμετώπισε ήταν η πείνα! Αυτή η πείνα ήταν τόσο έντονη που αναγκάστηκε να εγκαταλείψει τον τόπο στον οποίο του είχε πει ο Θεός να εγκατασταθεί και να πάει κάπου αλλού. Και στη συνέχεια τα πράγματα έγιναν ακόμη χειρότερα.

«Στο διάστημα της παραμονής Του στην Αίγυπτο ο Αβραάμ έδειξε ότι δεν ήταν απαλλαγμένος από την ανθρώπινη αδυναμία και ατέλεια. Αποκρύβοντας το γεγονός ότι η Σάρρα ήταν γυναίκα του, εκδήλωσε δυσπιστία για τη θεϊκή φροντίδα, έλλειψη του υψηλού φρονήματος πίστης και θάρρους που τόσο συχνά και μεγαλόπρεπα είχε εξωτερικεύσει στη ζωή του… Εξαιτίας της έλλειψης εμπιστοσύνης από μέρους του Αβραάμ, η Σάρρα εκτέθηκε σε μεγάλο κίνδυνο. Ο Αιγύπτιος βασιλιάς όταν πληροφορήθηκε για την ομορφιά της, διέταξε να τη φέρουν στο παλάτι του σκοπεύοντας να την κάνει γυναίκα του. Ο πολυεύσπλαχνος Θεός όμως προστάτευσε τη Σάρρα στέλνοντας πληγές στη βασιλική οικογένεια.» Ε. Χουάιτ, Π.Π., σελ. 106-107.

Κανείς δεν είπε ότι το έργο της ιεραποστολής είναι εύκολο, αλλά με το να πει ψέματα και να εξαπατήσει, ο Αβραάμ έκανε τα πράγματα χειρότερα. Ευτυχώς, ο Θεός είναι Θεός υπομονής και δεν απομάκρυνε τον υπηρέτη Του για το λάθος του, το οποίο, δυστυχώς, δεν θα ήταν το μοναδικό που θα έκανε ο Αβραάμ. Πόσο παρήγορο είναι να γνωρίζουμε ότι, ακόμη και παρά τα λάθη μας, αν προσκολληθούμε στον Κύριο με πίστη και υποταγή, όπως ο Αβραάμ, όχι μόνο μπορούν να συγχωρεθούν τα λάθη, οι αμαρτίες και τα σφάλματά μας, αλλά ο Κύριος μπορεί ακόμη να μας χρησιμοποιήσει για την αποστολή!

`ΣΚΕΨΗ: Τι διδάγματα μπορούμε να πάρουμε από την ιστορία του Άβραμ στην Αίγυπτο;`