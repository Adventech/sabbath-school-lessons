---
title:  Και Περα Απο Τη Ζωνη Της Ανεσης Μας
date:  15/10/2023
---

Για να προσεγγίσουμε τους άλλους, ο Θεός θέλει να κινηθούμε πέρα από τη ζώνη της άνεσής μας. Η επιθυμία μας να παραμείνουμε μόνο με το δικό μας  εθνικό ή κοινωνικό περίγυρο μπορεί να μας οδηγήσει στον εγωισμό, ακόμη και στο κακό. Αυτός ο κίνδυνος είναι ένα από τα διδάγματα που προκύπτουν από την ιστορία της Βαβέλ.

`Διαβάστε Γέν. 11:1-9. Ποιες ήταν οι προθέσεις των ανθρώπων; Τι ήθελαν να κάνουν; Γιατί ο Θεός το ματαίωσε;`

Αυτή η ιστορία των ανθρώπων στον Πύργο της Βαβέλ αποκαλύπτει τη μεγάλη τους φιλοδοξία. Σχεδίαζαν να φτιάξουν ένα μνημειώδες οικοδόμημα, μια πόλη και έναν πύργο που όμοιος δεν θα υπήρχε πουθενά αλλού στον κόσμο: «Kαι είπαν: Eλάτε, ας κτίσουμε για μας μία πόλη και έναν πύργο, που η κορυφή του να φτάνει μέχρι τον ουρανό· και ας αποκτήσουμε για μας όνομα, μήπως και διασπαρούμε επάνω στο πρόσωπο της γης.» Γέν. 11:4.

Πόσο συχνά και σήμερα οι άνθρωποι δεν προσπαθούν να κάνουν το ίδιο; Είτε μέσω της πολιτικής, της τέχνης, των επιχειρήσεων, ακόμη και της θρησκείας, δεν έχει σημασία. Υπάρχουν εκείνοι που θέλουν να κάνουν ένα μεγάλο όνομα για τον εαυτό τους. Και τελικά, πόσο μάταιες και ανούσιες είναι οι προσπάθειές τους. (Εκκ. 2:1-11).

Στη Γέν. 11:4 αναφέρει ότι αυτοί οι άνθρωποι ήθελαν να χτίσουν τον πύργο για να αποφύγουν να διασκορπιστούν σε όλη τη γη. Ήθελαν να μείνουν ενωμένοι για τους δικούς τους εγωιστικούς λόγους. Ο Θεός, όμως, είχε άλλα σχέδια.

Αυτοί οι άνθρωποι ήταν ενωμένοι για το έργο αυτό. «Kαι ο Kύριος είπε: Δέστε, ένας λαός, και όλοι έχουν μία γλώσσα, και άρχισαν να το πραγματοποιούν· και τώρα δεν θα εμποδιστεί σ’ αυτούς κάθε τι που σκοπεύουν να κάνουν·» Γέν. 11:6. Αυτό το φιλόδοξο σχέδιο στην πραγματικότητα ήταν κακό.

Αν και η Αγία Γραφή δεν το λέει ρητά, η Ε. Χουάιτ, ωστόσο, αναφέρει ότι δεν εμπιστεύτηκαν την υπόσχεση του Θεού ότι δεν θα καταστρέψει ποτέ ξανά τη γη με νερό (Γέν. 9:14-15). Έχτιζαν για την ασφάλειά τους, όπως αυτοί την αντιλαμβάνονταν, αντί να εμπιστευτούν τον λόγο του Θεού. Όποια και αν ήταν τα απώτερα κίνητρά τους, ο Θεός γνώριζε ότι οι προθέσεις τους δεν ήταν αγνές αλλά γεμάτες εγωιστικές φιλοδοξίες, και έτσι τους εμπόδισε να επιτύχουν τους σκοπούς τους.

`ΣΚΕΨΗ: Ανήκετε σε μια ομάδα ή εθνικότητα που αισθάνεται πιο άνετα μεταξύ τους; Με ποιους τρόπους μπορείτε ενδεχομένως να συνεργαστείτε με άλλους που δεν ανήκουν στη δική σας φυλή ή εθνικότητα;`