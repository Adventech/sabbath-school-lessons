---
title:  Η Πρωτη Εκκλησια Και Οι Ζωνες Ανεσης
date:  18/10/2023
---

`Διαβάστε Πράξ. 8:1-4. Στην πρώτη εκκλησία, τι προκάλεσε τη διασπορά των πιστών;`

Μέχρι αυτή τη στιγμή, η πρώτη εκκλησία βρισκόταν κυρίως στην Ιερουσαλήμ (ή εντός της ιουδαϊκής επικράτειας και μεταξύ του ιουδαϊκού λαού). Όταν άρχισε ο διωγμός, στον οποίο συμμετείχε ενεργά ο Σαούλ, ένας ευσεβής Ιουδαίος και Φαρισαίος, η εκκλησία στην Ιερουσαλήμ διασκορπίστηκε στη συνέχεια σε όλη την Ιουδαία και τη Σαμάρεια. Ο Ιησούς είχε προβλέψει στις Πράξ. 1:8 ότι: «θα είστε μάρτυρες για μένα και στην Iερουσαλήμ και σε ολόκληρη την Iουδαία και στη Σαμάρεια.» Αυτή η δήλωση εκπληρώθηκε, όπως σημειώνεται στις Πράξ. 8:4, ότι «Eκείνοι μεν, λοιπόν, που διασκορπίστηκαν διαπέρασαν τους τόπους, ευαγγελιζόμενοι τον λόγο.»

Ακόμα και όταν η εκκλησία άρχισε να επεκτείνεται πέρα από την Ιερουσαλήμ, οι πιστοί εξακολουθούσαν να κηρύττουν στις περιοχές των Ιουδαίων ή στις συνοικίες των Ιουδαίων σε άλλες πόλεις. Στις  Πράξ. 11:19 διαβάζουμε ότι η εκκλησία είχε διασκορπιστεί μέχρι τη Φοινίκη (Λίβανος) και την Κύπρο. Ωστόσο, δεν κήρυτταν το μήνυμα σε κανέναν άλλο εκτός από τους Ιουδαίους και μόνο. Οι μαθητές του Ιησού και η πρώτη εκκλησία δεν είχαν σκοπό να δουν τους εθνικούς να έρχονται στον Κύριο, παρά  μόνο τους Ιουδαίους. Είχαν ακόμη πολύ κλειστές απόψεις για το ποια έπρεπε να είναι η αποστολή της εκκλησίας.

Ο απ. Πέτρος, μαθητής του Ιησού και μια από τις ηγετικές μορφές της πρώτης εκκλησίας, ήταν αντίθετος στο να μεταφέρει το μήνυμα του ευαγγελίου στα έθνη, ακόμη και όταν ο απ. Παύλος είχε αρχίσει να το κάνει. Ο απ. Πέτρος ήταν γνωστός ως απόστολος των περιτμημένων (δηλαδή των Ιουδαίων) και ο απ. Παύλος ως απόστολος των εθνών (Γαλ. 2:8). Αρχικά, ο απ. Πέτρος δεν ήθελε καν να τον βλέπουν μαζί με τους εθνικούς (Γαλ. 2:11-12). Ωστόσο, ο Θεός τον έβγαλε από τη ζώνη της άνεσής του και άλλαξε την καρδιά του. Άρχισε να μαθαίνει τι πραγματικά περιελάμβανε η αποστολή του ευαγγελίου και τι επρόκειτο να επιτύχει ο θάνατος του Ιησού για ολόκληρο τον κόσμο.

`ΣΚΕΨΗ: Διαβάστε Πράξ. 10:9-15, 28-29. Ποιο μήνυμα έδωσε ο Κύριος στον απ. Πέτρο; Πώς πρέπει, στις μέρες μας, να εφαρμόσουμε αυτή την αρχή στο έργο της ιεραποστολής;`