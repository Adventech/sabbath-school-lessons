---
title:  Αποστολη Στους Πλουσιους
date:  29/11/2023
---

`Διαβάστε Ματθ. 19:16-22. Ποια διδάγματα μπορούμε να αντλήσουμε από αυτή την ιστορία, στην οποία, σε αντίθεση με τον Νικόδημο, ένας άνθρωπος δεν δέχτηκε τον Ιησού;`

Η αλληλεπίδραση του Ιησού με τον πλούσιο νεαρό άρχοντα δείχνει πόσο επικίνδυνη παγίδα μπορεί να είναι ο πλούτος. Προσέξτε αυτά τα λόγια: «Kαι σας ξαναλέω: Eυκολότερο είναι να περάσει μία καμήλα από μία βελονότρυπα, παρά ένας πλούσιος να μπει μέσα στη βασιλεία τού Θεού» Ματθ. 19:24. Αυτό, φυσικά, δεν σημαίνει ότι οι πλούσιοι δεν μπορούν να σωθούν.  Όμως, αν αυτοί οι άνθρωποι δεν προσέξουν, τα πλούτη τους μπορεί πραγματικά να αποτελέσουν εμπόδιο για τη σωτηρία τους.

Στο τέλος, όλοι, πλούσιοι και φτωχοί αντιμετωπίζουμε την ίδια κατάληξη: τον θάνατο. Αυτό σημαίνει ότι οι πλούσιοι έχουν εξίσου την ίδια απεγνωσμένη ανάγκη σωτηρίας με όλους τους άλλους. Το χρήμα, δεν μπορεί να αγοράσει την απαλλαγή από τον θάνατο. Αυτή η απαλλαγή έρχεται μόνο ως δώρο που προσφέρεται από τον Ιησού σε όποιον τη διεκδικήσει με πίστη. «Eγώ είμαι η ανάσταση και η ζωή· αυτός που πιστεύει σε Μένα, και αν πεθάνει, θα ζήσει» Ιωάν. 11:25.

`Διαβάστε Λουκ. 19:1-10. Ποια είναι η διαφορά σε αυτή την ιστορία με εκείνη του πλούσιου νεαρού άρχοντα;`

Ο Ζακχαίος ανταποκρίθηκε στον Ιησού με έναν τρόπο που, δυστυχώς, δεν έκανε ο πλούσιος νεαρός άρχοντας. Προσέξτε, ο Ιησούς δεν είπε στον Ζακχαίο να πουλήσει ό,τι είχε και να τα δώσει στους φτωχούς. Το είπε όμως στον πλούσιο νέο επειδή γνώριζε πόσο δεμένος ήταν με τα χρήματά του. Αντίθετα, αν και δεν γνωρίζουμε τα όσα ειπώθηκαν όταν ο Ιησούς βρέθηκε στο σπίτι του, ο Ζακχαίος προφανώς ελέγχθηκε από τον Ιησού και κατανόησε ότι έπρεπε να κάνει κάποιες αλλαγές στη ζωή του, ειδικά όσον αφορά τα πλούτη του.

`ΣΚΕΨΗ: «Eπειδή, τι ωφελείται ο άνθρωπος, αν κερδίσει ολόκληρο τον κόσμο, ζημιωθεί όμως την ψυχή του; Ή, τι θα δώσει ο άνθρωπος σε ανταλλαγή τής ψυχής του;» Ματθ. 16:26. Τι μας λένε αυτά τα λόγια;`