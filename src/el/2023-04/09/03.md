---
title:  Ο Νεεμαν
date:  27/11/2023
---

Ο Χριστός πέθανε για όλους, ανεξάρτητα από το υπόβαθρο, τον πλούτο, ή την εθνικότητα τους. Ο Θεός έλκει ασταμάτητα όλη την ανθρωπότητα κοντά Του, συμπεριλαμβανομένων εκείνων που κατατάσσονται μεταξύ των ισχυρών μη Χριστιανών του κόσμου.

`Διαβάστε 2 Βασ. 5:1-19. Τι μπορούμε να αποκομίσουμε από αυτή την ιστορία σχετικά με την προσέγγιση των ανθρώπων για τον Κύριο;`

Στα εδάφια 2 Βασ. 5:17-19, ο Νεεμάν υπέβαλε δύο ασυνήθιστα αιτήματα αφού ο Θεός τον θεράπευσε από τη λέπρα. Πρώτον, ζήτησε να πάρει δύο φορτία χώματος με μουλάρια από το Ισραήλ πίσω στη Συρία με σκοπό να λατρέψει τον ζωντανό Θεό. Δήλωσε: «Επειδή, ο δούλος σου δεν θα προσφέρει στο εξής ολοκαύτωμα ούτε θυσία σε άλλους θεούς, παρά μονάχα στον Κύριο» (2 Βασ. 5:17). Αν και ο Νεεμάν είναι ξεκάθαρα τώρα πιστός στον μόνο αληθινό Θεό, το πρώτο του αίτημα δείχνει ότι οι παγανιστικές επιρροές εξακολουθούν να επηρεάζουν τη σκέψη του σε κάποιο βαθμό. Ο Σύριος στρατηγός θεώρησε τον Θεό του Ισραήλ ως θεότητα που πρέπει να λατρεύεται σε χώμα από τη γη του Ισραήλ. Παρότι ο Νεεμάν αναγνώρισε την πραγματικότητα ότι δεν υπήρχε Θεός εκτός από τον Κύριο του Ισραήλ, δεν είχε απαλλαγεί εντελώς από την ιδέα ότι ο Θεός ήταν, με κάποιο συγκεκριμένο τρόπο, συνδεδεμένος με τη γη του Ισραήλ. Έτσι, στη χώρα του επιθυμούσε να λατρεύει τον Θεό σε χώμα από το έδαφος του Ισραήλ.

Το δεύτερο αίτημα του Νεεμάν δείχνει την ειλικρίνεια της πίστης του. Ενώ αποφάσισε να υπηρετήσει μόνο τον Θεό του ουρανού, συνειδητοποίησε ότι δεν θα ήταν εύκολη η υλοποίηση μιας τέτοιας απόφασης στη δική του ειδωλολατρική χώρα. Επιπλέον, ο βασιλιάς της Συρίας εξακολουθούσε να λατρεύει τον θεό Ριμμών και σε αυτή την ενασχόληση ο Νεεμάν θα χρησίμευε ως συνοδός του βασιλιά. Ωστόσο, ενώ δεν είχε καμία πρόθεση να εγκαταλείψει τα καθήκοντά του στον επίγειο βασιλιά του, δεν ήθελε να θεωρηθεί ότι συμμετείχε στη λατρεία τού Ριμμών. Έχοντας παραδώσει την καρδιά του στον Κύριο, επιθυμούσε να μην λατρεύει τον ειδωλολατρικό θεό. Ούτε ήθελε να πει στον Ελισσαιέ ότι το έκανε.

Ο Ελισσαιέ απάντησε στο αίτημα του Νεεμάν λέγοντας: «Πήγαινε με ειρήνη» 2 Βασ. 5:19. «Αυτά τα λόγια δεν πρέπει να θεωρηθούν ότι εκφράζουν την έγκριση ή την αποδοκιμασία του αιτήματος αποχωρισμού του Νεεμάν. Έπρεπε να φύγει με ειρήνη, όχι με αμφιβολία ή ανήσυχη αβεβαιότητα. Ο Θεός ήταν φιλεύσπλαχνος μαζί του και έπρεπε να βρει ευτυχία και ειρήνη στη γνώση και τη λατρεία του για τον Θεό. Ο Νεεμάν ήταν ένας νέος προσήλυτος, ένας άνθρωπος με ευσυνείδητους ενδοιασμούς, που θα αυξανόταν σε δύναμη και σοφία αν έμενε προσκολλημένος στη νεοανακαλυφθείσα πίστη του. Ο Θεός οδηγεί τους νέους προσήλυτους βήμα προς βήμα και γνωρίζει την κατάλληλη στιγμή κατά την οποία πρέπει να ζητήσει τη συμμόρφωση τους σε ένα συγκεκριμένο ζήτημα. Αυτή την αρχή πρέπει να την έχουν πάντα υπόψη όσοι εργάζονται για τη σωτηρία των ψυχών.» The SDA Bible Commentary, τόμ. 2, σελ. 878.

`ΣΚΕΨΗ: Τι διδάγματα πρέπει να πάρουμε από αυτή την ιστορία ώστε να μην ασκούμε μεγάλη πίεση στους ανθρώπους, ειδικά εκείνους που προέρχονται από μη χριστιανικό υπόβαθρο;`