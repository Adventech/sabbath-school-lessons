---
title:  'Μαρτυρια Στους Μαθητευομενους: Νικοδημος'
date:  28/11/2023
---

Ο Νικόδημος ήταν μορφωμένος άνθρωπος. Η Αγία Γραφή τον περιγράφει ως άρχοντα των Ιουδαίων (Ιωάν. 3:1). Ο Ιησούς αναφέρεται σε αυτόν ως δάσκαλο του Ισραήλ (Ιωάν. 3:10). Είχε καλή κατανόηση της Αγίας Γραφής και είχε πνευματική λαχτάρα για τον Κύριο. Από την ανθρώπινη οπτική, μπορεί να φαινόταν σαν να ήταν ακόλουθος του Θεού. Τηρούσε όλες τις εντολές και ήταν σεβαστός ηγέτης μεταξύ των Ιουδαίων. Ήταν ισχυρός και πλούσιος. Πολλοί τα βλέπουν αυτά ως σημάδια ότι ο Θεός τον είχε ευλογήσει. Παρόλα αυτά, αποδεικνύεται ότι πρόκειται για επιφανειακές και απατηλές εντυπώσεις.

`Διαβάστε Ιωάν. 3:1-12. Τι αποκαλύπτει αυτή η ιστορία για τις  πνευματικές ανάγκες του Νικόδημου; Πώς τις αντιμετώπισε ο Ιησούς;`

Όταν ο Νικόδημος ήρθε στον Ιησού, προσπάθησε να διατηρήσει τη βιτρίνα της κοινωνικής του θέσης. Ο Θεός όμως, γνώριζε την καρδιά του. Παρομοίως, ο Θεός γνωρίζει τις καρδιές και τις ανάγκες όλων των πλούσιων και ισχυρών, ανεξάρτητα από το υπόβαθρό τους. Ο Νικόδημος ήρθε στον Ιησού επειδή η διδασκαλία Του τον είχε ελέγξει. Η υπερηφάνεια του τον εμπόδιζε να ομολογήσει ανοιχτά τον Ιησού Χριστό ως Κύριο, αλλά εκείνη η νύχτα τον άλλαξε για πάντα. Ακόμη και μετά την πεποίθησή του ότι ο Ιησούς ήταν απεσταλμένος του Θεού, εξακολουθούσε να μην αναγνωρίζει ανοιχτά ότι ήταν ακόλουθος του Ιησού Χριστού.

`Διαβάστε τα εδάφια Ιωάν. 7:43-52 και Ιωάν. 19:39. Τι μας λένε αυτά τα κείμενα για τον Νικόδημο και τον Ιησού;`

Σε αυτά τα εδάφια βλέπουμε ότι ο Νικόδημος είχε, προφανώς, επηρεαστεί πολύ από τον Ιησού. Προσπάθησε να Τον προστατεύσει όταν ο Ιησούς ήταν ζωντανός και στη συνέχεια να Τον τιμήσει όταν  Εκείνος ήταν νεκρός. Δεν υπάρχει αμφιβολία ότι ο Κύριος είχε αγγίξει την καρδιά του Νικόδημου, ο οποίος, ακόμη και με την περίφημη γνώση και σοφία του, είχε μεγάλη ανάγκη από τον Σωτήρα, όπως όλοι μας.

`ΣΚΕΨΗ: Γιατί πρέπει να προσέχουμε να μην πέσουμε στην παγίδα ότι επειδή έχουμε την αλήθεια, η γνώση αυτής της αλήθειας και μόνο, είναι αρκετή για να μας σώσει; Πόσες ψυχές δεν θα χαθούν παρότι που έχουν τη γνώση της αλήθειας, ακόμη και τη γνώση της τριπλής αγγελίας;`