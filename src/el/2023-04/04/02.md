---
title:  Το Δωρο Της Φιλοξενιας
date:  22/10/2023
---

`Διαβάστε Γέν. 18:1-15. Ποια στοιχεία φιλοξενίας επιδεικνύονται στην ανταπόκριση του Αβραάμ στους καλεσμένους του;`

Αβραάμ καθόταν στην είσοδο της σκηνής του μέσα στον καύσωνα της ημέρας. Αυτή η συμπεριφορά ήταν ασυνήθιστη. Στο καταμεσήμερο του καλοκαιριού, όταν ο ήλιος βρίσκεται στο ζενίθ του, όλοι αναζητούν σκιά και φρέσκο αεράκι. Ο Αβραάμ ίσως να υπέμενε τη ζέστη για να βοηθήσει όποιον τύχαινε να περάσει από εκεί.

Τότε, είδε τρεις ταξιδιώτες. Η πρακτική του, πιθανότατα, ήταν να προσφέρει φιλοξενία στους ξένους. Αυτό το σημείο είναι σημαντικό: ο Αβραάμ πήρε την πρωτοβουλία να τους συναντήσει πριν ακόμη έρθουν σε αυτόν.

«Ας φερθεί, παρακαλώ, λίγο νερό, και πλύντε τα πόδια σας, και αναπαυθείτε κάτω από το δέντρο· και εγώ θα φέρω λίγο ψωμί, και στηρίξτε την καρδιά σας· έπειτα, θα προχωρήσετε· επειδή, γι’ αυτό περάσατε από τον δούλο σας.» Γέν. 18:4-5.

Ο Αβραάμ είχε επίγνωση της αποστολής του, η οποία ήταν να μοιραστεί με όλους τη γνώση του Κυρίου σε έναν κόσμο που ήταν γεμάτος παγανισμό, ειδωλολατρία και πολυθεϊσμό. Όπως βλέπουμε σε αυτό το περιστατικό, ο πιο άμεσος τρόπος για να εκπληρώσει την αποστολή του ήταν η φιλοξενία προς αυτούς τους ξένους, οι οποίοι έμοιαζε να έχουν μόλις εμφανιστεί στον ορίζοντα.

Εν τω μεταξύ, «τα μέλη της μεγάλης οικογένειάς του υπερέβαιναν τις χίλιες ψυχές. Πολλά από αυτά ήταν ήδη αρχηγοί οικογενειών, και δεν ήταν λίγοι εκείνοι που είχαν πρόσφατα προσηλυτισθεί από την ειδωλολατρία. Ένα τέτοιο μεγάλο σπιτικό απαιτούσε ένα γερό στο τιμόνι χέρι.  Μια εξασθενημένη και αμφιταλαντευόμενη μέθοδος δε θα επαρκούσε… Και η επιρροή του Αβραάμ επεκτεινόταν πέρα από το σπιτικό του. Οπουδήποτε έστηνε τη σκηνή του, έκτιζε και ένα θυσιαστήριο για να προσφέρει θυσίες και λατρεία. Όταν η σκηνή μεταφερόταν, ο βωμός παρέμενε, και πολλοί Χαναναίοι νομάδες, οι οποίοι είχαν αποκτήσει την επίγνωση του Θεού από τη ζωή του δούλου Του του Αβραάμ, έμεναν ένα διάστημα κοντά στο βωμό για να προσφέρουν θυσίες στον Κύριο.» Ε. Χουάιτ, ΕΚ. σελ. 174.

Από την αρχή ο Αβραάμ αντιλήφθηκε ότι ο Θεός τον είχε καλέσει για ιεραποστολή και ότι η μετάβασή του στη Γη της Επαγγελίας δεν ήταν για καλοπέραση, αλλά για να γίνει ευλογία στους γύρω του και, μέσω του σπέρματός του, στον κόσμο.

`ΣΚΕΨΗ: Ποιες αρχές της φιλοξενίας του Αβραάμ μπορείτε να υιοθετήσετε;`