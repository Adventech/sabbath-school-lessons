---
title:  Περαιτερω Μελετη
date:  27/10/2023
---

«Η αγάπη για τις ψυχές που κινδύνευαν, ενέπνευσε την προσευχή του Αβραάμ. Αν και απεχθανόταν τις αμαρτίες της διεφθαρμένης εκείνης πόλης, επιθυμούσε όμως να μπορέσουν οι αμαρτωλοί να σωθούν. Το βαθύ ενδιαφέρον του για τα Σόδομα φανερώνει την αγωνία που πρέπει να αισθανόμαστε εμείς για τους αμετανόητους. Πρέπει να νιώθουμε μίσος για την αμαρτία, αλλά οίκτο και αγάπη για τον αμαρτωλό. Παντού ολόγυρά μας υπάρχουν ψυχές που βαδίζουν στην ίδια απελπιστική και τρομακτική καταστροφή όπως εκείνη την οποία υπέστησαν τα Σόδομα. Κάθε μέρα λήγει κάποιου η παράταση. Πού είναι όμως οι φωνές της προειδοποίησης και της ικεσίας προτρέποντας τον αμαρτωλό να φύγει από την τρομερή καταστροφή; Πού είναι τα απλωμένα χέρια για να τον ανασύρουν από το θάνατο; Πού είναι εκείνοι που με ταπεινοφροσύνη και επίμονη πίστη να εκλιπαρούν το Θεό γι’αυτόν;

Το πνεύμα του Αβραάμ ήταν το πνεύμα του Χριστού. Ο Υιός του Θεού είναι Αυτός ο ίδιος ο μεγάλος μεσολαβητής για λογαριασμό του αμαρτωλού. Γνωρίζει την αξία της ανθρώπινης ψυχής Αυτός που πλήρωσε το τίμημα για την απολύτρωσή της. Ξεπερνώντας την αποστροφή Του προς το κακό, αποστροφή που μόνο σε μια άμωμη φύση μπορεί να υπάρξει, ο Χριστός εκδήλωσε για τον αμαρτωλό τέτοια αγάπη που μόνο η άπειρη αγαθότητα μπορούσε να συλλάβει. Μέσα στην αγωνία του σταυρικού θανάτου, ενώ ο ΄Ιδιος ένιωθε το τρομερό βάρος των αμαρτιών ολόκληρου του κόσμου, προσευχόταν για τους υβριστές και τους δολοφόνους Του: “Πάτερ, συγχώρησον αυτούς, διότι δεν εξεύρουσι τί πράττουσι.”(Λουκά 23: 34).» Ε. Χουάιτ, Π.Π., σελ. 117, 118.

«Ο Αβραάμ ήταν τιμώμενος από τα γειτονικά έθνη ως ισχυρός άρχοντας, σοφός και ικανός ηγήτορας. Δεν αποχώρισε την επιρροή του από τους γειτόνους του. Η ζωή και ο χαρακτήρας του, σε αντίθεση με τη ζωή και το χαρακτήρα εκείνων των ειδωλολατρών, ασκούσε εύλογη επιρροή προς όφελος της πραγματικής πίστης. Η αφοσίωσή του στο Θεό ήταν ακλόνητη, ενώ η φιλοφροσύνη και η καλοκαγαθία του ενέπνεαν εμπιστοσύνη και φιλικότητα, και η ανεπιτήδευτη μεγαλοπρέπειά του επέβαλλε σεβασμό και εκτίμηση.» Ε. Χουάιτ, Π.Π. σελ. 111.

**Ερωτησεις για συζητηση**

`1.  Ποια άλλα παραδείγματα έχουμε στην Αγία Γραφή που εκπλήρωσαν την κλήση τους στην ιεραποστολή; Θα χαρακτηρίζατε επιτυχημένο τον Ιωάννη τον Βαπτιστή;`

`2.  Διαβάστε τη Γέν. 19:30-36. Τι μαθαίνουμε για τον χαρακτήρα αυτών που σώθηκαν από τα Σόδομα;`

`3.  Ποια άλλα διδάγματα μπορούμε να πάρουμε από το παράδειγμα του Αβραάμ σχετικά με την ιεραποστολή και τον τρόπο με τον οποίο γίνεται;`

`4.  Θεωρείτε τη μεσολάβηση του Αβραάμ για τα Σόδομα και τα Γόμορρα επιτυχημένη ή αποτυχημένη;`