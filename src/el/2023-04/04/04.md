---
title:  Το Πνευμα Της Προσευχης Του Αβρααμ
date:  24/10/2023
---

`Διαβάστε Γέν. 18:23-32 και Ιάκ. 5:16. Τι μας διδάσκουν αυτά τα εδάφια για τη δύναμη της διαμεσολαβητικής προσευχής;`

Ο διάλογος μεταξύ του Αβραάμ και του Θεού είναι ένας τύπος, μια αναπαράσταση της διαμεσολαβητικής προσευχής. Ο Αβραάμ μεσολαβεί στον Θεό για τους κατοίκους των Σοδόμων και των Γομόρρων. Παρακαλούσε για αυτούς εκ μέρους τους, δηλαδή ενεργούσε κατά κάποιον τρόπο ως τύπος, ως σύμβολο, του Ιησού του Μεσίτη μας ενώπιον του Πατέρα. Η αποστολή μας σήμερα θα είναι επιτυχής μόνο αν προχωρήσουμε με τέτοιου είδους προσευχές.

Ο Αβραάμ είχε μάθει να αγαπά τους κατοίκους των Σοδόμων, των Γομόρρων και των άλλων κοντινών πόλεων. Αυτός είναι ο λόγος για τον οποίο η προσευχή του ήταν αγνή και ειλικρινής. Είχε ήδη πολεμήσει εναντίον κάποιων βασιλιάδων που είχαν νικήσει τους βασιλιάδες των Σοδόμων και των Γομόρρων. Μετά τη νίκη του Αβραάμ, ο Βαλλά, ο βασιλιάς των Σοδόμων, ήρθε να συναντήσει τον Αβραάμ με τον Μελχισεδέκ και του ζήτησε να επιστρέψει ο λαός του: «Δώσε μου τους ανθρώπους, και πάρε τα υπάρχοντα για τον εαυτό σου.» Γέν. 14:21. Αυτό αποτελεί ένδειξη της αγάπης αυτού του βασιλιά για τον λαό του. Καθώς ένα από τα ιδιαίτερα χαρακτηριστικά του Αβραάμ ήταν η αγάπη, αγαπούσε τους βασιλιάδες των Σοδόμων και των Γομόρρων και προσευχόταν για αυτούς και τον λαό τους. «Η αγάπη για τις ψυχές που κινδύνευαν, ενέπνευσε την προσευχή του Αβραάμ.» Ε. Χουάιτ, Π.Π., σελ. 117.

Ο Αβραάμ άσκησε ταπεινότητα και επιμονή στις προσευχές του. Από τη στιγμή που ο Θεός δέχθηκε το πρώτο αίτημα, να σώσει την

πόλη με την προϋπόθεση ότι ζούσαν εκεί 50 δίκαιοι άνθρωποι, συνέχισε τη μεσιτεία του.

Η αποστολή μας δεν μπορεί να είναι επιτυχής χωρίς προσευχή, και ειδικά χωρίς διαμεσολαβητική προσευχή. Αφού συναντήσουμε κάποιον, του μιλήσουμε ή κάνουμε μελέτη της Αγίας Γραφής, τότε πρέπει να προσευχηθούμε για τους ανθρώπους με τους οποίους ήρθαμε σε επαφή. Ο Θεός προσέχει αυτές τις προσευχές αγγίζοντας την καρδιά των ανθρώπων με τους οποίους ήρθαμε σε επαφή. Δεν είναι τα λόγια ή η ευγλωττία μας που θα μεταστρέψουν τους φίλους ή τους γνωστούς μας, είναι το Άγιο Πνεύμα. Αυτός είναι ο λόγος για τον οποίο σε κάθε αποστολή στην οποία συμμετέχουμε, πρέπει να προσευχόμαστε για κάθε άτομο ξεχωριστά.

`ΣΚΕΨΗ: Διαβάστε Ρωμ. 8:34 και Εβρ. 7:25. Τι μας λένε αυτά τα εδάφια για το έργο που επιτελεί ο Ιησούς για εμάς; Πώς αυτή η αλήθεια βοηθά να κατανοήσουμε καλύτερα τον δικό μας ρόλο ως μεσολαβητές για τους άλλους;`