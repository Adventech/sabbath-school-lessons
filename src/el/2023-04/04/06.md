---
title:  Υποταγη Στο Θελημα Του Θεου
date:  26/10/2023
---

`Διαβάστε Γέν. 12:1-9. Τι διδάσκουν αυτά τα εδάφια σχετικά με την υποταγή στο θέλημα του Θεού, ακόμη και όταν ο δρόμος μπροστά μας δεν φαίνεται ξεκάθαρος;`

Ένα από τα κύρια χαρακτηριστικά του Αβραάμ ήταν η υποταγή του

στο θέλημα του Θεού. Όλες οι εμπειρίες του Αβραάμ με τον Θεό χαρακτηρίζονταν από αυτή την υποταγή.

Το κάλεσμά του: «KAI ο Kύριος είπε στον Άβραμ: Bγες έξω από τη γη σου, και από τη συγγένειά σου, και από την οικογένεια του πατέρα σου, στη γη που θα σου δείξω·» Γέν. 12:1. Όταν άκουσε μια φωνή από τον ουρανό, ως πρώτη αντίδραση θα μπορούσε να αμφισβητήσει αυτή τη φωνή, νομίζοντας ότι είχε παραισθήσεις. Ή θα μπορούσε, μη θέλοντας να φύγει, να αγνοήσει το μήνυμα. Έπειτα, τα λόγια του Θεού «στη γη που θα σου δείξω», θα μπορούσαν να φανούν πολύ ασαφή! Ωστόσο, δέχτηκε το κάλεσμα. Υπέταξε τη θέλησή του στο θέλημα του Θεού και εγκατέλειψε το σπίτι του πατέρα του και τη χώρα του: «Kαι ο Άβραμ πήγε, καθώς τού είπε ο Kύριος·» Γέν. 12:4.

Επιλογή της γης: Μια φιλονικία ξέσπασε ανάμεσα στους υπηρέτες του Λωτ και τους υπηρέτες του Αβραάμ, αλλά ο Αβραάμ δεν ήταν άνθρωπος που θα πολεμούσε με το ίδιο του το αίμα. Υπέκυψε στο θέλημα του Θεού, ο Οποίος και πάλι τον ευλόγησε: «Kαι ο Kύριος είπε στον Άβραμ, αφού ο Λωτ είχε διαχωριστεί απ’ αυτόν: Σήκωσε τώρα τα μάτια σου ψηλά και δες από τον τόπο όπου είσαι, προς τα βορινά και τα μεσημβρινά, και τα ανατολικά και τα δυτικά· επειδή, ολόκληρη τη γη που βλέπεις θα τη δώσω σε σένα, και στο σπέρμα σου, μέχρι τον αιώνα·» Γέν. 13:14-15.

Καταστροφή των Σοδόμων και των Γομόρρων: Όταν ο Θεός αποκάλυψε στον Αβραάμ την κατάληξη αυτών των δύο πόλεων, εκείνος, γεμάτος αγάπη, προσπάθησε να σώσει τις πόλεις. Επειδή, όμως, δεν υπήρχαν ούτε δέκα δίκαιοι στις πόλεις, τελικά καταστράφηκαν. Ο Αβραάμ υποτάχθηκε στο θέλημα του Θεού και αποδέχθηκε την κρίση του Κυρίου στις πόλεις αυτές. Ο Κύριος μπόρεσε να χρησιμοποιήσει τον Αβραάμ λόγω της υποταγής του σε Αυτόν σε όλες τις περιστάσεις. Το ίδιο πρέπει να συμβαίνει και με εμάς σήμερα.

`Πρόκληση: Στις πόλεις μας, αντιμετωπίζουμε εμπόδια στο να κηρύξουμε το ευαγγέλιο σωστά και αποτελεσματικά. Πρέπει να παρακαλέσουμε τον Θεό να παρέμβει.`

`Πρόκληση: Βρείτε έναν τρόπο να επικοινωνήσετε με κάποιον που επηρεάζεται άμεσα από μια δύσκολη κατάσταση παρόμοια με τη δική σας. Πείτε σε αυτό το άτομο ότι προσεύχεστε για εκείνο και ζητήστε από τον Θεό να σας δείξει τι μπορείτε να κάνετε για να βοηθήσετε.`