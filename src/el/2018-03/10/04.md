---
title:  Τρωαδα
date:   04/09/2018
---

Μετά την ταραχή που προκλήθηκε (Πράξ. 19:23-41), ο Παύλος αποφάσισε να φύγει από την Έφεσο. Αλλά αντί να πάει κατευθείαν στην Ιερουσαλήμ, επέλεξε να ακολουθήσει τη μεγάλη διαδρομή και να περάσει από την Μακεδονία και την Αχαΐα (Πράξ. 20:1-3). Στο ταξίδι αυτό ήταν μαζί του και κάποιοι αντιπρόσωποι από τις εκκλησίες των Εθνικών (Πράξ. 20:4).

`Διαβάστε Πράξ. 20:7-12. Πώς αυτά τα εδάφια καταρρίπτουν την επικρατούσα άποψη ότι η ημέρα του Κυρίου άλλαξε από Σάββατο άλλαξε σε Κυριακή;`

Η στάση του Παύλου στην Τρωάδα ολοκληρώθηκε με μία συνάντηση της εκκλησίας «τη πρώτη ημέρα της εβδομάδος» (Πράξ. 20:7). Συγκεντρώθηκαν για «την κλάσιν του άρτου» για να μετέχουν δηλαδή στη Θεία Κοινωνία, όπως συνήθιζαν στην εκκλησία της Ιερουσαλήμ τον πρώτο καιρό (Πράξ. 2:42,46). Το γεγονός ότι δεν αναφέρεται το ποτήρι, ή ότι προσεύχονταν, δεν αναιρεί αυτήν την πιθανότητα. Το θέμα ωστόσο είναι ότι πολλοί χρησιμοποιούν αυτό το περιστατικό για να ισχυριστούν ότι ο Παύλος είχε ήδη αντικαταστήσει στους Εθνικούς, την ημέρα λατρείας από Σάββατο σε Κυριακή. Ωστόσο, πριν ισχυριστούμε κάτι τέτοιο είναι απαραίτητο να δούμε ποια μέρα έγινε αυτή η συνάντηση, καθώς και τον σκοπό της. Το γεγονός ότι αναφέρεται η χρήση λαμπάδων (Πράξ. 20:8), μαζί με το ότι η ομιλία του Παύλου κράτησε μέχρι τα μεσάνυχτα (εδ. 7) και συνεχίστηκε μέχρι την αυγή (εδ. 11), πέρα του ότι ο Εύτυχος αποκοιμήθηκε (εδ. 9), όλα αυτά δείχνουν ότι η συνάντηση ήταν βραδινή. Το θέμα είναι εάν αυτή η συνάντηση ήταν το βράδυ πριν την Κυριακή ή το βράδυ μετά την Κυριακή. Η απάντηση εξαρτάται από την μέτρηση που χρησιμοποιούσε ο Λουκάς, εάν χρησιμοποιούσε την Ιουδαϊκή, όπου η μέρα αλλάζει με τη δύση του ηλίου, ή τη Ρωμαϊκή, όπου η μέρα αλλάζει τα μεσάνυχτα. Εάν ισχύει η πρώτη περίπτωση, τότε ήταν Σάββατο βράδυ, και εάν ισχύει η δεύτερη περίπτωση ήταν Κυριακή βράδυ. Όπως και να έχει, από την περικοπή αυτή (εδ. 7-12) φαίνεται ότι η συνάντηση ήταν έκτακτη λόγω της αναχώρησης του Παύλου την επομένη το πρωί. Είναι δύσκολο λοιπόν να δούμε αυτό το περιστατικό ως επιχείρημα για την τήρηση της Κυριακής.

`Σκεψη: Σκεφτείτε τους λόγους για τους οποίους είναι έγκυρη η τήρηση της έβδομης ημέρας του Σαββάτου. Πώς η έντονη Βιβλική υποστήριξη για το Σάββατο επιβεβαιώνει την ταυτότητά μας ως Αντβεντιστές της Εβδόμης Ημέρας, και την αποστολή μας να μεταδώσουμε στον κόσμο την τριπλή αγγελία;`