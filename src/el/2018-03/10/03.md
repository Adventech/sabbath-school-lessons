---
title:  'Εφεσος: Μερος Β’'
date:   03/09/2018
---

Στην Έφεσο, ο Παύλος πήγε όπως συνήθιζε, πρώτα να κηρύξει στη συναγωγή. Όταν ξεκίνησαν οι αντιδράσεις, μαζί με τους άλλους πιστούς απομακρύνθηκαν σε έναν άλλο χώρο όπου ο Παύλος κήρυττε καθημερινά για δύο χρόνια (Πράξ. 19:8-10). Από την περιληπτική αναφορά του Λουκά για την διακονία του Παύλου στην Έφεσο βλέπουμε πως όλη η περιοχή ευαγγελίστηκε (Πράξ. 19:10,26).

Στις Πράξ. 19:11-20, ο Λουκάς αναφέρεται σε κάποια θαύματα που έγιναν, δείχνοντας έτσι πως η δύναμη του Θεού θριάμβευσε σε μία πόλη όπου επικρατούσε η μαγεία και οι προκαταλήψεις. Αναμφίβολα ο Θεός ήταν Εκείνος που θεράπευε μέσω του Παύλου, αλλά το ότι χρησιμοποιήθηκαν μαντήλια και περιζώματα για τις θεραπείες (Πράξ. 19:12) ακούγεται παράξενο, αν και αυτό μας θυμίζει το θαύμα της αιμορροούσας γυναίκας (Λουκ. 8:44). Οι προκαταλήψεις των Εφεσίων μπορεί να ήταν ο λόγος για τον οποίο ο Θεός έκανε «θαύματα μεγάλα» (Πράξ. 19:11). Όπως φαίνεται, αυτό είναι ένα παράδειγμα του πώς καλύπτει ο Θεός τις ανάγκες των ανθρώπων με τρόπο που θα μπορέσουν να κατανοήσουν. Ικανοποιημένος από τα αποτελέσματα της αποστολής στην Έφεσο, ο Παύλος αποφασίζει να πάει στην Ιερουσαλήμ (Πράξ. 19:21). Ο Λουκάς δεν δίνει κάποιο λόγο γι’ αυτό το ταξίδι, αλλά από όσα γνωρίζουμε από τα γραπτά του Παύλου ήθελε να παραδώσει τις προσφορές που είχαν συγκεντρωθεί για τους φτωχούς πιστούς στην Ιερουσαλήμ (Ρωμ. 15:25-27, Α’ Κορ. 16:1-3). Η διανομή αγαθών κατά τα πρώτα χρόνια, και η τρομερή πείνα που ξέσπασε στην περιοχή την εποχή του αυτοκράτορα Κλαύδιου, οδήγησε τους πιστούς στην Ιουδαία στην πτώχεια, και ο Παύλος είδε την έκκλησή τους για βοήθεια (Γαλ. 2:10) ως μία ευκαιρία να ενδυναμώσει την εμπιστοσύνη τους στην αποστολική του ιδιότητα και στην πολυπολιτισμική εκκλησία, γνωρίζοντας τους κινδύνους στους οποίους θα εκτιθόταν (Πράξ. 20:22,23, Ρωμ. 15:31).

`Διαβάστε Πράξ. 19:23-41. Ποιος ήταν ο πραγματικός λόγος της αντίδρασης που αντιμετώπισε ο Παύλος στην Έφεσο προς το τέλος της παραμονής του εκεί;`

Η αντίδραση είχε να κάνει με την ειδωλολατρία που δέχθηκε μεγάλο πλήγμα μετά τη διακονία του Παύλου. Ο Δημήτριος, ο υποκινητής της στάσης, το έκανε ξεκάθαρα για οικονομικούς λόγους, αλλά το παρουσίασε ως θρησκευτικό ζήτημα επειδή ο ναός της θεάς Άρτεμης – ένα από τα επτά θαύματα του κόσμου – βρισκόταν στην Έφεσο. 

`Σκεψη: Διαβάστε Πράξ. 19:27. Προσέξτε πως ο Δημήτριος επικαλέστηκε τη θρησκευτική ευσέβεια για να συνεχίσει να έχει έσοδα. Πόσο προσεκτικοί πρέπει να είμαστε ως Χριστιανοί στο να μη χρησιμοποιούμε την πίστη μας, ή φαινομενική ευσέβεια, με τον ίδιο τρόπο;`