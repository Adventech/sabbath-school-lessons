---
title:  Μιλητος
date:   05/09/2018
---

Στο δρόμο του για την Ιερουσαλήμ ο Παύλος έκανε μία ακόμη στάση, αυτή τη φορά στη Μίλητο όπου και του δόθηκε η ευκαιρία να αποχαιρετίσει τους υπευθύνους στην εκκλησία της Εφέσου. 

`Διαβάστε Πράξ. 20:15-27. Πού έδωσε έμφαση ο Παύλος στο εισαγωγικό μέρος της ομιλίας του;`

Από τη στιγμή που είχε σχέδια για ένα νέο ταξίδι που περιελάμβανε την Ρώμη και την Ισπανία (Ρωμ. 15:22-29), ο Παύλος πίστευε ότι δεν θα επέστρεφε ξανά στην Ασία. Έτσι, ξεκίνησε την ομιλία του κάνοντας αναφορά στα χρόνια που πέρασε στην Έφεσο. Αυτή η αναφορά δεν αποσκοπούσε φυσικά μόνο στο παρελθόν, αλλά και στο μέλλον, γιατί φοβόταν γι’ αυτά που θα του συνέβαιναν στην Ιερουσαλήμ. Ο φόβος του Παύλου δεν ήταν αβάσιμος. Η εκκλησία στην Ιερουσαλήμ τον αντιμετώπιζε με σκεπτικισμό, εάν όχι με εχθρότητα, αφενός λόγω του παρελθόντος του ως διώκτης της εκκλησίας, και αφετέρου λόγω των απόψεών του για την περιτομή (Πράξ. 21:20-26). Για τις Ιουδαϊκές αρχές δεν ήταν τίποτε άλλο από ένας προδότης, ένας αποστάτης των θρησκευτικών τους παραδόσεων (Πράξ. 23:1,2). Στα μέσα του πρώτου αιώνα, στην Ιουδαία επικρατούσαν επαναστατικές και εθνικιστικές ιδέες, κυρίως λόγω της κακής κυριαρχίας των Ρωμαίων. Αυτή η κατάσταση επηρέασε όλα τα στρώματα της Ιουδαϊκής κοινωνίας, πολύ πιθανόν και την εκκλησία. Σε αυτά τα πλαίσια, οι δραστηριότητες αυτού του πρώην Φαρισαίου στους Εθνικούς θα πρέπει να τον έκαναν πρόσωπο με ιδιαίτερα κακή φήμη (Πράξ. 21:27-36). 

Ο Παύλος όμως είχε και άλλες ανησυχίες. Στις Πράξ. 20:28-31, ο Παύλος εστιάζει στο πώς οι ηγέτες της εκκλησίας στην Έφεσο θα αντιμετώπιζαν το πρόβλημα των ψευδοδιδασκάλων, τους οποίους παρομοίασε ως άγριους λύκους που θα επιχειρούσαν να παραπλανήσουν το κοπάδι. Έτσι, ακόμη και στα πρώτα χρόνια της εκκλησίας, ο κίνδυνος των ψευδοδιδασκάλων ήταν υπαρκτός. Όπως είχε πει και ο Σολομώντας, «δεν είναι ουδέν νέον υπό τον ήλιον» (Εκκλ. 1:9). Η ιστορία δείχνει τη ζημιά που προκάλεσαν στην εκκλησία οι ψευδοδιδάσκαλοι. Και ο κίνδυνος αυτός θα εξακολουθεί να υπάρχει μέχρι το τέλος (Β’ Τιμ. 4:3).

Αναμφίβολα, ο Παύλος είχε πολλά στο νου του, πολλές ανησυχίες. Η πίστη όμως και η αφοσίωσή του ποτέ δεν κλονίστηκαν.

`Σκεψη: Διαβάστε Β’ Κορ. 4:8-14. Τι λέει ο Παύλος που πρέπει να εφαρμόσουμε στη ζωή μας, ιδιαίτερα στις δοκιμασίες; Πού εναποθέτει την ελπίδα του;`