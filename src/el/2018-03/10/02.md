---
title:  'Εφεσος: Μερος Α’'
date:   02/09/2018
---

Στις Πράξ. 18:24-28 διαβάζουμε ότι ενώ ο Παύλος πήγαινε στην Έφεσο, ένας Ιουδαίος πιστός με το όνομα Απολλώς έφτασε στην πόλη. Ήταν καλός στο λόγο και ήξερε πολύ καλά τα εδάφια της Αγίας Γραφής. Το ότι ο Απολλώς ήταν ακόλουθος του Ιησού φαίνεται από τον τρόπο που τον περιγράφει ο Λουκάς: «Ούτος ήτο κατηχημένος την οδόν του Κυρίου, και ζέων κατά το πνεύμα, ελάλει και εδίδασκεν ακριβώς τα περί του Κυρίου» (Πράξ. 18:25). Ωστόσο, ήξερε μόνο το βάπτισμα του Ιωάννη. Είχε βαπτιστεί από τον Ιωάννη, γνώρισε τον Ιησού κατά την επίγεια διακονία Του, αλλά θα πρέπει να έφυγε από την περιοχή – πιθανόν να επέστρεψε στην Αλεξάνδρεια – πριν τη σταύρωση και τα γεγονότα της Πεντηκοστής. Γι’ αυτό ο Ακύλας και η Πρίσκιλλα χρειάστηκε να τον διδάξουν. Παρότι μπορούσε από τα Γραπτά να αποδείξει ότι ο Ιησούς ήταν ο Μεσσίας του Ισραήλ (Πράξ. 18:28), έπρεπε να ενημερωθεί για τις εξελίξεις. Παρόλα αυτά ο Ακύλας και η Πρίσκιλλα έκαναν κάτι ακόμη για τον Απολλώ: μαζί με τους άλλους πιστούς της Εφέσου του έδωσαν συστατική επιστολή προς τις εκκλησίες της Αχαΐας (Πράξ. 18:27), η οποία του επέτρεπε να εργαστεί στην Κόρινθο (Α’ Κορ. 3:4-6, 4:6, 16:12).

`Διαβάστε Πράξ. 19:1-7. Τι συνέβη στον Παύλο όταν έφτασε στην Έφεσο;`

Η ιστορία του Απολλώ συνδέεται με την αναφορά των δώδεκα ανδρών που συνάντησε ο Παύλος στην Έφεσο, καθώς η κατάστασή τους ήταν παρόμοια. Από τον τρόπο που τους αποκαλεί ο Λουκάς, «μαθητάς» (Πράξ. 19:1) και τις ερωτήσεις που τους έκανε ο Παύλος (Πράξ. 19:2), είναι ξεκάθαρο ότι πίστευαν ήδη στον Ιησού. Την ίδια στιγμή, από τις απαντήσεις τους καταλαβαίνουμε πως πρώτα ήταν μαθητές του Ιωάννη του Βαπτιστή, έπειτα έγιναν ακόλουθοι του Ιησού, αλλά για κάποιο λόγο δεν ήταν παρόντες στην Πεντηκοστή. Έτσι, τους δόθηκε η ευκαιρία να έχουν μία βαθύτερη εμπειρία με τον Κύριο. «Φθάνοντας στην Έφεσο, ο Παύλος συνάντησε δώδεκα αδελφούς οι οποίοι είχαν και αυτοί, όπως ο Απολλώς, μαθητεύσει στον Ιωάννη το Βαπτιστή και είχαν αποκτήσει, όπως εκείνος, κάποια περιορισμένη γνώση για την αποστολή του Χριστού. Αυτοί δεν είχαν την ικανότητα του Απολλώ αλλά, κατεχόμενοι από την ίδια ειλικρίνεια και πίστη, προσπαθούσαν να μεταδώσουν παντού τη γνώση που είχαν αποκτήσει.» Ε. Χουάιτ, Π.Α. σ. 247,248.

Τη βάπτισή τους πρέπει να την δούμε υπό το φως της ιδιαίτερης αυτής περίστασης. Δεν ήταν ειδωλολάτρες, ούτε άλλαξαν θρήσκευμα. Απλώς ολοκλήρωσαν τις γνώσεις τους περί του Χριστιανισμού. Το ότι έλαβαν Άγιο Πνεύμα και το χάρισμα των γλωσσών, πιθανόν να σημαίνει ότι ήταν ιεραπόστολοι και, όπως ο Απολλώς, θα χρειάζονταν δύναμη για να δώσουν τη μαρτυρία τους όπου πήγαιναν.