---
title:  Τυρος Και Καισαρεια
date:   06/09/2018
---

Μετά τη Μίλητο, ο Λουκάς δίνει περισσότερες λεπτομέρειες για το ταξίδι του Παύλου. Ενώ κατευθυνόταν στην Ιερουσαλήμ, ο απόστολος πέρασε μία εβδομάδα στην Τύρο, στην ακτή της Φοινίκης όπου το πλοίο θα ξεφόρτωνε (Πράξ. 21:1-6). Ωστόσο, ενώ ήταν εκεί, οι πιστοί τον παρακαλούσαν να μην πάει στην Ιερουσαλήμ. Το ότι οι πιστοί, καθοδηγούμενοι από το Άγιο Πνεύμα, προειδοποίησαν τον Παύλο να μην πάει στην Ιερουσαλήμ, δεν έρχεται απαραίτητα σε σύγκρουση με την καθοδήγηση που είχε νωρίτερα ο απόστολος. Στο αρχαίο κείμενο αναφέρεται ότι «ἔθετο ὁ Παῦλος ἐν τῷ πνεύματι» (Πράξ. 19:21). Αυτό δεν σημαίνει απαραίτητα ότι ήταν προσωπική του απόφαση, αλλά το πιθανότερο ότι ήταν απόφαση του Πνεύματος. Όπως φαίνεται λοιπόν, το Άγιο Πνεύμα αποκάλυψε στους πιστούς τους κινδύνους που περίμεναν τον Παύλο, και εκείνοι από ανθρώπινο ενδιαφέρον του είπαν να μην πάει. Και ο Παύλος δεν ήταν σίγουρος για το τι τον περίμενε στην Ιερουσαλήμ (Πράξ. 20:22,23). Η Θεϊκή καθοδήγηση δεν είναι πάντοτε ξεκάθαρη, ακόμη και για κάποιον όπως ο Παύλος.

`Διαβάστε Πράξ. 21:10-14. Τι συνέβη στην Καισάρεια που είχε σχέση με το ταξίδι του Παύλου στην Ιερουσαλήμ;`

Ο Άγαβος ήταν ένας προφήτης από την Ιερουσαλήμ, τον οποίο είχαμε ήδη γνωρίσει με το περιστατικό του λοιμού στις Πράξ. 11:27-30. Έδωσε το μήνυμα με παραστατικό τρόπο παρόμοιο με τις προφητείες της Παλαιάς Διαθήκης (για παράδειγμα Ησ. 20:1-6, Ιερ. 13:1-10). Αποκάλυψε τι θα συνέβαινε στον Παύλο όταν θα έφτανε στην Ιερουσαλήμ, πώς οι εχθροί του θα τον παρέδιδαν στους Εθνικούς (Ρωμαίους). Εκείνοι που ήταν με τον Παύλο εξέλαβαν το μήνυμα του Άγαβου ως προειδοποίηση, και όχι ως προφητεία, και έτσι προσπάθησαν με κάθε τρόπο να αποτρέψουν τον Παύλο από το να πάει στην Ιερουσαλήμ. Παρότι συγκινήθηκε από την αντίδρασή τους, ο Παύλος ήταν αποφασισμένος να εκπληρώσει την αποστολή του, ακόμη και με κόστος την ίδια του τη ζωή. Για εκείνον η ακεραιτότητα του ευαγγελίου και η ενότητα της εκκλησίας ήταν πιο σημαντικά από την προσωπική του ασφάλεια και το συμφέρον.

«Ποτέ προηγουμένως δεν είχε ο απόστολος πλησιάσει τα Ιεροσόλυμα με τέτοια βαριά καρδιά. Ήξερε ότι θα εύρισκε εκεί λιγοστούς φίλους και πολλούς εχθρούς. Πλησίαζε την πόλη που είχε απορρίψει και φονεύσει τον Υιό του Θεού και πάνω από την οποία απειλητικά τώρα αιωρούνταν τα σύννεφα της Θεϊκής οργής.» Ε. Χουάιτ, Π.Α. σ. 351.

`Σκεψη: Τον παρεξηγούσαν, του φέρονταν άσχημα, και τον κακολογούσαν, και παρόλα αυτά ο Παύλος συνέχιζε να προχωρά με πίστη. Πώς μπορούμε και εμείς να κάνουμε το ίδιο παρά τις αποθαρρυντικές καταστάσεις που ενδεχομένως βιώνουμε;`