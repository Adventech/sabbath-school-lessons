---
title:  Η Δευτερη Συλληψη
date:   19/07/2018
---

Όπως ο Θεός χρησιμοποίησε τους αποστόλους για να φέρουν την κρίση Του στην αμαρτία, όπως στην περίπτωση του Ανανία και της Σαπφείρας, έτσι τους χρησιμοποίησε για να φέρουν και τη χάρη Του στους αμαρτωλούς. Η έντονη διακονία της θεραπείας (Πράξ. 5:12-16) ήταν ένδειξη πως το Πνεύμα του Θεού εργαζόταν μέσα από αυτούς. Ακόμη και με τη σκιά του Πέτρου γίνονταν θαύματα. Το πιο κοντινό μ’ αυτό περιστατικό, στην επίγεια διακονία του Ιησού, είναι της αιμορροούσας γυναίκας (Λουκ. 8:43,44). Ο Λουκάς, φυσικά, δεν λέει ότι η σκιά του Πέτρου είχε θεραπευτικές ιδιότητες αλλά ότι αυτό πίστευαν οι άνθρωποι. Παρά τις δεισιδαιμονίες, ο Θεός έδειχνε τη χάρη Του. Αξιοσημείωτο είναι ότι όσο περισσότερο οι απόστολοι πληρώνονταν με Άγιο Πνεύμα, τόσο τα σημεία και τα θαύματα πολλαπλασιάζονταν, γεγονός που διήγειρε το φθόνο των θρησκευτικών ηγετών. Και ο φθόνος αυτός οδήγησε στη σύλληψη των αποστόλων για δεύτερη φορά (Πράξ. 5:17,18). Μόνο μετά την θαυματουργική απελευθέρωσή τους (Πράξ. 5:19-24) και μία ακόμη έντονη ομιλία του Πέτρου σχετικά με την υπακοή στον Θεό (εδ. 29), ορισμένοι από το Συνέδριο σκέφθηκαν την πιθανότητα όλα αυτά να είναι αποτέλεσμα υπερφυσικών ενεργειών.

`Διαβάστε Πράξ. 5:34-39. Με τι επιχειρήματα προσπάθησε ο Γαμαλιήλ να αποτρέψει την θανάτωση των αποστόλων; `

Το Συνέδριο κατά ένα μεγάλο μέρος ελεγχόταν από τους Σαδδουκαίους, ενώ οι Φαρισαίοι ασκούσαν μικρότερη επιρροή. Ο Γαμαλιήλ ήταν Φαρισαίος και νομοδιδάσκαλος. Έχαιρε τόσο πολύ της εκτίμησης των Ιουδαίων που ήταν γνωστός ως “Rabban” (ο δάσκαλός μας) και όχι απλά ως “Rabbi” (ο δάσκαλός μου). Ο Παύλος ήταν ένας από τους μαθητές του (Πράξ. 22:3). Ο Γαμαλιήλ αναφέρθηκε σε δύο πρόσφατα επαναστατικά κινήματα που είχαν οπαδούς και δημιούργησαν προβλήματα. Οι ηγέτες τους ωστόσο κάποια στιγμή θανατώθηκαν, και οι οπαδοί τους σκόρπισαν. Παρομοίως, εάν το Χριστιανικό κίνημα ήταν ανθρώπινης προέλευσης, σύντομα θα αφανιζόταν. Εάν όμως ήταν Θεϊκής, όπως ισχυρίζονταν οι απόστολοι, δεν έπρεπε να αντισταθούν. Τελικά η άποψη του Γαμαλιήλ επικράτησε. Οι απόστολοι ελευθερώθηκαν αφού προειδοποιήθηκαν έντονα να μη μιλήσουν ξανά για τον Ιησού. 

`Σκεψη: Πόσο ωφέλιμη μπορεί να είναι μία καλή συμβουλή; Πώς μπορούμε να μάθουμε να είμαστε πιο ανοικτοί στις συμβουλές, ακόμη και αν πρόκειται για πράγματα που δεν μας αρέσει να ακούμε;`