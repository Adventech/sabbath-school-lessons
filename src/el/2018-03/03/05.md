---
title:  Ανανιας Και Σαπφειρα
date:   18/07/2018
---

Η συγκέντρωση αγαθών δεν ήταν υποχρεωτική στην περίοδο της πρώτης εκκλησίας, ούτε αποτελούσε επίσημη προϋπόθεση για τα μέλη. Ωστόσο, υπήρχαν ορισμένα αξιόλογα παραδείγματα εθελοντικής γενναιοδωρίας που ενέπνευσαν όλη την κοινότητα. Ένα από αυτά ήταν και το παράδειγμα του Βαρνάβα (Πράξ. 4:36,37) που αργότερα στο βιβλίο τον βλέπουμε να έχει σημαντικό ρόλο.

Ωστόσο, υπήρχαν και αρνητικά παραδείγματα στο εσωτερικό της εκκλησίας που απείλησαν την ενότητα, ακριβώς τον καιρό που είχαν αρχίσει και οι εξωτερικές επιθέσεις.

`Διαβάστε Πράξ. 5:1-11. Ποια είναι τα μαθήματα αυτής της ιστορίας;`

Παρότι ο Λουκάς δεν δίνει όλες τις λεπτομέρειες, αναμφίβολα το πρόβλημα του Ανανία και της Σαπφείρας δεν έγκειτο στο ότι ήθελαν να κρατήσουν μέρος των χρημάτων, αλλά στο ότι προσπάθησαν να εξαπατήσουν την κοινότητα. Η αμαρτία τους δεν ήταν παρορμητική αλλά προμελετημένη, μία σκόπιμη απόπειρα να πειράξουν το Πνεύμα του Κυρίου (Πράξ. 5:9). Κανείς δεν τους υποχρέωσε να πουλήσουν την περιουσία τους και να δώσουν τα χρήματα στην εκκλησία. Επομένως, όταν δεσμεύτηκαν να το κάνουν, ενήργησαν πιθανόν βάση συμφέροντος για να κερδίσουν την εκτίμηση των μελών από τη φαινομενική τους φιλανθρωπία. Αυτή η πιθανότητα εξηγεί και την αυστηρή τιμωρία του Θεού. Αν και η τάση να τα έχουν όλα κοινά είχε να κάνει με την πεποίθηση ότι η έλευση του Ιησού ήταν κοντά, η πράξη αυτή του Ανανία και της Σαπφείρας, στο πρώιμο στάδιο της εκκλησίας, θα μπορούσε να υπονομεύσει τη σημασία της αφοσίωσης στον Θεό και να είναι κακή επιρροή στους άλλους πιστούς. Το γεγονός ότι δεν δίνεται ευκαιρία στον Ανανία να μετανοήσει, όπως στην περίπτωση της Σαπφείρας (Πράξ. 5:8), πιθανόν να έχει να κάνει με το σύντομο της αναφοράς του περιστατικού. Αυτό που έχει σημασία είναι ότι από την αρχή μέχρι το τέλος ενήργησαν αμαρτωλά, και η αμαρτία είναι σημαντικό ζήτημα για τον Θεό (Ιεζ. 18:20, Ρωμ. 6:23), ακόμη και αν δεν τιμωρείται πάντοτε άμεσα. Για την ακρίβεια, η αναβολή της τιμωρίας μάς θυμίζει πόσο ελεήμων είναι ο Θεός (Β’ Πέτρ. 3/γ' 9).

`Σκεψη: Πόσο προσεκτικοί πρέπει να είμαστε στο να μην εξαντλήσουμε τα περιθώρια της χάρης, όπως έκαναν τα δύο αυτά μέλη της πρώτης εκκλησίας;`