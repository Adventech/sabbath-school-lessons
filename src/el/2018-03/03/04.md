---
title:  Η Αρχη Των Αντιδρασεων
date:   17/07/2018
---

Δεν πέρασε καιρός από την αύξηση της εκκλησίας και η ηγεσία της Ιερουσαλήμ άρχισε να αντιδρά. Ο ναός στην Ιερουσαλήμ λειτουργούσε από τους αρχιερείς και τους συνεργάτες τους, οι οποίοι ως επί το πλείστον ήταν Σαδδουκαίοι. Ο αρχιερέας ήταν και ο πρόεδρος του Συνδερίου που αποτελούταν κυρίως από Σαδδουκαίους και Φαρισαίους. Επειδή οι Σαδδουκαίοι δεν πίστευαν στην ανάσταση, ενοχλήθηκαν ιδιαίτερα από το κήρυγμα του Πέτρου και του Ιωάννη για την ανάσταση του Ιησού. Έτσι, οι απόστολοι συνελήφθηκαν από τους στρατιώτες του ναού μέχρι την επομένη όπου και παρουσιάστηκαν στο Συνέδριο (Πράξ. 4:1-7).

`Διαβάστε Πράξ. 4:1-18. Οι ανακριτές ρώτησαν τον Πέτρο με ποια εξουσία τα έκανε όλα αυτά. Ποια ήταν η απάντησή του; Γιατί τα λόγια του θεωρήθηκαν απειλητικά από τους ηγέτες;`

Η ερώτηση που έθεσαν οι Ιουδαίοι ηγέτες φανερώνει την ανησυχία τους για εξουσία. Ο Πέτρος, ωστόσο, δήλωσε πως το θαύμα έγινε στο όνομα του Ιησού και ότι η σωτηρία μπορεί να επιτευχθεί μόνο μέσω Αυτού. Οι απόστολοι βρίσκονταν μπροστά στο ανώτατο Ιουδαϊκό σώμα εξουσίας, παρόλα αυτά υπηρετούσαν μία σαφέστατα ανώτερη εξουσία. Αυτοί οι άνδρες ήταν απλοί, αμόρφωτοι Γαλιλαίοι ψαράδες. Και όμως, με το θάρρος και την ευγλωττία τους εξέπληξαν τους παρευρισκομένους. Μπορεί οι υπεύθυνοι να μην το είχαν συνειδητοποιήσει, αλλά οι απόστολοι ήταν πλήρεις Πνεύματος Αγίου, όπως ακριβώς είχε πει ο Ιησούς (Ματθ. 10:16-20). Μη μπορώντας να αμφισβητήσουν το θαύμα – ο θεραπευμένος ήταν παρών και όλοι μπορούσαν να τον δουν – το Συνέδριο πρόσταξε τους αποστόλους να σταματήσουν να κηρύττουν. Φοβόντουσαν τόσο το μήνυμα όσο και την αύξηση της δημοτικότητάς τους. Αδυνατώντας να εκτιμήσουν σωστά τα στοιχεία, άφησαν την προκατάληψη και την επιθυμία για αυτοπροστασία να ορίσουν τις ενέργειές τους. Τα τελευταία λόγια του Πέτρου συγκαταλέγονται στα πολύτιμα πετράδια που βρίσκουμε στις Πράξεις των Αποστόλων, «Αν ήναι δίκαιον ενώπιον του Θεού, να ακούωμεν εσάς μάλλον παρά τον Θεόν, κρίνατε. Διότι ημείς δεν δυνάμεθα να μη λαλώμεν όσα είδομεν και ηκούσαμεν» (Πράξ. 4:19,20).

`Σκεψη: Σκεφτείτε πόσο επικίνδυνη μπορεί να αποβεί η επιθυμία για εξουσία. Ως Χριστιανοί, καλούμαστε να γίνουμε υπηρέτες πάντων. Πώς μπορούμε να αποφύγουμε το δέλεαρ της εξουσίας;`