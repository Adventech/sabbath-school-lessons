---
title:  Η Υπερασπιση Του Παυλου
date:   19/09/2018
---

Ο Παύλος παρουσιάστηκε μπροστά στη σύναξη των παρευρισκομένων για να υπερασπιστεί τον εαυτό του, κυρίως ενώπιον του Αγρίππα, εφόσον ο Φήστος τον είχε ήδη ακούσει (Πράξ. 25:8-11).

`Διαβάστε Πράξ. 26:1-23. Τι χαρακτηριστικά είχε η ομιλία του Παύλου ενώπιον του Αγρίππα;`

Η ομιλία του Παύλου στην πραγματικότητα ήταν μία αυτοβιογραφική αναφορά της ζωής του. Το περιεχόμενό της μας θυμίζει την ομιλία του στην Ιερουσαλήμ (Πράξ. 22:1-21).

Ο απόστολος προσπάθησε από την αρχή να κερδίσει την εύνοια του Αγρίππα. Ευχαρίστησε που του δόθηκε η ευκαιρία να φέρει την υπόθεσή του σε ένα εξέχων πρόσωπο όπως ο Αγρίππας που ήταν γνώστης των συνηθειών και των ζητημάτων της Ιουδαϊκής θρησκείας. Γι’ αυτόν ακριβώς το λόγο, ο Αγρίππας θα μπορούσε να βοηθήσει τον Ρωμαίο κυβερνήτη να καταλάβει ότι οι κατηγορίες εναντίον του ήταν ανυπόστατες και ψευδείς. 

Η ομιλία του Παύλου μπορεί να χωριστεί σε τρία μέρη. Στο πρώτο μέρος (Πράξ. 26:4-11) ο Παύλος περιγράφει την πρότερη Φαρισαϊκή ευλάβειά του για την οποία ήταν γνωστός στους σύγχρονούς του στην Ιερουσαλήμ. Ως Φαρισαίος πίστευε στην ανάσταση των νεκρών, η οποία ήταν απαραίτητη για την εκπλήρωση της ελπίδας των προγόνων του Ισραήλ. Οι Ιουδαίοι λοιπόν, δεν είχαν κανέναν λόγο να αντιστέκονται σ’ αυτήν τη διδασκαλία που εξολοκλήρου είναι Ιουδαϊκή. Ωστόσο, μπορούσε να τους καταλάβει γιατί και ο ίδιος δεν πίστευε ότι ο Θεός ανέστησε τον Ιησού, γι’ αυτό και δίωκε όσους το πίστευαν. Στο δεύτερο μέρος (Πράξ. 26:12-18), αναφέρει το πώς άλλαξε μετά τη συνάντηση που είχε με τον Ιησού στο δρόμο προς τη Δαμασκό, όπου έλαβε την εντολή να μεταφέρει το μήνυμα του ευαγγελίου στους Εθνικούς. Και τέλος, ο Παύλος αναφέρει ότι μετά από αυτήν την εμπειρία (Πράξ. 26:19-23) δεν είχε άλλη επιλογή από το να υπακούσει και να συνεχίσει την ιεραποστολική του δραστηριότητα, που ήταν και ο πραγματικός λόγος για τον οποίο δικαζόταν. Επομένως, δεν συλλήφθηκε για παράβαση του Ιουδαϊκού νόμου, ούτε για βεβήλωση του ναού. Αλλά λόγω του μηνύματός του για τον θάνατο και την ανάσταση του Ιησού, το οποίο εναρμονιζόταν πλήρως με τις Γραφές και έδινε και στους Εθνικούς την ίδια ευκαιρία για σωτηρία.

`Σκεψη: Διαβάστε Πράξ. 26:18. Τι συμβαίνει σε εκείνους που βρίσκουν τη σωτηρία τους στον Χριστό; Έχετε αυτή την εμπειρία;`