---
title:  Ενωπιον Του Φηστου
date:   17/09/2018
---

Μετά από δύο χρόνια φυλάκισης του Παύλου για χάρη των Ιουδαίων, ο Φήλιξ αντικαταστάθηκε από τον Πόρκιο Φήστο ως κυβερνήτη της Ιουδαίας (Πράξ. 24:27). Ο Φήστος διοίκησε από το 60-62 μ.Χ.

`Διαβάστε Πράξ. 25:1-5. Πώς αυτή η περικοπή δείχνει το μίσος που προκαλεί η διακήρυξη της αλήθειας σε εκείνους που δεν θέλουν να πιστέψουν;`

Πιθανόν επειδή είχαν ήδη αποτύχει μία φορά στο να πείσουν τον Φήλιξ να στραφεί εναντίον του Παύλου, οι ηγέτες δεν ήθελαν να χάσουν και αυτήν την ευκαιρία. Στην πρώτη, όπως φαίνεται, επίσκεψη του Φήστου στην Ιερουσαλήμ, ζήτησαν ως χάρη να τους παραδώσει τον Παύλο για να δικαστεί από το Συνέδριο σύμφωνα με τον Ιουδαϊκό νόμο. Ωστόσο, αυτή δεν ήταν η πραγματική τους πρόθεση. Εκείνο το οποίο ήθελαν, ήταν να σκοτώσουν τον Παύλο. Παρότι ο Φήστος ήταν πρόθυμος να ανοίξει ξανά την υπόθεση, είπε ότι η ακρόαση θα γινόταν στην Καισάρεια και όχι στην Ιερουσαλήμ, πράγμα το οποίο σήμαινε ότι ο Παύλος θα δικαζόταν με το Ρωμαϊκό νόμο. Μόλις ο Φήστος επέστρεψε στην Καισάρεια ξεκίνησε την συνεδρίαση και οι εχθροί του Παύλου άρχισαν να εξαπολύουν κατηγορίες εναντίον του (Πράξ. 25:7). Αυτή τη φορά ο Λουκάς δεν επαναλαμβάνει τις κατηγορίες, αλλά σύμφωνα με την απάντηση του Παύλου (εδ. 8) φαίνεται να είναι παρόμοιες με εκείνες δύο χρόνια πριν. Αυτήν τη φορά όμως, ο Παύλος παρουσιάστηκε ως απειλή για την αυτοκρατορία.

`Διαβάστε Πράξ. 25:9-12. Πώς αντέδρασε ο Παύλος όταν αισθάνθηκε ότι ο Φήστος τον χρησιμοποιούσε για πολιτικούς λόγους;`

Τελικά ο Φήστος δεν διέφερε και πολύ από τον Φήλιξ όσον αφορά την πολιτική στρατηγική (Πράξ. 24:27). Μη θέλοντας να χάσει την υποστήριξη των Ιουδαίων κηρύσσοντας τον Παύλο αθώο, σκέφθηκε να τον παραδώσει στο Συνέδριο. Αυτό φυσικά δεν έγινε δεκτό από τον Παύλο, γιατί ήξερε ότι εκεί δεν θα είχε δίκαιη μεταχείριση και θα ήταν στο έλεος των εχθρών του. Έτσι, κάνοντας χρήση των Ρωμαϊκών δικαιωμάτων του, επικαλέστηκε τον Καίσαρα.