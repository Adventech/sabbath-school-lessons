---
title:  Ο Παυλος Ενωπιον Των Ηγετων
date:   20/09/2018
---

Παρότι ο Παύλος απευθυνόταν στον Αγρίππα, ο Φήστος ήταν ο πρώτος που αντέδρασε (Πράξ. 26:24). Ο Φήστος δεν θα είχε κανένα πρόβλημα εάν ο Παύλος μιλούσε για την αθανασία της ψυχής, αλλά ακόμη και οι Έλληνες και οι Ρωμαίοι, γνώριζαν ότι η αθανασία και η ανάσταση είναι δύο έννοιες που δεν συμβαδίζουν. Έτσι, κρατούσαν την πίστη τους για αθανασία απορρίπτοντας την ανάσταση. Γι’ αυτό ο Παύλος αναφέρει ότι το ευαγγέλιο είναι ανοησία στους Εθνικούς (Α’ Κορ. 1:23).

Δείχνοντας σεβασμό, ο Παύλος υπερασπίστηκε την λογική των απόψεών του και στράφηκε στον Αγρίππα, ο οποίος ως Ιουδαίος θα τον καταλάβαινε και θα μπορούσε να επιβεβαιώσει ότι τα λόγια του εναρμονίζονταν με τα μηνύματα των Εβραίων προφητών (Πράξ. 26:25,26).

`Διαβάστε Πράξ. 26:27,28. Ποια ήταν απάντηση του Αγρίππα στην πιεστική ερώτηση του Παύλου;`

Η ερώτηση του Παύλου έφερε τον Αγρίππα σε δύσκολη θέση. Ως Ιουδαίος, δεν μπορούσε να αρνηθεί την πίστη του στα Γραπτά, από την άλλη όμως, εάν συμφωνούσε θα έπρεπε να αποδεχτεί τον Ιησού ως Μεσσία. Με την απάντησή του ξέφυγε έξυπνα από την λογική παγίδα στην οποία βρισκόταν: «Παρ' ολίγον με πείθεις να γείνω Χριστιανός» (Πράξ. 26:28). Η απάντηση του Παύλου δείχνει τη μεγάλη του αφοσίωση στο ευαγγέλιο: «Ήθελον εύχεσθαι προς τον Θεόν, ουχί μόνον συ, αλλά και πάντες οι σήμερον ακούοντές με, να γείνωσι και παρ' ολίγον και παρά πολύ τοιούτοι οποίος και εγώ είμαι, παρεκτός των δεσμών τούτων» (εδ. 29). Κλείνοντας την απολογία του, ο Παύλος δεν παρακάλεσε για την απελευθέρωσή του. Απεναντίας, ευχήθηκε να γίνουν όπως αυτός, με εξαίρεση τις αλυσίδες στα χέρια του. Ο ιεραποστολικός ζήλος του Παύλου ξεπερνούσε την επιθυμία του για την ασφάλειά του. 

`Διαβάστε Πράξ. 26:30-32. Πώς εξέφρασε ο Αγρίππας την πεποίθησή του για την αθωότητα του Παύλου;`

Ο Φήστος χρειαζόταν την βοήθεια του Αγρίππα για να ετοιμάσει την αναφορά του (Πράξ. 25:25-27). Η έκκληση του Παύλου για ακρόαση στον Καίσαρα είχε ήδη γίνει (Πράξ. 25:12). Ο φυλακισμένος δεν ήταν πλέον υπό τη δικαιοδοσία του κυβερνήτη.

`Σκεψη: Διαβάστε Πράξ. 26:24-28. Πού απευθύνθηκε στο τέλος ο Παύλος; Ποιος πρέπει να έχει την απόλυτη εξουσία όσον αφορά την πίστη μας;`