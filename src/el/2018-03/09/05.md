---
title:  Ο Παυλος Στην Αθηνα
date:   29/08/2018
---

Η Αθήνα, το κέντρο της φιλοσοφίας στην αρχαία Ελλάδα, ήταν κυριολεκτικά αφιερωμένη στα είδωλα. Μαρμάρινα αγάλματα ανθρώπων και θεών βρίσκονταν παντού, κυρίως στην είσοδο της αγοράς όπου ήταν το κέντρο ζωής της πόλης. Επειδή ο Παύλος στεναχωρήθηκε με την ειδωλολατρία που επικρατούσε, άλλαξε τη συνήθεια του και αντί να πάει πρώτα στη συναγωγή αποφάσισε να ενεργήσει διαφορετικά: το Σάββατο συνομιλούσε στη συναγωγή με τους Ιουδαίους και τους ευσεβείς Εθνικούς, ενώ τις καθημερινές συνδιαλεγόταν με τους Έλληνες στην αγορά. (Δείτε Πράξ. 17:15-22). 

Οι Αθηναίοι πάντοτε ήταν έτοιμοι να ακούσουν κάτι καινούριο, κι έτσι ορισμένοι φιλόσοφοι ενδιαφέρθηκαν για τις διδασκαλίες του Παύλου και τον κάλεσαν στον Άρειο Πάγο, το ανώτατο συμβούλιο της πόλης, για να τους πει περισσότερα. Στην ομιλία του ο Παύλος δεν αναφέρθηκε σε περικοπές της Αγίας Γραφής, ούτε μίλησε για την ιστορία του λαού Ισραήλ και τη σχέση του με τον Θεό, όπως συνήθιζε με τους Ιουδαίους (συγκρίνετε με Πράξ. 13:16-41). Αυτή η μέθοδος δεν θα έβρισκε ανταπόκριση στο ακροατήριό του. Αντιθέτως, παρουσίασε ορισμένες σημαντικές Βιβλικές αλήθειες με τρόπο που οι καλλιεργημένοι αυτοί ειδωλολάτρες θα μπορούσαν να καταλάβουν. 

`Διαβάστε Πράξ. 17:22-31. Ποιες σπουδαίες αλήθειες για τον Θεό, την σωτηρία, την ιστορία, και την ανθρωπότητα, κήρυξε ο απ. Παύλος στην ομιλία του στον Άρειο Πάγο;`

Κατά ένα μεγάλο ποσοστό, τα λόγια του Παύλου στο εκλεπτυσμένο αυτό ειδωλολατρικό κοινό, ακούγονταν γελοία, καθώς η άποψη που είχαν για τον Θεό και τη θρησκεία ήταν κατά πολύ διαστρεβλωμένη. Δεν ξέρουμε πώς ήθελε ο Παύλος να ολοκληρώσει την ομιλία του, γιατί όπως φαίνεται τον διέκοψαν τη στιγμή που αναφέρθηκε στην τελική Θεϊκή κρίση (Πράξ. 17:31). Το πιστεύω αυτό ερχόταν σε σύγκρουση με δύο Ελληνικές έννοιες: (1) ότι ο Θεός δεν ασχολείται καθόλου με τον κόσμο και δεν ενδιαφέρεται για τις ανθρώπινες υποθέσεις και (2) ότι δεν υπάρχει ανάσταση. Επομένως, καταλαβαίνουμε γιατί για τους Έλληνες το ευαγγέλιο ήταν μωρία (Α’ Κορ. 1:23) και ο αριθμός των πιστών μικρός. Ωστόσο, μεταξύ εκείνων που πίστεψαν ήταν ο επιφανής Διονύσιος ο Αεροπαγίτης και η Δάμαρις, η οποία σίγουρα είχε κάποια σημαντική θέση μιας και αναφέρεται ονομαστικά (Πράξ. 17:34).

`Σκεψη: Η διαφορετική προσέγγιση που ακολούθησε ο Παύλος δείχνει πως κατανοούσε τις κοινωνικές και πολιτισμικές διαφορές. Μάλιστα αναφέρθηκε στα λόγια ενός ειδωλολάτρη ποιητή (Πράξ. 17:28) προκειμένου να τονίσει εκείνο το οποίο ήθελε. Τι μπορούμε να διδαχτούμε από το παράδειγμά του όσον αφορά το να χρησιμοποιούμε διαφορετικές προσεγγίσεις σε διαφορετικούς ανθρώπους;`