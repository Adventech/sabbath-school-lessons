---
title:  Ο Παυλος Στην Κορινθο
date:   30/08/2018
---

Στις Πράξ. 18:1-11 διαβάζουμε για την εμπειρία του Παύλου στην Κόρινθο, όπου και έμεινε για ενάμιση χρόνο. Ο Ακύλας και η Πρίσκιλλα έγιναν καλοί φίλοι με τον Παύλο (Ρωμ. 16:3, Β’ Τιμ. 4:19). Από την αναφορά καταλαβαίνουμε ότι ήταν ήδη Χριστιανοί και ότι πήγαν στην Κόρινθο πιθανότατα λόγω της απέλασης των Ιουδαίων από τη Ρώμη κατόπιν διαταγής του Αυτοκράτορα Κλαύδιου. Σύμφωνα με τον Ρωμαίο ιστορικό Suetonius η απέλαση έγινε λόγω κάποιων διαταράξεων στην Ιουδαϊκή κοινότητα που είχε σχέση με το όνομα του «Χριστού» (Κλαύδιος 25.4), και πιθανόν είχε να κάνει με το κήρυγμα του ευαγγελίου από τους ντόπιους Ιουδαίους πιστούς. Ίσως λοιπόν, ο Ακύλας και η Πρίσκιλλα να είχαν εμπλακεί. Το βασικό ήταν ότι είχαν κοινή πίστη με τον Παύλο, ήταν συμπατριώτες, και ασκούσαν την ίδια τέχνη. 

`Διαβάστε Πράξ. 18:4-17. Ποιο ήταν το αποτέλεσμα των ιεραποστολικών δραστηριοτήτων του Παύλου στην Κόρινθο;`

Όταν ο Σίλας και ο Τιμόθεος ήρθαν από τη Μακεδονία, έφεραν μαζί τους και οικονομική ενίσχυση από τις εκεί εκκλησίες (Β’ Κορ. 11:8,9) και έτσι ο Παύλος μπόρεσε να αφοσιωθεί εξολοκλήρου στο κήρυγμα του ευαγγελίου. Ο Παύλος ήθελε να καλύπτει ο ίδιος τα προσωπικά του έξοδα κατά τη διάρκεια της διακονίας του, παρότι δίδασκε «οι κηρύττοντες το ευαγγέλιον να ζώσιν εκ του ευαγγελίου» (Α’ Κορ. 9:14).

Παρά την σκληρή αντίσταση των Ιουδαίων στο μήνυμα του Παύλου, ορισμένοι απ’ αυτούς πίστεψαν. Μεταξύ αυτών ήταν ο Κρίσπος ο αρχισυνάγωγος μαζί με όλη του την οικογένεια. Πολλοί Κορίνθιοι, επίσης, πίστεψαν και βαπτίστηκαν. Η κατάσταση όμως με τους Ιουδαίους ήταν έντονη, όπως φαίνεται στις Πράξ. 18:12-17, και ο Παύλος σκόπευε να φύγει από την Κόρινθο, μέχρι που έλαβε σε όραμα τα ενθαρρυντικά λόγια να παραμείνει (Πράξ. 18:9-11). Στον δρόμο για την Αντιόχεια πήρε μαζί του τον Ακύλα και την Πρίσκιλλα, τους οποίους και άφησε στην Έφεσο, όπου και έμεινε μερικές μέρες μέχρι να συνεχίσει το ταξίδι του. Κατά την παραμονή του εκεί κήρυξε στη συναγωγή και η θετική ανταπόκρισή τους τον έκανε να υποσχεθεί, εφόσον ήταν θέλημα Θεού, να επιστρέψει (Πράξ. 18:18-21). Κάτι το οποίο έκανε στο αμέσως επόμενό του ταξίδι. 

`Σκεψη: Ο Παύλος είχε μπερδευτεί με την κατάσταση στην Κόρινθο και χρειαζόταν ενθάρρυνση από τον Κύριο όσον αφορά τη σωτηρία των ψυχών. Πώς τα λόγια του Κυρίου προς τον Παύλο (Πράξ. 18:10) μπορούν να βοηθήσουν και εμάς σε ανάλογη κατάσταση;`