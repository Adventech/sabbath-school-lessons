---
title:  Περαιτερω Μελετη
date:   31/08/2018
---

«Αυτοί οι οποίοι κηρύττουν αλήθειες που δεν αρέσουν στο κοινό, δεν πρέπει να απογοητεύονται αν πολλές φορές δεν τυχαίνουν καλύτερης υποδοχής – ακόμη και από μέρους αυτών που ισχυρίζονται ότι είναι Χριστιανοί – από ότι έτυχαν ο Παύλος και οι συνεργάτες του από μέρος του λαού για τον οποίο κοπίαζαν. Οι αγγελιοφόροι του σταυρού πρέπει να οπλίζονται με αγρυπνία και με προσευχή και να προχωρούν με πίστη και θάρρος, πάντοτε εργαζόμενοι στο όνομα του Ιησού.» Ε. Χουάιτ, Π.Α. σ. 201.

«Αν κατά τις τελευταίες σκηνές της ιστορίας του κόσμου, αυτοί στους οποίους κηρύσσονται συγκλονιστικές αλήθειες ακολουθούσαν το παράδειγμα των Βεροιέων, ερευνώντας κάθε μέρα τις Γραφές και συγκρίνοντας με το λόγο του Θεού τις αγγελίες που τους παρουσιάζονται, θα υπήρχε σήμερα ένας μεγάλος αριθμός αφοσιωμένων τηρητών των εντολών του Θεού εκεί όπου υπάρχουν σχετικά λίγοι… Όλοι θα κριθούν σύμφωνα με το φως που τους δόθηκε. Ο Θεός στέλνει τους πράκτορές Του με το μήνυμα της σωτηρίας και αυτούς που το ακούν τους θεωρεί υπεύθυνους για τη στάση που τηρούν απέναντι των λόγων των δούλων Του. Όσοι ειλικρινά εκζητούν την αλήθεια, θα κάνουν με τη βοήθεια του φωτός του θεϊκού λόγου μία επισταμένη έρευνα των διδασκαλιών που τους παρουσιάζονται.» Π.Α. σ. 204.

**Ερωτήσεις για συζήτηση**

`1.	 Συζητήστε την παρακάτω δήλωση στα πλαίσια της τελευταίας παραγράφου την ημέρα της Δευτέρας: «Είναι απαραίτητο οι υποψήφιοι για βάπτιση να προετοιμάζονται σχολαστικά… Οι αρχές της Χριστιανικής ζωής πρέπει να παρουσιάζονται ξεκάθαρα σε όσους έρχονται στην αλήθεια.» Ε. Χουάιτ, Testimonies for the Church, τομ. 6, σ. 91,92.`

`2.	 Πώς μπορούμε ως εκκλησία, να κατανοήσουμε όπως ο Παύλος τις πολιτισμικές διαφορές και να βοηθήσουμε τους ανθρώπους χωρίς να συμβιβάσουμε το μήνυμα του ευαγγελίου ή την θρησκευτική μας ταυτότητα;`

`3.	 Διαβάστε Πράξ. 17:32-34. Τι μπορούμε να διδαχθούμε από τις αντιδράσεις που είχαν οι Αθηναίοι στο κήρυγμα του Παύλου; «(1) Ορισμένοι κορόιδεψαν. Θα πρέπει να τους διασκέδασε η ειλικρίνεια και ο ζήλος αυτού του παράξενου Εβραίου. Κάποιοι αντιμετωπίζουν τη ζωή τους σαν αστείο, όμως σύντομα ανακαλύπτουν ότι η κωμωδία μπορεί να μετατραπεί σε τραγωδία. (2) Άλλοι ανέβαλλαν την απόφασή τους. Υπάρχει μεγάλος κίνδυνος στην αναβλητικότητα. (3) Και άλλοι πίστεψαν. Ο σοφός γνωρίζει ότι μόνο ένας ανόητος θα απορρίψει την προσφορά του Θεού.» William Barclay, The Acts of the Apostles, σ. 133.`

`4.	 Ο Παύλος αναφέρθηκε σε έναν ειδωλολάτρη συγγραφέα (Πράξ. 17:28) προκειμένου να δώσει το μήνυμα που ήθελε στους Αθηναίους. Πώς, ορισμένες φορές, η χρήση ανάλογων πηγών μπορεί να βγει σε καλό; Από την άλλη πλευρά τι κίνδυνοι παραμονεύουν;`