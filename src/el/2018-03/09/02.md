---
title:  Πισω Στα Λυστρα
date:   26/08/2018
---

Ο Λουκάς αναφέρεται επιλεκτικά σε γεγονότα και έτσι βλέπουμε τον Παύλο να βρίσκεται στη Δέρβη και στα Λύστρα. Όσον αφορά τη Συρία και την Κιλικία, αναφέρει απλώς ότι ο Παύλος πέρασε από τις εκεί εκκλησίες (Πράξ. 15:41).

`Διαβάστε Πράξ. 16:1-13. Τι διδασκόμαστε από το πόσο προσεκτικός ήταν ο Παύλος στην προσέγγιση ψυχών;`

Ο πατέρας του Τιμόθεου ήταν Εθνικός, και η μητέρα του Ευνείκη ήταν Ιουδαία Χριστιανή. Αν και απερίτμητος, ο Τιμόθεος γνώριζε τα Γραπτά από μικρό παιδί (Β’ Τιμ. 3:15), ήταν ευσεβής και έχαιρε την εκτίμηση και τον σεβασμό των άλλων πιστών. 

Οι Ιουδαίοι πίστευαν πως η καταγωγή οριζόταν από την μητέρα, και έτσι ο Τιμόθεος θεωρούταν Ιουδαίος. Το γεγονός ότι δεν είχε κάνει περιτομή την όγδοη ημέρα μετά τη γέννησή του, πιθανόν οφειλόταν στον πατέρα του, ο οποίος μπορεί να θεωρούσε την τελετή βάρβαρη. Επειδή ο Παύλος ήθελε τον Τιμόθεο για συνεργάτη του και ήξερε πολύ καλά ότι ως απερίτμητος Ιουδαίος δεν θα μπορούσε να μπει στις συναγωγές, αποφάσισε να του κάνει περιτομή. Το κίνητρο του Παύλου ήταν καθαρά πρακτικό, και δεν μπορεί να θεωρηθεί ότι έκανε το αντίθετο από αυτό που κήρυττε. Αφού επισκέφθηκε τα μέρη που είχε πάει στο πρώτο του ταξίδι, ο Παύλος αποφάσισε να προχωρήσει νοτιοδυτικά, πιθανόν προς την Έφεσο, αλλά το Άγιο Πνεύμα τον εμπόδισε. Έτσι, θέλησε να κατευθυνθεί προς τον βορρά, πιθανότατα προς Βιθυνία, και πάλι όμως το Άγιο Πνεύμα τον σταμάτησε. Η μόνη του επιλογή λοιπόν ήταν να πάει δυτικά στο λιμάνι της Τρωάδας, και από εκεί θα του δινόταν η ευκαιρία να πάει προς διάφορες κατευθύνσεις. Ο Θεός όμως του έδειξε σε όραμα πως έπρεπε να πλεύσει στο Αιγαίο και να πάει στη Μακεδονία. Όταν οι σύντροφοί του έμαθαν για το όραμα, συμπέραναν πως ο Θεός τον κάλεσε να διαδώσει το ευαγγέλιο στους Μακεδόνες.

`Σκεψη: Σκεφτείτε τους λόγους για τους οποίους ο Παύλος έκανε περιτομή στον Τιμόθεο. Πώς αυτή η εμπειρία μάς βοηθάει να καταλάβουμε ότι για το ευρύτερο καλό μπορεί να χρειαστεί να κάνουμε κάτι που δεν θεωρούμε απαραίτητο;`