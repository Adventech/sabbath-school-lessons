---
title:  Θεσσαλονικη Και Βεροια
date:   28/08/2018
---

Μόλις αποφυλακίστηκαν, ο Παύλος και ο Σίλας έφυγαν από τους Φιλίππους (Πράξ. 16:35-40) και κατευθύνθηκαν προς την Θεσσαλονίκη, την πρωτεύουσα της Μακεδονίας.

`Διαβάστε Πράξ. 17:1-9. Πώς αντέδρασαν οι Ιουδαίοι της Θεσσαλονίκης με την επιτυχία του Παύλου στους Εθνικούς της πόλης;`

Για μία ακόμη φορά βλέπουμε τον Παύλο να αναζητά τη συναγωγή της πόλης όπου θα μετέφερε το μήνυμα του ευαγγελίου. Αρκετοί θεοσεβείς Έλληνες, και «εκ των πρώτων γυναικών ουκ ολίγαι», πίστεψαν στο κήρυγμα του Παύλου. Το γεγονός ότι ενώθηκαν με τον Παύλο και τον Σίλα (εδ. 4) φανέρωνε ότι συναντιόντουσαν και εκτός συναγωγής, πιθανόν στο σπίτι του Ιάσονα.

Υποκινούμενοι από ζήλεια, οι πολέμιοι του Παύλου άρχισαν να θορυβούν τα πλήθη. Ήθελαν να φέρουν τον Παύλο και τον Σίλα – ο Τιμόθεος δεν αναφέρεται – ενώπιον του συμβουλίου της πόλης για να τους κατηγορήσουν. Επειδή δεν κατάφεραν να βρουν τους ιεραποστόλους, οδήγησαν τον Ιάσωνα και κάποιους άλλους πιστούς στις τοπικές αρχές με την κατηγορία ότι υπέθαλπαν ταραχοποιούς.

`Διαβάστε Πράξ. 17:10-15. Ποια ήταν η ανταπόκριση των Ιουδαίων στην Βέροια σε σχέση με τους Ιουδαίους της Θεσσαλονίκης;`

Με τον όρο «ευγενέστεροι» (Πράξ. 17:11), ο Λουκάς θέλει να δείξει ότι ήταν πιο δεκτικοί. Οι Ιουδαίοι της Βέροιας δεν εξυμνούνται απλώς επειδή δέχτηκαν το μήνυμα που τους έφεραν ο Παύλος και ο Σίλας, αλλά επειδή ήταν πρόθυμοι να εξακριβώσουν τα λόγια των ιεραποστόλων εξετάζοντας τις Γραφές. Η συναισθηματική ανταπόκριση στο ευαγγέλιο, χωρίς την απαραίτητη διανοητική πεποίθηση, είναι συνήθως επιφανειακή και προσωρινή.

Μετά από λίγο όμως, η διακονία στη Βέροια διακόπηκε από τον διωγμό προς τον Παύλο, και έτσι ο απόστολος κατευθύνθηκε νότια προς την Αθήνα. 

`Σκεψη: Πότε ήταν η τελευταία φορά που με προσοχή ερευνήσατε την Αγία Γραφή για να εξετάσετε «αν ούτως έχωσι ταύτα»;`