---
title:  Στη Λυδδα Και Στην Ιοππη
date:   05/08/2018
---

Ο Πέτρος επισκεπτόταν τις Χριστιανικές κοινότητες στα παράλια της Ιουδαίας. Σκοπός του ήταν να τους διδάξει (Πράξ. 2:42), αλλά ο Θεός τον χρησιμοποίησε για να εκτελέσει θαύματα όπως εκείνα που έκανε ο Ίδιος ο Ιησούς. 

`Διαβάστε Πράξ. 9:32-35. Τι ομοιότητες βρίσκετε στο θαύμα του Ιησού στο Λουκ. 5:17-26 και στη θεραπεία του Αινέα;`

Παρά τη σύντομη αναφορά του γεγονότος, το θαύμα αυτό μας θυμίζει την γνωστή ιστορία του παραλυτικού της Καπερναούμ (Λουκ. 5:17-26). Ακόμη και οι λεπτομέρειες που δίνονται για το κρεβάτι είναι παρόμοιες. Το σημαντικότερο φυσικά ήταν ότι αυτό το θαύμα είχε σημαντικό αντίκτυπο όχι μόνο στη Λύδδα αλλά και στην περιοχή του Σάρωνα. Πολλοί πίστεψαν στον Κύριο όταν επιβεβαίωσαν το θαύμα. 

`Διαβάστε στις Πράξ. 9:36-43 την ανάσταση της Δορκάδας. Τι το ιδιαίτερο είχε αυτή η γυναίκα;`

Η Δορκάδα ήταν μία πιστή γυναίκα και ιδιαίτερα αγαπητή στο τόπο της λόγω των φιλανθρωπικών της έργων. Η ιστορία της θυμίζει το θαύμα που έκανε ο Ιησούς, ανασταίνοντας την κόρη του Ιάειρου (Λουκ. 8:41, 42, 49-56), στο οποίο ο Πέτρος ήταν μάρτυρας. Ακολουθώντας το παράδειγμα του Ιησού, ζήτησε από όλους να φύγουν από το δωμάτιο (δείτε Μάρκ. 5:40). Τότε, γονάτισε και προσευχήθηκε, και στη συνέχεια φώναξε τη νεκρή γυναίκα με το όνομά της, «Ταβιθά, ανάστηθι» (Πράξ. 9:40). Οι απόστολοι έκαναν πολλά θαύματα, τα οποία στην πραγματικότητα ήταν οι ενέργειες του Θεού μέσα από εκείνους (Πράξ. 5:12). Οι ομοιότητες με τα θαύματα του Ιησού πιθανόν υπάρχουν για να θυμίσουν στην εκκλησία, και σε εμάς σήμερα, ότι αυτό που έχει σημασία δεν είναι το ποιος είναι το όργανο, αλλά το κατά πόσο είναι υποταγμένος στον Θεό (δείτε Ιωάν. 14:12). Όταν επιτρέπουμε στον Θεό να μας χρησιμοποιήσει πλήρως για τον σκοπό του ευαγγελίου, μπορούν να συμβούν σπουδαία πράγματα. Ο Πέτρος δεν ανέστησε απλώς την Ταβιθά, αλλά το θαύμα αυτό έκανε πολλούς στην πόλη της Ιόππης να πιστέψουν στον Ιησού (Πράξ. 9:42).

`Σκεψη: Κάποιοι θεωρούν ότι εάν δουν ένα θαύμα, θα πιστέψουν. Και παρότι ορισμένες φορές τα θαύματα οδήγησαν κάποιους στην πίστη, η Αγία Γραφή είναι γεμάτη περιπτώσεις ανθρώπων που είδαν θαύματα και δεν πίστεψαν. Πού πρέπει να βασίζεται η πίστη μας; `