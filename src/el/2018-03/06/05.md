---
title:  Η Εκκλησια Στην Αντιοχεια
date:   08/08/2018
---

Με κίνητρο τον προσηλυτισμό του Κορνήλιου, ο Λουκάς κάνει μία σύντομη παρεμβολή στη διακονία του Πέτρου για να δείξει την πρόοδο του ευαγγελίου στους Εθνικούς.

`Διαβάστε Πράξ. 11:19-26. Τι συνέβη όταν κάποιοι από τους πιστούς της Ιερουσαλήμ κατέφυγαν στην Αντιόχεια;`

Η περικοπή αυτή στις Πράξ. 11:μας πηγαίνει πίσω στον διωγμό που είχε ξεκινήσει ο Παύλος, στο κεφάλαιο 8. Έτσι, με τις προηγούμενες εξελίξεις στην Ιουδαία, κάποιοι από τους Ελληνιστές πιστούς αναγκάστηκαν να φύγουν από την Ιερουσαλήμ και να μεταδώσουν το μήνυμα του ευαγγελίου πέρα από τα σύνορα της Ιουδαίας. Ο Λουκάς δίνει ιδιαίτερη έμφαση στη μεγάλη πόλη της Συρίας, την Αντιόχεια, όπου οι πρόσφυγες κήρυξαν στους Ιουδαίους και στους Ελληνιστές, και ως αποτέλεσμα πολλοί από αυτούς πίστεψαν. Η εντολή του Ιησού στις Πράξ. 1:8 άρχισε να υλοποιείται μέσα από τις προσπάθειες αυτών των Ελληνιστών Ιουδαίων Χριστιανών. Έθεσαν τα θεμέλια της αποστολής στους Εθνικούς. 

Λόγω της επιτυχίας στην Αντιόχεια, οι απόστολοι στην Ιερουσαλήμ αποφάσισαν να στείλουν τον Βαρνάβα για να εκτιμήσει την κατάσταση. Παρατηρώντας τις σπουδαίες ευκαιρίες για την πρόοδο του ευαγγελίου, ο Βαρνάβας αναζήτησε τον Παύλο στην Ταρσό, μιας και έκρινε πως η βοήθειά του θα ήταν ζωτικής σημασίας. Και είχε δίκιο. Τη χρονιά εκείνη που συνεργάστηκε με τον Παύλο, πλήθη Εθνικών άκουσαν το ευαγγέλιο. Μιλούσαν με τόσο ενθουσιασμό για τον Ιησού Χριστό που οι πιστοί εκεί έγιναν για πρώτη φορά γνωστοί ως «Χριστιανοί» (Πράξ. 11:26). Ο όρος Χριστιανοί πιθανόν να δόθηκε από τους απίστους και να ήταν χλευαστικός, καθώς οι πιστοί αποκαλούταν μεταξύ τους ως «αδερφοί» (Πράξ. 1:16), «μαθητές» (Πράξ. 6:1) ή ακόμη και «άγιοι» (Πράξ. 9:13). Μέχρι την εποχή που γράφτηκαν οι Πράξεις, οι πιστοί φαίνεται πως εξοικειώθηκαν με τον όρο Χριστιανός (Πράξ. 26:28) και ο Λουκάς δείχνει να τον εγκρίνει. Χριστιανός είναι ο ακόλουθος του Χριστού.

`Σκεψη: Ποια είναι για εσάς η σημασία του όρου «Χριστιανός»; Η ζωή σας είναι πραγματικά Χριστιανική; Διαφέρει από εκείνους που δεν είναι Χριστιανοί;`