---
title:  Το Χαρισμα Του Αγιου Πνευματος
date:   07/08/2018
---

Στις Πράξ. 10:44-48 έχουμε μία σημαντική στιγμή στην ιστορία της εκκλησίας. Το ευαγγέλιο κηρύττεται για πρώτη φορά σε απερίτμητους Εθνικούς από έναν απόστολο. Σε αντίθεση με τους Ελληνιστές πιστούς, οι απόστολοι και οι άλλοι Ιουδαίοι πιστοί δεν ήταν έτοιμοι να δεχτούν τους Εθνικούς στην εκκλησία. Από τη στιγμή που ο Ιησούς ήταν ο Μεσσίας του Ισραήλ, νόμιζαν πως το ευαγγέλιο έπρεπε να διαδοθεί μόνο στους Ιουδαίους. Οι Εθνικοί θα έπρεπε πρώτα να μυηθούν στον Ιουδαϊσμό για να γίνουν αποδεκτοί στην κοινωνία των πιστών ως Χριστιανοί. Αυτή η νοοτροπία που είχαν οι πρώτοι Ιουδαίοι πιστοί έπρεπε να αλλάξει. Το χάρισμα των γλωσσών που δόθηκε στον Κορνήλιο και στην οικογένειά του ήταν ένα εμφανές σημείο που μαρτυρούσε το λάθος των πιστών. Ο Θεός δεν είναι προσωπολήπτης, και όσον αφορά την σωτηρία Ιουδαίοι και Εθνικοί είναι ίσοι ενώπιον Του. 

`Διαβάστε Πράξ. 11:1-18. Ποια ήταν η αντίδραση της εκκλησίας στην Ιερουσαλήμ σχετικά με την εμπειρία του Πέτρου στην Καισάρεια;`

Εξαιτίας της μακρόχρονης Ιουδαϊκής προκατάληψης για τους Εθνικούς, οι πιστοί στην Ιερουσαλήμ κατέκριναν τον Πέτρο που έφαγε με απερίτμητους. Όπως φαίνεται, ενδιαφέρονταν περισσότερο για την τήρηση του τελετουργικού νόμου παρά για τη σωτηρία του Κορνήλιου και της οικογένειάς του. Φοβόντουσαν πως εάν η εκκλησία δεν τηρούσε αυτές τις τελετές θα ήταν άρνηση της Ιουδαϊκής πίστης, θα έχαναν την εύνοια του Θεού, και θα αντιμετώπιζαν από τους συμπατριώτες τους τις ίδιες κατηγορίες που οδήγησαν στον θάνατο τον Στέφανο.

«Είχε φθάσει πια η ώρα για να εισχωρήσει μέσα στην εκκλησία του Χριστού μία εντελώς καινούργια φάση του έργου. Η πόρτα που πολλοί από τους μεταπεισθέντες είχαν κλείσει στους Εθνικούς, επρόκειτο τώρα να ανοίξει διάπλατα. Και οι Εθνικοί που δέχονταν το ευαγγέλιο έπρεπε να θεωρούνται ίσοι με τους Ιουδαίους πιστούς, χωρίς να είναι υποχρεωμένοι να τηρούν τον τύπο της περιτομής.» Ε. Χουάιτ, Π.Α. σ. 117.

Όπως και στην Πεντηκοστή, χωρίς να είναι σε έκσταση, οι πιστοί μπορούσαν να μιλήσουν γνωστές γλώσσες που μέχρι εκείνη την ημέρα δεν γνώριζαν. Όμως ο σκοπός που τους δόθηκε αυτό το χάρισμα ήταν διαφορετικός: ενώ στους αποστόλους το χάρισμα αυτό δόθηκε για να προχωρήσει το έργο της εκκλησίας παγκόσμια, σ’ αυτήν την περίπτωση δόθηκε περισσότερο για να πιστοποιήσει πως η χάρη του Θεού συμπεριλάμβανε και τους Εθνικούς.