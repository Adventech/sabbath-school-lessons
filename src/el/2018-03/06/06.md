---
title:  Ο Διωγμος Απο Τον Ηρωδη
date:   09/08/2018
---

Επιστρέφουμε πάλι στην Ιουδαία όπου διαβάζουμε για την εκτέλεση του Ιακώβου, του αδερφού του Ιωάννη και γιου του Ζεβεδαίου (Μάρκ. 1:19), από τον βασιλιά Ηρώδη. Το ίδιο φαίνεται να θέλει να κάνει και στον Πέτρο.

`Διαβάστε Πράξ. 12:1-4. Τι βλέπουμε για τις προκλήσεις που αντιμετώπιζε η πρώτη εκκλησία;`

Ο βασιλιάς Ηρώδης Αγρίππας Ι, ήταν εγγονός του Ηρώδη του Μέγα (Ματθ. 2:1) και κυβέρνησε στην Ιουδαία από το 40 - 44 μ.Χ. Ως αποτέλεσμα της φαινομενικής του ευσέβειας, ήταν ιδιαίτερα δημοφιλής στους Ιουδαίους κυρίως στους Φαρισαίους. Το γεγονός ότι θέλησε να κερδίσει την εύνοιά τους διώκοντας τους αποστόλους, έρχεται σε απόλυτη αρμονία με τις πληροφορίες που έχουμε γι’ αυτόν από άλλες πηγές. Επειδή η εκτέλεση του Ιακώβου ήταν αποτελεσματική, σχεδίασε να εκτελέσει και τον Πέτρο. Έτσι, ο Πέτρος φυλακίστηκε και ήταν υπό στενή φρούρηση. Εκείνο το βράδυ, ο Πέτρος βρισκόταν ανάμεσα σε τέσσερις στρατιώτες: δύο ήταν δεμένοι μαζί του και οι άλλοι δύο φρουρούσαν την είσοδο. Δόθηκε ιδιαίτερη έμφαση στη φύλαξή του για να μην επαναληφθεί αυτό που είχε ήδη γίνει με τον Πέτρο και τον Ιωάννη στο παρελθόν (Πράξ. 5:17-20).

`Διαβάστε Πράξ. 12:5-18. Τι συνέβη εξαιτίας των προσευχών των πιστών;`

Τη νύχτα πριν την εκτέλεσή του, ο απ. Πέτρος απελευθερώθηκε με θαυμαστό τρόπο από έναν άγγελο. Στη συνέχεια, διαβάζουμε για τον θάνατο του Αγρίππα στην Καισάρεια (Πράξ. 12:20-23). Διάφορες εξηγήσεις δόθηκαν για τον θάνατό του (περιτονίτιδα, έλκος, δηλητηρίαση) ωστόσο, ο Λουκάς εξηγεί πως ο θάνατος του βασιλιά οφειλόταν σε Θεϊκή κρίση.

`Σκεψη: Ο Ιάκωβος εκτελείται, ο Πέτρος ελευθερώνεται, και ο Ηρώδης έρχεται αντιμέτωπος με την θεϊκή κρίση. Σε ορισμένες περιπτώσεις βλέπουμε την απόδοση δικαιοσύνης ενώ σε άλλες όχι. Πώς από αυτά τα περιστατικά βλέπουμε το ότι δεν μπορούμε να έχουμε απαντήσεις για όλα και το γιατί πρέπει να δείχνουμε πίστη γι’ αυτά που δεν κατανοούμε;`