---
title:  Στο Σπιτι Του Κορνηλιου
date:   06/08/2018
---

Στην Ιόππη, ο Πέτρος έμενε στο σπίτι του Σίμωνα του βυρσοδέψη (Πράξ. 9:43). Στην Καισάρεια, περίπου 40 χλμ. μακριά από την Ιόππη, ζούσε ο Ρωμαίος εκατόνταρχος Κορνήλιος. Αυτός και η οικογένειά του ήταν αφοσιωμένοι λατρευτές του Θεού παρότι δεν είχαν επισήμως εισέλθει στον Ιουδαϊσμό, παρέμενε δηλαδή απερίτμητος Εθνικός. Σε ένα όραμα που είχε από τον Θεό έλαβε οδηγίες να στείλει αγγελιοφόρους στην Ιόππη για να προσκαλέσουν τον Πέτρο στο σπίτι του (Πράξ. 10:1-8).

`Διαβάστε Πράξ. 10:9-16, 28, 34 35. Τι συνέβη στον Πέτρο και πώς το ερμήνευσε;`

Είναι σημαντικό να ξεκαθαρίσουμε ότι το όραμα του Πέτρου δεν είχε να κάνει με το φαγητό αλλά με τους ανθρώπους. Την ώρα του μεσημεριανού, ενώ ο Πέτρος πεινούσε, η φωνή τού είπε να σφάξει και να φάει. Ο Θεός δεν χρησιμοποίησε αυτό το όραμα για να καταργήσει το νόμο περί καθαρών και ακαθάρτων τροφών, αλλά για να δείξει στον Πέτρο ότι το ευαγγέλιο συμπεριλαμβάνει όλους τους ανθρώπους. Ο σκοπός του οράματος ήταν να λυγίσει τις αντιστάσεις του Πέτρου εναντίον των Εθνικών. Ο Πέτρος πίστευε πως εάν πήγαινε στο σπίτι του Κορνήλιου θα μολυνόταν και δεν θα μπορούσε να λατρέψει τον Θεό στο ναό ή να έρθει στην παρουσία Του. Κατά τον πρώτο αιώνα, οι Ιουδαίοι δεν συναναστρέφονταν με τους απερίτμητους Εθνικούς. 

Το πρόβλημα ήταν στη θεολογία τους, η οποία απέκλειε τους Εθνικούς από τις επαγγελίες του Ισραήλ, και αυτή η νοοτροπία φυσικά διέστρεψε το νόημα της ύπαρξης του Ισραήλ ως έθνος, το οποίο έπρεπε να μιλήσει στον κόσμο για τον αληθινό Θεό. Επειδή η περιτομή ήταν το σημείο της Αβραμιαίας διαθήκης, οι απερίτμητοι Εθνικοί διαχωρίζονταν και αντιμετωπίζονταν με περιφρόνηση. Δεν είχαν κανένα μέρος στις ευλογίες της διαθήκης εκτός εάν περιτέμνονταν και γίνονταν Ιουδαίοι. Αυτή η ιδέα φυσικά δεν συμβάδιζε με τον παγκόσμιο χαρακτήρα της θυσίας του Ιησού, κάτι που αργότερα κατάλαβαν οι πρώτοι Χριστιανοί. 

`Σκεψη: Διαβάστε Τίτον 2:11, Γαλ. 3:26-28 και Εφεσ. 2:11-19. Τι μας διδάσκουν αυτά τα εδάφια για τον παγκόσμιο χαρακτήρα του μηνύματος του ευαγγελίου; Γιατί οι Χριστιανοί δεν θα πρέπει να έχουν Εθνικές προκαταλήψεις;`