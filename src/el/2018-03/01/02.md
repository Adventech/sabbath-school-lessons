---
title:  Η Αποκατασταση Του Ισραηλ
date:   01/07/2018
---

Υπάρχουν δύο ειδών προφητείες στην Παλαιά Διαθήκη για τον Μεσσία. Στη μία, ο Μεσσίας περιγράφεται ως ο Βασιλιάς που η κυριαρχία Του θα είναι αιώνια (Ψαλμ. 89:3,4,35-37, Ησ. 9:6,7, Ιεζ. 37:25, Δαν. 2:44, 7:13,14), και στην άλλη ο Μεσσίας φαίνεται να πεθαίνει για τις αμαρτίες των ανθρώπων (Ησ. 52:13- 53:12, Δαν. 9:26). Οι προφητείες αυτές δεν αντικρούονται, απλώς δείχνουν τις δύο φάσεις της Μεσσιανικής διακονίας: Πρώτα θα υπέφερε και μετά θα γινόταν Βασιλιάς (Λουκ. 17:24,25, 24:25,26). 

Το πρόβλημα με τους Ιουδαίους του πρώτου αιώνα ήταν ότι περίμεναν τον Μεσσία που θα τους απελευθέρωνε πολιτικά, και όχι τον Μεσσία που θα υπέφερε και θα πέθανε. Αρχικά, και οι μαθητές περίμεναν τον Βασιλιά Μεσσία. Πίστευαν ότι ο Ιησούς ήταν ο Χριστός (Ματθ. 16:16,20) και έτσι συνεχώς διαπληκτίζονταν για τις θέσεις (Μάρκ. 10:35-37, Λουκ. 9:46). Παρότι ο Ιησούς επανειλημμένως τους προειδοποιούσε για την κατάληξή Του, εκείνοι δεν καταλάβαιναν. Γι’ αυτό και όταν πέθανε ήταν μπερδεμένοι και αποκαρδιωμένοι. Η απογοήτευσή τους αποτυπώνεται στα λόγια, «Ημείς δε ηλπίζομεν ότι αυτός είναι ο μέλλων να λυτρώση τον Ισραήλ» (Λουκ. 24:21).

`Διαβάστε Πράξ. 1:6,7. Τι ήταν εκείνο που δεν είχαν ακόμη κατανοήσει; Πώς τους απάντησε ο Ιησούς;`

Ο θάνατός Του εξανέμισε τις ελπίδες των μαθητών, αλλά η ανάστασή Του τις αναζωπύρωσε επαναφέροντας τις πολιτικές τους προσδοκίες. Γι’ αυτούς η ανάσταση του Ιησού ήταν μία ισχυρή ένδειξη ότι η Μεσσιανική βασιλεία θα εγκαθιδρυόταν. Ο Ιησούς ωστόσο δεν δίνει μία άμεση απάντηση. Δεν αρνείται την υπόνοια των μαθητών για την επικείμενη βασιλεία, αλλά ούτε και την αποδέχεται. Αφήνει το θέμα ανοικτό θυμίζοντάς τους ότι ο καιρός για την εκπλήρωση των γεγονότων ανήκει μόνο στον Θεό και όχι στους ανθρώπους.

`Σκεψη: Σύμφωνα με το Λουκ. 24:25, ποιο ήταν το πραγματικό πρόβλημα των μαθητών; Γιατί είναι ευκολότερο το να πιστεύουμε εκείνο που εμείς θέλουμε, σε αντίθεση μ’ εκείνο που μας διδάσκει η Αγία Γραφή; Πώς μπορούμε να αποφύγουμε αυτήν την παγίδα;`