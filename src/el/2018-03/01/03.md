---
title:  Η Αποστολη Των Μαθητων
date:   02/07/2018
---

`Διαβάστε Πράξ. 1:8. Τι έπρεπε να κάνουν οι μαθητές;`

Υπάρχουν τέσσερα σημαντικά σημεία σ’ αυτό το εδάφιο όσον αφορά την αποστολή των μαθητών:

1. Η δωρεά του Αγίου Πνεύματος. Το Πνεύμα ανέκαθεν ενεργούσε στα παιδιά του Θεού. Σύμφωνα όμως με τους προφήτες, στο μέλλον θα υπήρχε μία ιδιαίτερη διάθεση του Πνεύματος (Ησ. 44:3, Ιωήλ, 2:28,29). Από τη στιγμή που ο Ιησούς χρίσθηκε, το Άγιο Πνεύμα εργαζόταν ήδη κατά την επίγεια διακονία Του (Λουκ. 4:18-21). Ωστόσο, το έργο του Αγίου Πνεύματος ξεκίνησε επίσημα μετά την ανάληψη του Χριστού (Ιωάν. 7:39, Πράξ. 2:33).
2. Ο ρόλος του μάρτυρα. Η μαρτυρία τους είναι από πρώτο χέρι. Οι μαθητές ήταν οι πλέον κατάλληλοι (Πράξ. 1:21,22, 4:20, συγκρίνετε με Α’ Ιωάν. 1:1-3) και τώρα έλαβαν την εντολή να μοιραστούν αυτή τη μοναδική εμπειρία με τον Ιησού. 
3. Το σχέδιο της αποστολής. Οι μαθητές έπρεπε να δώσουν πρώτα την μαρτυρία τους στην Ιερουσαλήμ, μετά στην Ιουδαία και στη Σαμάρεια, και έπειτα σε όλον τον κόσμο. Ήταν ένα προοδευτικό σχέδιο. Η Ιερουσαλήμ ήταν το κέντρο της Ιουδαϊκής θρησκείας, το μέρος όπου ο Ιησούς καταδικάστηκε και σταυρώθηκε. Η Ιουδαία και η Σαμάρεια ήταν οι γειτονικές περιοχές όπου ο Ιησούς είχε διακονήσει. Οι μαθητές όμως δεν έπρεπε να περιοριστούν σε ένα μόνο μέρος. Η αποστολή τους ήταν παγκόσμια. 
4. Ο προσανατολισμός της αποστολής. Την εποχή της Παλαιάς Διαθήκης τα έθνη έπρεπε να ελκυστούν στον Θεό (δείτε Ησ. 2:1-5), και όχι ο Ισραήλ να «πάει» τον Θεό στα έθνη. Οι λίγες εξαιρέσεις, για παράδειγμα ο Ιωνάς, δεν ακυρώνουν τον γενικό κανόνα. Τώρα η στρατηγική αλλάζει. Η Ιερουσαλήμ θα παρέμενε το κέντρο, ωστόσο οι μαθητές έπρεπε να προχωρήσουν μέχρι τα έσχατα της γης.

`Διαβάστε Λουκ. 24:44-48. Ποιο ήταν το μήνυμα που οι μαθητές έπρεπε να κηρύξουν;`

Τις σαράντα μέρες μετά την ανάσταση που ο Ιησούς ήταν με τους μαθητές Του (Πράξ. 1:3), θα πρέπει να τους μίλησε για την πραγματική φύση της βασιλείας του Θεού, και ας μην Τον είχαν καταλάβει, όπως φαίνεται από την ερώτησή τους. Ήξεραν τις προφητείες αλλά τώρα μπορούσαν να τις δουν υπό το νέο φως, το φως που έλαμπε από τον Σταυρό και τον άδειο τάφο (δείτε Πράξ. 3:17-19).