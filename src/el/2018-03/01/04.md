---
title:  Θα Ερθει Ξανα
date:   03/07/2018
---

`Διαβάστε Πράξ. 1:9-11. Πώς περιγράφει ο Λουκάς την ανάληψη του Ιησού; Γιατί είναι σημαντικό το ότι υπήρχαν δύο άγγελοι που τους μίλησαν; (δείτε Δευτ. 19:15)`

Η αναφορά του Λουκά στην ανάληψη είναι σχετικά σύντομη. Ο Ιησούς βρισκόταν με τους μαθητές Του στο όρος των Ελαιών, και ενώ τους ευλογούσε (Λουκ. 24:51), αναλήφθηκε στον ουρανό. Φυσικά η σκηνή περιγράφεται με ανθρώπινο τρόπο. Ο Ιησούς έφευγε από τη γη με υπερφυσική Θεϊκή ενέργεια, και το γεγονός αυτό δεν θα μπορούσε να γίνει διαφορετικά ορατό. Συγκεκριμένα ο Λουκάς αναφέρει «και νεφέλη υπέλαβεν αυτόν» (εδ. 9). Αυτή η φράση χρησιμοποιείται σε διάφορα σημεία στην Παλαιά Διαθήκη, και σε όλα περιγράφεται ως ενέργεια του Θεού. Συνεπώς ο Θεός ήταν Αυτός που πήρε τον Ιησού στον ουρανό, όπως Αυτός ήταν που Τον ανέστησε από τους νεκρούς (Πράξ. 2:24,32, Ρωμ. 6:4, 10:9).

Αφού ο Ιησούς αναλήφθηκε, ο Λουκάς αναφέρεται (μόνο στις Πράξεις) σε δύο λευκοντυμένους «άνδρες» οι οποίοι στέκονταν δίπλα στους μαθητές. Από την περιγραφή καταλαβαίνουμε ότι πρόκειται για αγγέλους με τις λαμπρές στολές τους (Πράξ. 10:30, Ιωάν. 20:12). Οι άγγελοι έμειναν για να διαβεβαιώσουν τους μαθητές ότι ο Ιησούς θα επέστρεφε με τον ίδιο τρόπο που αναλήφθηκε. Και, στις Πράξεις μόνο, διαβάζουμε ότι αναλήφθηκε «από των οφθαλμών αυτών» (Πράξ. 1:9). Έτσι, η ορατή ανάληψη έγινε η εγγύηση για την ορατή επιστροφή, η οποία θα γίνει σε σύννεφο «με τα δυνάμεως και δόξης πολλής» (Λουκ. 21:27), όπου «θέλει ιδεί αυτόν πας οφθαλμός» (Αποκ. 1:7) και θα είναι «μετά των αγγέλων της δυνάμεως αυτού» (Λουκ. 9:26, Β’ Θεσ. 1:7). Η δόξα της Δευτέρας Παρουσίας θα είναι σαφώς μεγαλύτερη από της Ανάληψης.

`Σκεψη: Πώς μπορούμε να έχουμε την υπόσχεση της Δευτέρας Παρουσίας συνεχώς μπροστά μας; Πώς αυτή η σπουδαία αλήθεια πρέπει να επηρεάσει όλους τους τομείς της ζωής μας – όπως τα οικονομικά, τις προτεραιότητες, και τις ηθικές επιλογές μας; `