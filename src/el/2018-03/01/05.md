---
title:  Προετοιμασια Για Την Πεντηκοστη
date:   04/07/2018
---

Στις Πράξ. 1:7,8 ο Ιησούς δεν κάνει κάποιο σχόλιο όσον αφορά το χρόνο. Αφήνει να εννοηθεί ότι θα επέστρεφε μετά την έλευση του Αγίου Πνεύματος και την ολοκλήρωση της αποστολής των μαθητών Του (δείτε επίσης Ματθ. 24:14). Επίσης, από το σχόλιο των αγγέλων (Πράξ. 1:11) μπορεί να μην προσδιορίζεται ο καιρός της βασιλείας, αλλά δίνεται η εντύπωση ότι είναι κοντά. Αυτό μας βοηθά να καταλάβουμε γιατί οι μαθητές «υπέστρεψαν εις Ιερουσαλήμ μετά χαράς μεγάλης» (Λουκ. 24:52). Η υπόσχεση της Δευτέρας Παρουσίας του Ιησού σε απροσδιόριστο καιρό, η οποία είχε σκοπό να τους ενθαρρύνει για την αποστολή τους, εκλήφθηκε ως σημείο ότι το τέλος ήταν κοντά. Στο βιβλίο των Πράξεων θα δούμε εκτενέστερα αυτήν την ιδέα. 

`Διαβάστε Πράξ. 1:12-14. Ποιοι ήταν στο ανώγειο και πώς προετοιμάζονταν για την έλευση του Αγίου Πνεύματος;`

Όταν επέστρεψαν από το όρος των Ελαιών, οι μαθητές συγκεντρώθηκαν στο ανώγειο. Εκεί, ήταν και ορισμένες γυναίκες ακόλουθοι του Ιησού (Λουκ. 8:1-3, 23:49, 24:1-12), η μητέρα Του και οι αδελφοί Του. 

Τα αδέρφια του Ιησού (Μάρκ. 6:3, Ματθ. 1:25, Λουκ. 2:7) πιθανόν ήταν παιδιά του Ιωσήφ από τον πρώτο του γάμο από το οποίο είχε χηρέψει. Η παρουσία τους ανάμεσα στους μαθητές, μας εκπλήσσει μιας και ήταν πάντοτε σκεπτικοί απέναντι στον Ιησού (Μαρκ. 3:21, Ιωάν. 7:5). Ωστόσο, η ανάσταση και η προσωπική εμφάνιση του Ιησού στον Ιάκωβο (Α’ Κορ. 15:7) μοιάζει να έκαναν τη διαφορά. Αργότερα μάλιστα, βλέπουμε ο Ιάκωβος να αναλαμβάνει την ηγεσία της Χριστιανικής κοινότητας (Πράξ. 12:17, 15:13, 21:18, Γαλ. 2:9,12).

Επέμεναν στην προσευχή (Πράξ. 1:14) και παρέμεναν στο ναό δοξάζοντας τον Θεό (Λουκ. 24:53), αφιερώνοντας χρόνο για εξομολόγηση και μετάνοια. Ακόμη κι αν είχαν συνδέσει στο νου τους την δωρεά του Αγίου Πνεύματος με την επιστροφή του Ιησού, η πνευματική τους συμπεριφορά βρισκόταν σε πλήρη αρμονία με αυτό που θα ακολουθούσε, καθώς το Άγιο Πνεύμα έρχεται σε απάντηση της προσευχής.

`Σκεψη: Πώς μπορούμε με τις καθημερινές μας επιλογές να προετοιμαστούμε για το έργο του Αγίου Πνεύματος στη ζωή μας;`