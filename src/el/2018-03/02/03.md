---
title:  Το Χαρισμα Των Γλωσσων
date:   09/07/2018
--- 

Στις Πράξ. 2:4 η δωρεά του Αγίου Πνεύματος εκδηλώθηκε μέσω του χαρίσματος των γλωσσών. Ωστόσο, αυτή ήταν μία μόνο από τις διαφορετικές εκδηλώσεις του Αγίου Πνεύματος (Πράξ. 10:45,46, 19:6). Άλλες είναι η προφητεία (Πράξ. 11:28), τα οράματα (Πράξ. 7:55), ο εμπνευσμένος λόγος (Πράξ. 2:8, 28:25), η θεραπεία (Πράξ. 3:6, 12, 5:12,16) και τα προσόντα για υπηρεσία (Πράξ. 6:3,5).

Το χάρισμα των γλωσσών στην Πεντηκοστή δεν ήταν το βασικό χάρισμα, ούτε η πιο σημαντική ένδειξη για την δωρεά του Πνεύματος. Δόθηκε γιατί ήταν απαραίτητο στο ξεκίνημα της παγκόσμιας αποστολής της εκκλησίας όπως βλέπουμε στις Πράξ. 1:8. Από τη στιγμή που οι Απόστολοι έπρεπε να φτάσουν μέχρι τα πέρατα της γης για το κήρυγμα του ευαγγελίου, θα έπρεπε να μιλούν και τις γλώσσες των λαών.

`Διαβάστε Πράξ. 2:5-12. Ποια ένδειξη έχουμε ότι στην Πεντηκοστή οι Απόστολοι μιλούσαν υπαρκτές ξένες γλώσσες;`

Υπολογίζεται ότι κατά τον 1ο μ.Χ. αιώνα υπήρχαν 8 με 10 εκατομμύρια Ιουδαίοι στον κόσμο, και ότι το 60% ζούσε έξω από τη γη της Ιουδαίας. Έτσι, πολλοί που βρίσκονταν στην Ιερουσαλήμ για την γιορτή ήταν από ξένες χώρες και δεν γνώριζαν Αραμαϊκά, την καθομιλούμενη γλώσσα των Ιουδαίων εκείνης της εποχής.

Αναμφίβολα, εκείνοι που πίστεψαν την ημέρα της Πεντηκοστής, στην πλειοψηφία τους ήταν Ιουδαίοι από διάφορες χώρες που μπόρεσαν να ακούσουν το ευαγγέλιο στη δική τους ντοπιολαλιά. Το ότι οι απόστολοι μιλούσαν υπαρκτές ξένες γλώσσες, φαίνεται από τον όρο διάλεκτο (Πράξ. 2:6,8) που έχει την έννοια της γλώσσας ενός έθνους ή μίας περιοχής (συγκρίνετε με Πράξ. 21:40, 22:2, 26:14). Είναι ξεκάθαρο λοιπόν, ότι μιλούσαν σε αυτές τις διαφορετικές γλώσσες. Το θαύμα έγκειτο στο ότι απλοί Γαλιλαίοι μπορούσαν να μιλήσουν γλώσσες που λίγες ώρες πριν δεν γνώριζαν. Για τους ντόπιους Ιουδαίους που ήταν μάρτυρες του συμβάντος και δεν γνώριζαν αυτές τις γλώσσες, η μοναδική εξήγηση ήταν ότι οι απόστολοι ήταν μεθυσμένοι και έβγαζαν παράξενους ήχους που δεν μπορούσαν να εξηγήσουν. «Άλλοι δε χλευάζοντες έλεγον ότι είναι μεστοί από γλυκύν οίνον» (Πράξ. 2:13).

`Σκεψη: Αν και είχαν μπροστά τους μία έντονη εκδήλωση του Θεού, την ερμήνευσαν ως μέθη. Πώς μπορούμε να αποφύγουμε αυτήν την πνευματική τύφλωση;`