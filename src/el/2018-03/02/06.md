---
title:  Οι Πρωτοι Καρποι
date:   12/07/2018
--- 

Οι ακροατές του Πέτρου ταράχθηκαν από τα λόγια του. Κάποιοι από αυτούς μπορεί να ήταν ανάμεσα σε εκείνους που πριν μερικές εβδομάδες ζήτησαν τη σταύρωση του Ιησού (Λουκ. 23:13-25). Τώρα όμως που πείστηκαν ότι ο Ιησούς από τη Ναζαρέτ ήταν ο Μεσσίας, αναφώνησαν: «Τι πρέπει να κάμωμεν;» (Πράξ. 2:37).

`Διαβάστε Πράξ. 2:38. Ποιες είναι οι δύο βασικές προϋποθέσεις για τη συγχώρηση;`

Μετάνοια σημαίνει ριζική αλλαγή κατεύθυνσης στη ζωή, αποστροφή από την αμαρτία (Πράξ. 3:19, 26:20), και όχι απλώς ένα αίσθημα λύπης ή μεταμέλειας. Μαζί με την πίστη, η αληθινή μετάνοια είναι δώρο Θεού, αλλά όπως και με όλα τα άλλα δώρα, μπορεί να απορριφθεί (Πράξ. 5:31-33, 26:19-21, Ρωμ. 2:4). Από τον καιρό του Ιωάννη του Βαπτιστή, η μετάνοια συνδεόταν με τη βάπτιση (Μάρκ. 1:4). Το βάπτισμα εκφράζει τη μετάνοια. Είναι μία τελετή που συμβολίζει τον καθαρισμό από την αμαρτία, και την ηθική αναγέννηση από το Άγιο Πνεύμα (Πράξ. 2:38, 22:16, συγκρίνετε με Τίτον 3:5-7).

`Διαβάστε Πράξ. 2:38,39. Ποια ιδιαίτερη υπόσχεση δίνεται σε αυτούς που μετανοούν και βαπτίζονται;`

Οι άνθρωποι την ημέρα της Πεντηκοστής δεν έλαβαν μόνο συγχώρηση των αμαρτιών αλλά πληρώθηκαν επίσης και με Άγιο Πνεύμα για την προσωπική τους ανάπτυξη, την υπηρεσία στην εκκλησία, και ιδιαίτερα για την αποστολή. Αυτή πιθανόν ήταν η μεγαλύτερη όλων των ευλογιών, γιατί ο κύριος λόγος ύπαρξης της εκκλησίας είναι η μετάδοση του ευαγγελίου (Α’ Πέτρ. 2:9). Έτσι, από εκείνη τη στιγμή και έπειτα είχαν τη βεβαιότητα της σωτηρίας και τη δύναμη του Αγίου Πνεύματος που θα τους βοηθούσε να φέρουν εις πέραν την αποστολή. 

`Σκεψη: Γιατί όσοι θέλουμε να κηρύξουμε το ευαγγέλιο, είναι σημαντικό να ξέρουμε ότι οι αμαρτίες μας έχουν συγχωρεθεί; Πώς θα μπορούσαμε άλλωστε να δώσουμε ελπίδα στους άλλους εάν πρώτα δεν έχουμε εμείς;`