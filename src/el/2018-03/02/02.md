---
title:  Η Επιφοιτηση Του Αγιου Πνευματος
date:   08/07/2018
---

Κατά την εντολή του Ιησού, οι πιστοί στην Ιερουσαλήμ περίμεναν την εκπλήρωση της υπόσχεσης για Άγιο Πνεύμα, με προσευχή, ειλικρινή μετάνοια και δοξολογία. Όταν έφτασε η ημέρα «ήσαν άπαντες ομοθυμαδόν εν τω αυτώ τόπω» (Πράξ. 2:1), πιθανόν στο ίδιο ανώγειο για το οποίο διαβάζουμε στις Πράξ. 1. Σύντομα όμως μεταφέρθηκαν σε έναν δημόσιο χώρο (Πράξ. 2:6-13).

`Διαβάστε Πράξ. 2:1-3. Ποια υπερφυσικά σημεία ακολούθησαν την επιφοίτηση του Αγίου Πνεύματος;`

Η σκηνή ήταν έντονη. Πρώτα ήρθε ένας ξαφνικός θόρυβος από τον ουρανό σαν μία άγρια ανεμοθύελλα που κατέκλυσε τον χώρο, και στη συνέχεια κάτι σαν πύρινες φλόγες στάθηκε επάνω τους. Στην Αγία Γραφή, ο άνεμος και η φωτιά συχνά σχετίζονται με θεϊκή εκδήλωση, (Έξ. 3:2, 19:18, Δευτ. 4:15). Επίσης, ο άνεμος και η φωτιά χρησιμοποιούνται και ως σύμβολα του Πνεύματος του Θεού (Ιωάν. 3:8, Ματθ. 3:11). Στην περίπτωση της Πεντηκοστής, ανεξάρτητα από την ακριβή σημασία των φαινομένων, ήταν σημεία της υποσχόμενης επιφοίτησης του Πνεύματος.

Το έργο του Αγίου Πνεύματος δεν ξεκίνησε εκείνη την ημέρα. «Στην εποχή των πατριαρχών, η επιρροή του Αγίου Πνεύματος είχε συχνά εκδηλωθεί με αξιόλογο τρόπο, ποτέ όμως στην πληρότητά της. Πειθήνιοι τώρα στο λόγο του Σωτήρα, οι μαθητές παρουσίαζαν τις ικεσίες τους για το δώρο αυτό, ενώ στον ουρανό ο Χριστός πρόσθετε τη συνηγορία Του. Ζητούσε τη δωρεά του Πνεύματος για να μπορέσει να τη μεταδώσει στο λαό Του.» Ε. Χουάιτ, Π.Α. σ. 26.

Ο Ιωάννης ο Βαπτιστής αναφέρθηκε στο βάπτισμα με Πνεύμα από τον ερχόμενο Μεσσία (Λουκ. 3:16, συγκρίνετε με Πράξ. 11:16). Και ο Ίδιος ο Ιησούς αναφέρθηκε αρκετές φορές σ’ αυτό το γεγονός (Λουκ. 24:49, Πράξ. 1:8). Η δωρεά αυτή θα ήταν η πρώτη Του μεσολαβητική πράξη ενώπιον του Θεού (Ιωάν. 14:16, 26, 15:26). Η υπόσχεση αυτή εκπληρώθηκε στην Πεντηκοστή. Αν και το βάπτισμα με Άγιο Πνεύμα στην Πεντηκοστή ήταν ένα μοναδικό γεγονός που συνδεόταν με τη νίκη του Ιησού στο Σταυρό και την ανάληψη Του στον ουρανό, η εμπειρία της πλήρωσης με Άγιο Πνεύμα πρέπει να επαναλαμβάνεται συνεχώς στη ζωή των πιστών (Πράξ. 4:8, 31, 11:24, 13:9, 52, Εφεσ. 5:18).

`Σκεψη: Ποιες ενδείξεις του έργου του Αγίου Πνεύματος έχετε στη ζωή σας;`