---
title:  Το Κηρυγμα Του Πετρου
date:   10/07/2018
---

Το γεγονός ότι τους κατηγόρησαν για μέθη, έδωσε την ευκαιρία στον Πέτρο να εξηγήσει το τι συνέβη. Στην ομιλία του, ο απόστολος έστρεψε πρώτα την προσοχή τους στα Γραπτά (Πράξ. 2:16-21), δείχνοντας πως η δωρεά του Αγίου Πνεύματος ήταν εκπλήρωση προφητείας. 

`Συγκρίνετε Πράξ. 2:17 με Ιωήλ 2:28. Πώς κατανοούσε ο Πέτρος τον καιρό της εκπλήρωσης της προφητείας του Ιωήλ;`

Η προφητεία του Ιωήλ είχε να κάνει με την μελλοντική σωτηρία (Ιωήλ 2:32) που θα χαρακτηριζόταν από τα διάφορα σημεία στον φυσικό κόσμο και την πλούσια δωρεά του Πνεύματος (εδ. 28-31). Ερμηνεύοντας το συμβάν της Πεντηκοστής υπό το φως αυτής της προφητείας, ο Πέτρος ήθελε να τονίσει την ιστορική σημασία εκείνης της στιγμής. Υπάρχει όμως μία σημαντική διαφορά σε σχέση με την περικοπή του Ιωήλ. Αντί να πει «και μετά ταύτα» (Ιωήλ 2:28), μία φράση που παραπέμπει γενικότερα στο μέλλον, ο Πέτρος είπε, «εν ταις εσχάταις ημέραις» (Πράξ. 2:17), θέλοντας να δείξει πως η τελική πράξη στο μεγάλο γεγονός της σωτηρίας, μόλις είχε αρχίσει. Αυτό φυσικά δεν αποτελεί απόλυτη περιγραφή των τελευταίων γεγονότων αλλά ένδειξη της σπουδής που χαρακτήριζε την πρώτη εκκλησία. Παρότι δεν γνώριζαν το πότε θα ερχόταν το τέλος, ήταν πεπεισμένοι πως ήταν κοντά. 

`Διαβάστε Πράξ. 2:22-32. Ποιο βασικό σημείο τονίζει ο Πέτρος στο κήρυγμά του;`

Αφού τόνισε την προφητική σημασία της Πεντηκοστής, ο Πέτρος αναφέρθηκε στα πρόσφατα γεγονότα της ζωής του Ιησού, της σταύρωσης και της ανάστασής Του. Ιδιαίτερη έμφαση δόθηκε στην ανάσταση που είναι και το πιο σημαντικό γεγονός του ευαγγελίου. Για τον Πέτρο, η ανάσταση ήταν η δικαίωση του Ιησού (Πράξ. 2:22,27), και χρησιμοποίησε εδάφια από τα Γραπτά για να τονίσει τη σημασία της. Επειδή ο Ιησούς ήταν ο Μεσσίας, δεν μπορούσε να μείνει στον τάφο. Για τον Πέτρο λοιπόν, καθώς και για όλους τους συγγραφείς της Καινής Διαθήκης, η ανάσταση του Ιησού ήταν ισχυρή ένδειξη τόσο για τη Μεσσιανική Του ταυτότητα, όσο και για όλο το Χριστιανικό μήνυμα της σωτηρίας.

`Σκεψη: Γιατί η ανάσταση του Ιησού είναι ιδιαίτερα σημαντική μπροστά στο θάνατο που απειλεί όλους μας;`