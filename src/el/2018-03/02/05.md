---
title:  Η Εξυψωση Του Ιησου
date:   11/07/2018
---

Στο τρίτο μέρος της ομιλίας του, ο Πέτρος αναφέρθηκε ξανά στο συμβάν με τις γλώσσες, το οποίο και τράβηξε την προσοχή των ανθρώπων. Οι πιστοί μιλούσαν γλώσσες όχι επειδή ήταν μεθυσμένοι – πράγμα το οποίο και θα ήταν παράξενο στις εννέα το πρωί (Πράξ. 2:15) – αλλά επειδή έλαβαν Άγιο Πνεύμα. 

`Διαβάστε Πράξ. 2:33-36. Πώς συνδέονται η εξύψωση του Ιησού στα δεξιά του Θεού και η δωρεά του Αγίου Πνεύματος;`

Η θέση δεξιά από τον Θεό, είναι μία θέση εξουσίας (Ψαλμ. 110:1-3). Σύμφωνα με το επιχείρημα του Πέτρου, το οποίο βασιζόταν στα Γραπτά, λόγω αυτής Του της θέσης στον ουρανό, ο Ιησούς έστειλε το Άγιο Πνεύμα στους ακολούθους Του. Φυσικά, με την εξύψωση αυτή, ο Ιησούς δεν πήρε μία θέση που δεν είχε στο παρελθόν (Ιωάν. 1:1-3, 17:5). Αντιθέτως. Ήταν ο τρόπος με τον οποίο ο Πατέρας αναγνώρισε το προνόμιο του Ιησού να είναι Κύριος και Σωτήρας (Πράξ. 2:36).

Το γεγονός αυτό μας οδηγεί σε ένα από τα πιο σημαντικά θέματα της Αγίας Γραφής: την υπερκόσμια διαμάχη μεταξύ του καλού και του κακού. Το Άγιο Πνεύμα δεν μπορούσε να έρθει στην πληρότητά Του εάν ο Ιησούς δεν υψωνόταν (Ιωάν. 7:39), και ο Ιησούς δεν θα υψωνόταν εάν δεν θριάμβευε στον σταυρό (Ιωάν. 17:4,5). Με άλλα λόγια, η εξύψωση του Ιησού ήταν η προϋπόθεση για την έλευση του Αγίου Πνεύματος, επειδή σηματοδοτούσε την επιδοκιμασία του Θεού για την σταυρική θυσία και την ήττα εκείνου που είχε σφετεριστεί την κυριαρχία αυτού του κόσμου (Ιωάν. 12:31). Με την είσοδο της αμαρτίας στον κόσμο έπεσε μία σκιά επάνω στον Θεό. Η θυσία του Ιησού ήταν απαραίτητη, όχι μόνο για τη λύτρωση των ανθρώπων αλλά για τη δικαίωση του Θεού και την έκθεση του Σατανά ως απατεώνα. Κατά τη διακονία του Ιησού, η σωτηρία είχε ήδη ξεκινήσει (Λουκ. 4:18-21). Κάθε φορά που έβγαζε δαιμόνια ή συγχωρούσε αμαρτίες, ελευθέρωνε τους ανθρώπους από τα δεσμά του Σατανά. Ωστόσο, μόνο μέσω του Σταυρού θα μπορούσε να έχει την πλήρη εξουσία γι’ αυτό το έργο. Έτσι, όταν η αυτοθυσία του Χριστού επικυρώθηκε στον ουρανό, ο Σατανάς δέχτηκε το τελειωτικό πλήγμα, και το Άγιο Πνεύμα δόθηκε για να προετοιμάσει τους ανθρώπους για την έλευση του Χριστού.