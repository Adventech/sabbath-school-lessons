---
title:  Περαιτερω Μελετη
date:   24/08/2018
---

«Γενικά οι Ιουδαίοι προσήλυτοι δεν ήταν πρόθυμοι να κινηθούν σύμφωνα με την ταχύτητα με την οποία η Θεία Πρόνοια άνοιγε το δρόμο. Κρίνοντας από τα αποτελέσματα του έργου των αποστόλων μεταξύ των Εθνικών, ήταν φανερό ότι οι Εθνικοί προσήλυτοι θα ξεπερνούσαν σε αριθμό τους Εβραίους προσήλυτους. Οι Εβραίοι φοβόνταν ότι αν οι περιορισμοί και οι ιεροτελεστίες του νόμου τους δεν επιβάλλονταν στους Εθνικούς σαν όροι αποδοχής τους στην εκκλησία, ο ιδιόρρυθμος ιουδαϊκός εθνικισμός ο οποίος μέχρι τότε τους ξεχώριζε από όλους τους άλλους λαούς, τελικά θα εξαφανιζόταν από το μέσο εκείνων που ασπάζονταν τη θρησκεία του ευαγγελίου.» Ε. Χουάιτ, Π.Α. σ. 164,165.

«Οι Ιουδαίοι Χριστιανοί, αντικρίζοντας στην καθημερινή ζωή τους το ναό, επόμενο ήταν να αφήνουν τη σκέψη τους να παλινδρομεί στα ιδιόμορφα προνόμια των Εβραίων σαν έθνος. Όταν είδαν τη χριστιανική εκκλησία να απομακρύνεται από τις ιεροτελεστίες και τις παραδόσεις του Ιουδαϊσμού και αντιλήφθηκαν ότι η χαρακτηριστική οσιότητα την οποία ανέκαθεν απέδιδαν στις εβραϊκές συνήθειες έμελλε σε λίγο να εξαφανισθεί ενόψη της καινούργιας πίστης, πολλοί αγανάκτησαν κατά του Παύλου που τον θεωρούσαν σε μεγάλο βαθμό υπεύθυνο για την αλλαγή αυτή. Ακόμη και οι μαθητές δεν ήταν όλοι προετοιμασμένοι να δεχθούν με προθυμία την απόφαση του συμβουλίου. Μερικοί ήταν ζηλωτές του τελετουργικού νόμου. Και έβλεπαν τον Παύλο με δυσμένεια, επειδή πίστευαν ότι είχε πολύ χαλαρές αρχές στο ζήτημα της τήρησης του ιουδαϊκού νόμου.» Π.Α. σ. 172.

**Ερωτήσεις για συζήτηση**

`1.	 Ο αρχαίος Ισραήλ ήταν η «αληθινή εκκλησία» και παρόλα αυτά δεν σώθηκαν όλοι. Γιατί η παρουσία μας στην «αληθινή» εκκλησία δεν αποτελεί εγγύηση σωτηρίας; Και εφόσον δεν αποτελεί εγγύηση για τη σωτηρία μας, τότε ποιο το όφελος;`

`2.	 Η αποδοχή των απερίτμητων Εθνικών στην κοινωνία των πιστών ήταν ένα από τα πρώτα σοβαρά ζητήματα που αντιμετώπισε η πρώτη εκκλησία. Ποια ανάλογα ζητήματα αντιμετωπίζει η εκκλησία σήμερα, και πως μπορούμε να τα λύσουμε σύμφωνα με τις Πράξ. 15;`