---
title:  Περιτομη
date:   20/08/2018
---

Το πιο επίμαχο σημείο αυτής της διένεξης ήταν η περιτομή. Δεν ήταν ανθρώπινο θέσπισμα (συγκρίνετε με Ματθ. 15:2,9), αλλά είχε δοθεί από τον Θεό ως σημείο της διαθήκης με τους απογόνους του Αβραάμ, τον εκλεκτό λαό Του (Γεν. 17:9-14).

`Διαβάστε Έξ. 12:43-49. Εκτός από τους εκ γενετής Ισραηλίτες, ποιοι άλλοι έπρεπε να κάνουν περιτομή;`

Οι ευλογίες της διαθήκης εμπεριέκλειαν τους δούλους και τους ξένους που ήθελαν να γίνουν μέτοχοι της διαθήκης, αρκεί να περιτέμνονταν. Μετά την περιτομή, ο ξένος θα ήταν ενώπιον του Θεού ίσος με τον εκ γενετή Ισραηλίτη: «Θέλει είσθαι ως ο αυτόχθων της γης» (Έξ. 12:48). Η περιτομή επομένως ήταν απαραίτητη εφόσον επιθυμούσαν να ανήκουν στην διαθήκη του Θεού. Και επειδή ο Ιησούς ήταν ο Μεσσίας του Ισραήλ, για τους Ιουδαίους ήταν φυσικό να επιμένουν ότι οι Εθνικοί δεν μπορούσαν να απολαύσουν τα προνόμια της σωτηρίας εάν δεν εξουδαΐζονταν. 

`Διαβάστε Ρωμ. 3:30, Α’ Κορ. 7:18, Γαλ. 3:28, 5:6. Πώς κατανοούσε ο Παύλος την περιτομή;`

Λέγοντας πως κανένας Εθνικός δεν γίνεται να σωθεί εάν πρώτα δεν εξουδαϊστεί, ουσιαστικά αναμίγνυαν δύο ξεχωριστές έννοιες: την διαθήκη και την σωτηρία. Το γεγονός ότι συμπεριλαμβάνονταν στο λαό της διαθήκης του Θεού δεν αποτελούσε εγγύηση της σωτηρίας τους (Ιερ. 4:4, 9:25). Άλλωστε, ο Αβραάμ σώθηκε (δικαιώθηκε) μέσω πίστης, κάτι που έγινε πριν, και όχι λόγω της περιτομής (Ρωμ. 4:9-13). Ανέκαθεν η σωτηρία ήταν μέσω της πίστης, ενώ η διαθήκη ήταν ο τρόπος με το οποίο ο Θεός φανέρωσε τον χαρακτήρα Του και το σχέδιο της σωτηρίας σε όλον τον κόσμο. Ο Ισραήλ επιλέχθηκε γι’ αυτόν ακριβώς τον σκοπό (Γεν. 12:1-3). Το πρόβλημα ωστόσο δημιουργήθηκε επειδή οι πιστοί συνέδεσαν την διαθήκη με την σωτηρία και έτσι απέδωσαν στην περιτομή μεγάλη αξία. Η σώζουσα χάρη του Θεού όμως δεν ενεργεί με ανθρώπινα έργα. Όταν λοιπόν υποχρέωναν τους Εθνικούς πιστούς να κάνουν περιτομή για να σωθούν, στην πραγματικότητα διαστρέβλωναν την αλήθεια του ευαγγελίου (Γαλ. 1:7, 2:3-5), ακύρωναν τη χάρη του Θεού (Γαλ. 2:21) και το έργο του Ιησού (Γαλ. 5:2). Επιπλέον, αρνούνταν μ’ αυτόν τον τρόπο τον παγκόσμιο χαρακτήρα της σωτηρίας (Κολ. 3:11, Τίτον 2:11). Ο Παύλος δεν συμφώνησε ποτέ μ’ αυτόν τον συλλογισμό. 

`Σκεψη: Γιατί είναι επικίνδυνο να πιστεύουμε ότι η σωτηρία έχει να κάνει με το εάν είσαι μέλος στη σωστή εκκλησία;`