---
title:  Η Επιστολη Απο Την Ιερουσαλημ
date:   23/08/2018
---

`Διαβάστε Πράξ. 15:22-29. Τι επιπρόσθετα μέτρα πήρε η εκκλησία της Ιερουσαλήμ όσον αφορά την απόφαση του συμβουλίου;`

Το πρώτο που έκανε η εκκλησία ήταν να γράψει μία επιστολή στους Εθνικούς πιστούς σχετικά με την απόφαση που λήφθηκε. Η επιστολή αυτή, γραμμένη στο όνομα των αποστόλων και των πρεσβυτέρων της Ιερουσαλήμ, ήταν ένα επίσημο έγγραφο το οποίο έδειχνε την υπεροχή της εκκλησίας της Ιερουσαλήμ σε σχέση με τις υπόλοιπες Χριστιανικές κοινότητες, λόγω της ηγεσίας των αποστόλων. Γραμμένη το 49μ.Χ. αυτή η επιστολή είναι ένα από τα πρώτα Χριστιανικά έγγραφα που έχουμε. Επίσης, αποφασίστηκε ο Ιούδας, ο Βαρσαβάς και ο Σίλας, να συνοδεύσουν τον Παύλο και τον Βαρνάβα στην Αντιόχεια, για να μεταφέρουν και να επιβεβαιώσουν το περιεχόμενο της επιστολής. 

`Διαβάστε Πράξ. 15:30-33. Πώς αντέδρασε η εκκλησία της Αντιόχειας στην επιστολή;`

Η εκκλησία χάρηκε με το ενθαρρυντικό μήνυμα της επιστολής: η περιτομή δεν ήταν απαραίτητη για τους Εθνικούς προσήλυτους. Επίσης, δεν έφεραν καμία αντίδραση σχετικά με τις τέσσερις απαγορεύσεις. Έτσι, επιλύθηκε η πρώτη σοβαρή διένεξη στην πρώτη εκκλησία, τουλάχιστον στη θεωρία. Στο τέλος του συμβουλίου, το ευαγγέλιο που κήρυττε ο Παύλος αναγνωρίστηκε πλήρως από τους ηγέτες της εκκλησίας στην Ιερουσαλήμ, και ως ένδειξη αποδοχής και εμπιστοσύνης έδωσαν την άδεια στον Παύλο και στον Βαρνάβα να συνεχίσουν το έργο στα έθνη (Γαλ. 2:9). Παρόλα αυτά, οι Ιουδαίοι Χριστιανοί που εξακολουθούσαν να ζουν κάτω από τον Ιουδαϊκό νόμο δεν ήθελαν να τρώνε με τους Εθνικούς γιατί εξακολουθούσαν να τους θεωρούν ακάθαρτους. Αυτό το ζήτημα φαίνεται στη Γαλ. 2:11-14, όπου εμπλέκεται και ο Πέτρος. «Ακόμη και οι μαθητές δεν ήταν όλοι προετοιμασμένοι να δεχθούν με προθυμία την απόφαση του συμβουλίου.» Ε. Χουάιτ, Π.Α. σ. 172.

`Σκεψη: Πόσο δύσκολο είναι για εσάς να έρχεστε σε συναδέλφωση με πιστούς από άλλες φυλές, πολιτισμούς και κοινωνικές τάξεις; Πώς μπορείτε να αποβάλλετε αυτήν την αντι-Βιβλική συμπεριφορά;`