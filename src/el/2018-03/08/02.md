---
title:  Το Επιμαχο Σημειο
date:   19/08/2018
---

Από την αρχή, η εκκλησία της Αντιόχειας αποτελούταν από Ελληνιστές Ιουδαίους και απερίτμητους Εθνικούς (Πράξ. 11:19-21, Γαλ. 2:11-13) οι οποίοι προφανώς συνυπήρχαν αρμονικά. Η συναδέλφωσή τους αυτή, ωστόσο, φαίνεται να διαταράχθηκε με την άφιξη μιας ομάδας πιστών από την Ιερουσαλήμ. 

`Διαβάστε Πράξ. 15:1-5. Ποιο ήταν το πρόβλημα που αντιμετώπισε η εκκλησία;`

Οι Ιουδαίοι αυτοί, πιθανόν να ανήκαν στην αίρεση των Φαρισαίων (εδ. 5). Η παρουσία τους στην εκκλησία δεν πρέπει να μας εκπλήσσει, καθώς και ο Παύλος πριν την αλλαγή του ήταν Φαρισαίος (Φιλιπ. 3:5). Αυτή η ομάδα φαίνεται να πήγε με δική της πρωτοβουλία στην Αντιόχεια (Πράξ. 15:24), παρότι και από ένα άλλο περιστατικό που συνέβη αργότερα στην Αντιόχεια φαίνεται ότι οι περισσότεροι Ιουδαίοι, συμπεριλαμβανομένων και των αποστόλων, δεν ένιωθαν άνετα με τους απερίτμητους Εθνικούς στην εκκλησία (Γαλ. 2:11-13).

Στην προς Γαλάτας επιστολή, ο Παύλος τους αποκαλεί ταραχοποιούς (Γαλ. 1:7, 5:10) και «ψευδαδέλφους» (Γαλ. 2:4) των οποίων το αληθινό κίνητρο ήταν να υπονομεύσουν την πνευματική ελευθερία του ευαγγελίου και να υποδουλώσουν τους Εθνικούς προσήλυτους στον νομικισμό. Το μήνυμά τους ήταν ότι όσοι δεν περιτέμνονται και δεν τηρούν τον τελετουργικό νόμο, δεν θα σωθούν. Η σωτηρία, όπως πίστευαν, αφορούσε μόνο τον λαό της διαθήκης του Θεού, και σύμφωνα με την Παλαιά Διαθήκη όσοι ήθελαν να ανήκουν στον λαό έπρεπε να κάνουν περιτομή (Γέν. 17:9-14, Έξ. 12:48). Εν ολίγοις, οι Εθνικοί θα μπορούσαν να σωθούν μόνο εάν προσηλυτίζονταν πρώτα στον Ιουδαϊσμό. Ο Παύλος και ο Βαρνάβας δεν συμφωνούσαν με τις απαιτήσεις αυτές, οι οποίες εναντιώνονταν στη φύση του ευαγγελίου. Η επιθετική προσέγγιση των Ιουδαίων επισκεπτών προκάλεσε έντονες συζητήσεις και αντιστάσεις (Πράξ. 15:2). Ωστόσο, το ζήτημα αυτό ήταν τόσο σοβαρό που δεν μπορούσε να λυθεί σε τοπικό επίπεδο. Διακυβευόταν η ενότητα της εκκλησίας. Έτσι, οι πιστοί στην Αντιόχεια αποφάσισαν να στείλουν αντιπροσώπους στην Ιερουσαλήμ για να βρεθεί λύση, και μεταξύ αυτών ήταν ο Παύλος και ο Βαρνάβας.

`Σκεψη: Ελάτε στη θέση των Ιουδαίων. Ποια θα ήταν τα επιχειρήματά σας;`