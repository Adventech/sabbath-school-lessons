---
title:  Η Συζητηση
date:   21/08/2018
---

`Διαβάστε Πράξ. 15:7-11. Τι είπε ο Πέτρος κατά τη διάρκεια της συζήτησης στην Ιερουσαλήμ;`

Ο Λουκάς, φυσικά, δεν αναφέρεται σε όλη τη διαδικασία της συνάντησης. Θα ήταν, για παράδειγμα, ενδιαφέρον να γνωρίζουμε τα επιχειρήματα των Ιουδαίων (Πράξ. 15:5) και τις απαντήσεις του Παύλου και του Βαρνάβα (Πράξ. 15:12). Το γεγονός ότι έχουμε μόνο τις ομιλίες του Πέτρου και του Ιάκωβου δείχνει πόσο σημαντική θέση είχαν αυτοί οι άνδρες ανάμεσα στους αποστόλους. Στην ομιλία του, ο Πέτρος θυμίζει στους αποστόλους και στους πρεσβύτερους την εμπειρία που είχε με τον Κορνήλιο πριν από χρόνια. Τα επιχειρήματά του είναι ίδια με αυτά που είχε χρησιμοποιήσει στους αδελφούς στην Ιερουσαλήμ μετά την επίσκεψή του στο σπίτι του Κορνήλιου (Πράξ. 11:4-17). Ο Ίδιος ο Θεός είχε εγκρίνει την αλλαγή του Κορνήλιου. Αν και απερίτμητος Εθνικός, έδωσε σε εκείνον και τους οικείους του, το ίδιο πνευματικό χάρισμα που έδωσε και στους αποστόλους την ημέρα της Πεντηκοστής. Ο Θεός χρησιμοποίησε τον Πέτρο για να πείσει τους Ιουδαίους πιστούς ότι δεν κάνει καμία διάκριση μεταξύ Ιουδαίων και Εθνικών ως προς τη σωτηρία. Ακόμη και χωρίς τα οφέλη των νόμων και των διατάξεων της παλαιάς διαθήκης, οι πιστοί Εθνικοί δεν έπρεπε να θεωρούνται ακάθαρτοι, επειδή ο Ίδιος ο Θεός είχε καθαρίσει την καρδιά τους. Η τελευταία δήλωση του Πέτρου θυμίζει αρκετά τον Παύλο: «Αλλά διά της χάριτος του Κυρίου Ιησού Χριστού πιστεύομεν ότι θέλομεν σωθή καθ' ον τρόπον και εκείνοι» (Πράξ. 15:11).

`Διαβάστε Πράξ. 15:13-21. Τι λύση πρότεινε ο Ιάκωβος για το ζήτημα με τους Εθνικούς;`

Από την ομιλία του Ιακώβου καταλαβαίνουμε ότι είχε σημαντική θέση (συγκρίνετε με Πράξ. 12:17, 21:18, Γαλ. 2:9,12). Αναφέροντας την προφητεία του Αμώς σχετικά με την ανοικοδόμηση της σκηνής του Δαβίδ (Αμώς 9:11,12), ήθελε να δείξει πως το θέλημα του Θεού ήταν οι Εθνικοί να συμπεριλαμβάνονται στο λαό Του. Έτσι, αποφασίστηκε από το συμβούλιο να μην επιβληθούν άλλοι περιορισμοί στους Εθνικούς προσήλυτους εκτός εκείνων που απαιτούνταν από τους ξένους που επιθυμούσαν να ζήσουν στη γη του Ισραήλ.