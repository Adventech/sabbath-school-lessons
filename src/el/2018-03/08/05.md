---
title:  Η Αποφαση Των Αποστολων
date:   22/08/2018
---

`Διαβάστε Πράξ. 15:28,29. Ποιες τέσσερις απαγορεύσεις αποφάσισε το συμβούλιο να επιβάλει στους Εθνικούς προσήλυτους;`

Το βασικό θέμα για το οποίο είχε συγκληθεί το συμβούλιο επιλύθηκε ικανοποιητικά. Επειδή η σωτηρία είναι μέσω χάρης, οι πιστοί Εθνικοί δεν ήταν υποχρεωμένοι να περιτέμνονται κατά την ένωσή τους με την εκκλησία. Ωστόσο, θα έπρεπε να απέχουν από: (1) την κατανάλωση κρέατος που προσφερόταν ως θυσία στα είδωλα και μετά πουλιόταν στην αγορά, (2) την κατανάλωση αίματος, (3) την κατανάλωση κρέατος από ζώα που τα είχαν πνίξει και δεν είχε χυθεί το αίμα τους, και τέλος, (4) έπρεπε να απέχουν από κάθε σεξουαλική ανηθικότητα. 

Οι περισσότεροι Χριστιανοί σήμερα νομίζουν πως οι διατροφικές απαγορεύσεις ήταν απλώς προσωρινές συστάσεις. Επειδή αυτά τα πράγματα ήταν ιδιαίτερα αποκρουστικά για τους Ιουδαίους, πιστεύουν ότι με τις απαγορεύσεις αυτές ήθελαν να γεφυρώσουν το κενό μεταξύ Ιουδαίων και Εθνικών πιστών. Επίσης, υποστηρίζουν ότι και οι άλλοι νόμοι της Παλαιάς Διαθήκης, όπως ο νόμος περί καθαρών και ακαθάρτων τροφών (Λευτι. 11) και η εντολή του Σαββάτου (Έξ. 20:8-11), οι οποίες δεν περιλαμβάνονται στη λίστα, δεν είναι πλέον υποχρεωτικές για τους Χριστιανούς.

Η αποστολική απόφαση ωστόσο, δεν ήταν ούτε προσωρινή ούτε ένας κώδικας Χριστιανικής ηθικής που απέκλειε οτιδήποτε άλλο έχει σχέση με την Παλαιά Διαθήκη. Για την ακρίβεια, υπό την καθοδήγηση του Αγίου Πνεύματος (Πράξ. 15:28), οι απόστολοι και οι πρεσβύτεροι της εκκλησίας αναπαρήγαγαν τους κανονισμούς του Λευιτ. 17-18-ιη’ για τους ξένους που θα κατοικούσαν στο Ισραήλ. Όπως φαίνεται και στο Λευιτικόν, αυτές οι απαγορεύσεις αφορούσαν την αποκήρυξη του παγανισμού. Κάθε ξένος που επιθυμούσε να μένει στο Ισραήλ έπρεπε να αποκηρύξει αυτές τις παγανιστικές συνήθειες (Λευιτ. 18:30). Παρομοίως, κάθε Εθνικός που πίστευε και ήθελε να ενωθεί με την εκκλησία θα έπρεπε να αφήσει την ειδωλολατρία. Αυτό φυσικά ήταν μόνο το πρώτο βήμα. Από τη στιγμή που ενώνονταν με το σώμα της εκκλησίας θα έπρεπε να εκτελούν το θέλημα του Θεού υπακούοντας στις εντολές Του, όπως το Σάββατο (Γέν. 2:1-3) και τον νόμο περί καθαρών και ακαθάρτων τροφών (Γέν. 7:2). Το ότι αυτή η απόφαση δεν ήταν προσωρινή, είναι ξεκάθαρο. Στην Αποκ. 2:14,20 επαναλαμβάνονται η πρώτη και η τελευταία απαγόρευση, ενώ οι άλλες δύο, υπαινίσσονται. Υπάρχουν ιστορικές ενδείξεις πως η απόφαση αυτή θεωρούταν υποχρεωτική για τους Χριστιανούς για αρκετά χρόνια.

`Σκεψη: Πώς μπορούμε να ακούμε στις διαφωνίες ο ένας τον άλλον, και να λύνουμε με σεβασμό και ταπεινοφροσύνη τα διάφορα ζητήματα;`