---
title:  'Αντιοχεια Της Πισιδιας: Μερος Β’'
date:   14/08/2018
---

Στις Πράξ. 13:38,39 βλέπουμε την αδυναμία του νόμου να δικαιώσει. Παρότι η τήρηση του ηθικού νόμου είναι υποχρεωτική, ο νόμος δεν μπορεί να δικαιώσει γιατί αυτοί που τον τηρούν δεν μπορούν να δείξουν τέλεια υπακοή (Πράξ. 15:10, Ρωμ. 8:3). Ακόμη κι αν μπορούσαμε να τηρήσουμε τέλεια το νόμο, η τέλεια υπακοή δεν θα μπορούσε να εξιλεώσει τις αμαρτίες που κάναμε στο παρελθόν (Ρωμ. 3:19, Γαλ. 3:10,11). Γι’ αυτό η δικαίωση δεν είναι κάτι που μπορούμε να κερδίσουμε ούτε καταμέρος. Η δικαίωση έρχεται μόνο μέσω της πίστης μας στην εξιλεωτική θυσία του Ιησού (Ρωμ. 3:28, Γαλ. 2:16) ένα δώρο το οποίο δεν αξίζουμε. Όσο σημαντική κι αν είναι η υπακοή στη Χριστιανική ζωή δεν μπορεί να μας σώσει.

`Διαβάστε Πράξ. 13:42-49. Πώς δέχτηκαν στη συναγωγή το μήνυμα του Παύλου;`

Είναι αξιοσημείωτος ο απότομος τρόπος με τον οποίο ο Παύλος τελείωσε το μήνυμά του, το οποίο ως ένα μεγάλο βαθμό έδειχνε να γίνεται αποδεκτό από τη συναγωγή. Το επόμενο Σάββατο όμως τα πράγματα άλλαξαν δραστικά. Είναι πολύ πιθανόν, οι «Ιουδαίοι» που απέρριπταν το μήνυμα του ευαγγελίου να ήταν οι υπεύθυνοι της συναγωγής, αυτοί που αντιπροσώπευαν τον Ιουδαϊσμό. Ο Λουκάς αναφέρει πως η σκληρή συμπεριφορά τους προς τον Παύλο οφειλόταν στη ζήλεια τους. Στην αρχαιότητα, διάφορα σημεία του Ιουδαϊσμού όπως ο μονοθεϊσμός, ο τρόπος ζωής, ακόμη και το Σάββατο, προσέλκυαν τους Εθνικούς και πολλοί από αυτούς προσηλυτίζονταν στον Ιουδαϊσμό. Η περιτομή όμως ήταν ένα μεγάλο εμπόδιο γιατί εκλαμβανόταν ως βάρβαρη και αηδιαστική τελετή. Έτσι, πολλοί Εθνικοί πήγαιναν στις συναγωγές για να λατρέψουν τον Θεό χωρίς όμως να προσηλυτιστούν επίσημα στον Ιουδαϊσμό. Αυτοί ήταν γνωστοί ως «θεοφοβούμενοι», και πολύ πιθανόν αυτοί και οι προσύλητοι της συναγωγής της Αντιόχειας (Πράξ. 13:16,43) βοήθησαν να διαδοθεί το μήνυμα του Παύλου στους ανθρώπους. Η πιθανότητα να λάβουν τη σωτηρία χωρίς να εξουδαϊστούν ήταν ελκυστική για πολλούς. Αυτό εξηγεί ως ένα μεγάλο βαθμό τη ζήλεια των Ιουδαίων θρησκευτικών ηγετών. Απορρίπτοντας το ευαγγέλιο, δεν απέκλειαν μόνο τον εαυτό τους από τη σωτηρία του Θεού αλλά έδιναν την ευκαιρία στον Παύλο και τον Βαρνάβα να στρέψουν όλη τους την προσοχή στους Εθνικούς, οι οποίοι δόξαζαν τον Θεό που τους συμπεριέλαβε στο σχέδιο της σωτηρίας Του.