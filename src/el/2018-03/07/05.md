---
title:  Ικονιο
date:   15/08/2018
---

Υποκινούμενες από τους θρησκευτικούς ηγέτες, οι τοπικές αρχές της Αντιόχειας έδιωξαν τον Παύλο και τον Βαρνάβα από την πόλη (Πράξ. 13:50). Οι μαθητές παρόλα αυτά ήταν χαρούμενοι και πλήρεις Πνεύματος Αγίου (Πράξ. 13:52), και κατευθύνθηκαν προς το Ικόνιο.

`Διαβάστε Πράξ. 14:1-7. Ποιο ήταν το αποτέλεσμα των δραστηριοτήτων του Παύλου και του Βαρνάβα στο Ικόνιο;`

Στο Ικόνιο, ο Παύλος και ο Βαρνάβας απευθύνθηκαν πρώτα στους Ιουδαίους και έπειτα στους Εθνικούς. Το κήρυγμα του Παύλου στην Αντιόχεια (Πράξ. 13:16-41) εμπεριέχει τον κύριο λόγο για την προτεραιότητα που έδιναν στους Ιουδαίους: η εκλογή του Ισραήλ και όλα όσα συμπεριλαμβάνει (Ρωμ. 3:2, 9:4,5), και η εκπλήρωση της υπόσχεσης του Θεού για έναν Σωτήρα από τη γενιά του Δαβίδ. Παρά το γεγονός ότι πολλοί Ιουδαίοι απέρριπταν το ευαγγέλιο, ο Παύλος ποτέ δεν έχασε την ελπίδα του για έναν ουσιαστικό προσηλυτισμό των Ιουδαίων. Στη Ρωμ. 9-11-ια’ ο Παύλος ξεκαθαρίζει ότι «πάντες οι εκ του Ισραήλ δεν είναι ούτοι Ισραήλ» (Ρωμ. 9:6) και ότι μόνο λόγω του ελέους του Θεού ορισμένοι Ιουδαίοι πιστεύουν. Ο Θεός δεν έχει απορρίψει το λαό Του, αλλά «επί του παρόντος καιρού απέμεινε κατάλοιπόν τι κατ' εκλογήν χάριτος» (Ρωμ. 11:5). Ο Παύλος συνέχισε να κηρύττει το ευαγγέλιο στους Εθνικούς αλλά πίστευε ότι μία μέρα περισσότεροι Ιουδαίοι θα αποδέχονταν τον Ιησού. «Τα επιχειρήματα του Παύλου στη Ρωμ. 9-11-ια’ εξηγούν την στρατηγική της αποστολής που ακολουθούσε σύμφωνα με την αφήγηση στις Πράξεις φέρνοντας αντιμέτωπους τους Χριστιανούς κάθε γενιάς με την θεολογική υποχρέωση να δώσουν τη μαρτυρία τους στους άπιστους Ιουδαίους.» David G. Peterson, The Acts of the Apostles, σ. 401. Η κατάσταση δεν διέφερε και πολύ από της Αντιόχειας. Η πρώτη αντίδραση Ιουδαίων και Εθνικών στο κήρυγμα του Παύλου ήταν ιδιαίτερα θετική, στη συνέχεια όμως οι Ιουδαίοι που απέρριψαν το μήνυμα, πιθανόν πάλι οι ηγέτες της θρησκευτικής Ιουδαϊκής κοινότητας, ξεσήκωσαν τους Εθνικούς, και δηλητηρίασαν το νου τους εναντίον των ιεραποστόλων, διχάζοντας το λαό. Τη στιγμή που οι αντίπαλοι ήταν έτοιμοι να επιτεθούν, οι δύο ιεραπόστολοι αποφάσισαν να πάνε στην επόμενη πόλη.

`Σκεψη: Οι Εβραίοι δεν αρκούνται μόνο στο να ακούσουν το ευαγγέλιο, θέλουν και να το δουν στη ζωή αυτών που το κηρύττουν. Εάν έχετε Εβραίους γνωστούς, τι είδους μαρτυρία δίνεται με τη ζωή σας;`