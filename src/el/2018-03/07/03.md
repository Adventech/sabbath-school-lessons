---
title:  'Αντιοχεια Της Πισιδιας: Μερος Α’'
date:   13/08/2018
---

Από την Κύπρο, ο Παύλος και οι σύντροφοί του έπλευσαν για την Πέργη της Παμφυλίας που είναι στη νότια ακτή της σύγχρονης Τουρκίας. Προτού πάνε στην Αντιόχεια της Πισιδίας, ο Λουκάς αναφέρει δύο αλλαγές: ο Παύλος γίνεται ο κύριος χαρακτήρας (μέχρι πρότινος ο Βαρνάβας αναφερόταν πάντα πρώτος), και πλέον ο Λουκάς δεν χρησιμοποιεί το Ιουδαϊκό του όνομα (Σαούλ) αλλά τον αναφέρει ως Παύλο (Πράξ. 13:9). Αυτό πιθανόν οφείλεται στο ότι ο Παύλος βρίσκεται κυρίως σε Ελληνορωμαϊκό περιβάλλον. 

Στις Πράξ. 13:13 αναφέρεται πως ο Ιωάννης Μάρκος φεύγει πίσω στην Ιερουσαλήμ. Το κείμενο δεν δίνει πληροφορίες για τον λόγο της αποχώρησής του. Η Ε. Χουάιτ όμως αναφέρει: «Σ’ αυτό το σημείο ο Μάρκος κυριεύθηκε από φόβο και αποθάρρυνση… αποκαρδιώθηκε από τους κινδύνους και τις στερήσεις της οδοιπορίας… ο Μάρκος τρομοκρατημένος και τελείως αποθαρρυμένος, αρνήθηκε να τους ακολουθήσει περισσότερο και επέστρεψε στα Ιεροσόλυμα.» Π.Α. σ. 147. Ο Θεός ποτέ δεν υποσχέθηκε πως το έργο θα ήταν εύκολο. Αντιθέτως, ο Παύλος ήξερε από την αρχή ότι η υπηρεσία για τον Ιησού περιλάμβανε πολλές θλίψεις (Πράξ. 9:16), ωστόσο έμαθε να εμπιστεύεται ολοκληρωτικά τη δύναμη του Θεού και αυτό ήταν το μυστικό της δύναμής του (Β’ Κορ. 4:7-10).

`Διαβάστε Πράξ. 13:38. Ποιο ήταν το μήνυμα του Παύλου στην συναγωγή της Αντιόχειας;`

Στις Πράξ. 13:16-41 έχουμε το πρώτο καταγεγραμμένο κήρυγμα του Παύλου στην Καινή Διαθήκη. Δεν ήταν φυσικά το πρώτο του κήρυγμα, και σίγουρα εμείς έχουμε μία σύνοψη μόνο των λόγων του. Το κήρυγμα χωρίζεται σε τρία κύρια σημεία. Ξεκινάει με κοινά σημεία επαφής, όπως η εκλογή του Ισραήλ από τον Θεό και η βασιλεία του Δαβίδ (Πράξ. 13:17-23), προκειμένου να κερδίσει την προσοχή του ακροατηρίου του που ήταν Ιουδαίοι. Στη συνέχεια, παρουσιάζει τον Ιησού ως την εκπλήρωση των υποσχέσεων του Θεού για τον απόγονο του Δαβίδ που θα έφερνε τη σωτηρία στο Ισραήλ (Πράξ. 13:24-37). Στο τέλος, προειδοποιεί τους ακροατές του να μην απορρίψουν τη σωτηρία που προσφέρεται μέσω του Ιησού (Πράξ. 13:38-41). Το αποκορύφωμα του μηνύματος βρίσκεται στα εδ. 38,39 όπου γίνεται λόγος για τη δικαίωση. Η συγχώρηση και η δικαίωση είναι εφικτές μόνο μέσω του Ιησού, και όχι μέσω του Μωσαϊκού νόμου. Πουθενά δεν αναφέρεται ότι ο νόμος καταργήθηκε. Αλλά τονίζεται πως η τήρησή του δεν φέρνει δικαίωση όπως πίστευαν οι Ιουδαίοι (Ρωμ. 10:1-4). Αυτό το προνόμιο μπορούμε να το έχουμε μόνο μέσω του Ιησού Χριστού (Γαλ. 2:16).

`Σκεψη: Τι σημαίνει ότι η δικαίωση αποκτάται μόνο μέσω του Ιησού; Γιατί η τήρηση του νόμου είναι απαραίτητη τη στιγμή που δεν φέρνει δικαίωση;`