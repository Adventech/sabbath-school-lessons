---
title:  Ενωπιον Του Συνεδριου
date:   24/07/2018
---

`Διαβάστε Πράξ. 7:1-53. Τι αποκρίθηκε ο Στέφανος στους κατήγορούς του;`

Οι κατηγορίες κατά του Στεφάνου οδήγησαν στη σύλληψη και στη δίκη του από το Συνέδριο. Σύμφωνα με την Ιουδαϊκή παράδοση, ο νόμος και οι υπηρεσίες του ναού ήταν δύο από τα πιο σημαντικά σημεία της πίστης τους – τελευταία έρχονταν τα καλά έργα. Εάν κάποιος έλεγε ότι οι Μωσαϊκές τελετές έπαψαν να ισχύουν, στην ουσία πρόσβαλλε ό,τι πιο ιερό είχε ο Ιουδαϊσμός, συνεπώς βλασφημούσε (Πράξ. 6:11). Η απολογία του Στεφάνου είναι η μεγαλύτερη σε έκταση ομιλία στις Πράξεις των Αποστόλων, γεγονός που φανερώνει τη μεγάλη σπουδαιότητά της. Αν και με μία επιπόλαιη ανάγνωση δείχνει απλώς μία εξιστόρηση της ιστορίας του Ισραήλ, για να την κατανοήσουμε πρέπει να την εξετάσουμε σε σχέση με την διαθήκη της Παλαιάς Διαθήκης και τον τρόπο με τον οποίο οι προφήτες τη χρησιμοποιούσαν όταν, ως θρησκευτικοί μεταρρυθμιστές, καλούσαν το Ισραήλ να επιστρέψει. Σ’ αυτές τις περιπτώσεις βλέπουμε να χρησιμοποιούν μία Εβραϊκή λέξη που η καλύτερή της μετάφραση είναι «διαδικασθόμεν» – ένας νομικός όρος που χρησιμοποιείται από τον Θεό προς το λαό Του επειδή παραβίασαν τη διαθήκη. Στο Μιχ. 6:1,2 συναντάμε αυτόν τον όρο τρεις φορές. Ο Μιχαίας θυμίζει στο λαό τα θαυμάσια που έκανε ο Θεός γι’ αυτούς (Μιχ. 6:3-5), τις παραβάσεις της διαθήκης (εδ. 6-12), και τέλος τις κατάρες για τις παραβάσεις (εδ. 13-16). Αυτό πιθανόν είναι και το υπόβαθρο της ομιλίας του Στεφάνου. Όταν του ζητήθηκε να εξηγήσει τις πράξεις του δεν προσπάθησε να αρνηθεί τις κατηγορίες ή να υπερασπιστεί την πίστη του. Απεναντίας, ύψωσε τη φωνή του, όπως έκαναν στο παρελθόν οι προφήτες όταν έφερναν την εκδίκαση του Θεού ενάντια στο λαό Ισραήλ. Η μακροσκελής αναφορά του στη σχέση του Θεού και του λαού Ισραήλ είχε ως σκοπό να απεικονίσει την αχαριστία και την παρακοή τους.

Έτσι, στις Πράξ. 7:51-53 ο Στέφανος δεν είναι πλέον ο κατηγορούμενος, αλλά ο προφήτης του Θεού πληρεξούσιος να παρουσιάσει την αγωγή της Θεϊκής διαθήκης ενάντια στους θρησκευτικούς ηγέτες. Εάν οι πατέρες τους ήταν ένοχοι για τη σφαγή των προφητών, αυτοί ήταν περισσότερο ένοχοι. Σημαντική είναι η αλλαγή που γίνεται από το «οι πατέρες ημών» (Πράξ. 7:11,19,38,44,45) στο «οι πατέρες σας» (εδ. 51). Ο Στέφανος ξεχωρίζει τη θέση του από τον λαό και παίρνει ξεκάθαρη θέση υπέρ του Ιησού. Το κόστος θα ήταν μεγάλο, ωστόσο, στα λόγια του δεν υπάρχει ίχνος φόβου ή αμφιβολίας.

`Σκεψη: Χρειάστηκε ποτέ να πάρετε μία ξεκάθαρη θέση για τον Ιησού; Ταλαντευτήκατε καθόλου; Εάν ναι, τι χρειάζεται να αλλάξετε;`