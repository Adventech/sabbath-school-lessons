---
title:  Η Διαδοση Του Ευαγγελιου
date:   26/07/2018
--- 

Μετά τον θάνατο του Στεφάνου ξέσπασε ένα μεγάλος διωγμός εναντίον των πιστών στην Ιερουσαλήμ, πολύ πιθανόν από την ίδια ομάδα που κατηγόρησε τον Στέφανο. Αρχηγός αυτής της ομάδας ήταν ο Σαούλ, ο οποίος προκάλεσε μεγάλο πλήγμα στην εκκλησία (Πράξ. 8:3, 26:10). Ο διωγμός ωστόσο βγήκε σε καλό. Οι πιστοί διασκορπίστηκαν στην Ιουδαία και στη Σαμάρεια κηρύττοντας το ευαγγέλιο. Έτσι, εκπληρώθηκε η εντολή του Ιησού (Πράξ. 1:8).

`Διαβάστε Πράξ. 8:4-25. Τι μπορούμε να διδαχθούμε απ’ αυτήν την αναφορά;`

Οι Σαμαρείτες ήταν κατά το ήμισυ μόνο Ισραηλίτες, ακόμη και από θρησκευτικής απόψεως. Ήταν μονοθεϊστές, αποδέχονταν την Πεντάτευχο, έκαναν περιτομή, και περίμεναν τον Μεσσία. Οι Ιουδαίοι ωστόσο πίστευαν πως η θρησκεία των Σαμαρειτών ήταν διεφθαρμένη, και γι’ αυτό δεν είχαν μερίδα στα ελέη της διαθήκης του Ισραήλ. Ο αναπάντεχος προσηλυτισμός των Σαμαρειτών εξέπληξε την εκκλησία στην Ιερουσαλήμ, και έτσι οι απόστολοι έστειλαν τον Πέτρο και τον Ιωάννη για να εξετάσουν την κατάσταση. Ο Θεός κρατούσε το Άγιο Πνεύμα μέχρι να έρθουν ο Πέτρος και ο Ιωάννης (Πράξ. 8:14-17) πιθανόν για να πειστούν οι απόστολοι πως οι Σαμαρείτες έπρεπε να γίνουν αποδεκτοί κατά πάντα από την κοινότητα των πιστών (δείτε Πράξ. 11:1-18). Τα πράγματα όμως δεν σταμάτησαν εκεί. Στις Πράξ. 8:26-39 έχουμε την ιστορία του Φίλιππου και του Αιθίοπα, του ευνούχου, ο οποίος μετά τη μελέτη που είχε με τον Φίλιππο ζήτησε να βαπτιστεί. «Και κατέβησαν αμφότεροι εις το ύδωρ, ο Φίλιππος και ο ευνούχος, και εβάπτισεν αυτόν» (Πράξ. 8:38). Πρώτα οι Σαμαρείτες, έπειτα ο Αιθίοπας, ένας ξένος που είχε έρθει στην Ιερουσαλήμ να λατρέψει τον Θεό. Το ευαγγέλιο περνούσε τα σύνορα του Ισραήλ και εξαπλωνόταν στον κόσμο. Και αυτά ήταν μόνο η αρχή, καθώς σύντομα οι πιστοί θα ταξίδευαν σε όλον τον τότε γνωστό κόσμο και θα κήρυτταν για τον Ιησού και την ελπίδα της σωτηρίας που προσφέρει.

`Σκεψη: Ο Πέτρος είπε στο Σίμων, «σε βλέπω ότι είσαι εις χολήν πικρίας και δεσμόν αδικίας» (Πράξ. 8:23). Ποια ήταν η λύση για το πρόβλημά του και για οποιονδήποτε βρίσκεται σε παρόμοια κατάσταση;`