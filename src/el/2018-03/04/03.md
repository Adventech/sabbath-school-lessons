---
title:  Η Διακονια Του Στεφανου
date:   23/07/2018
---

Μετά την ανάληψη των καθηκόντων τους, οι επτά διάκονοι δεν ασχολήθηκαν μόνο με τη διακονία στην εκκλησία, αλλά έδιναν αποτελεσματικά και τη μαρτυρία τους. Ως αποτέλεσμα, το ευαγγέλιο συνέχισε να διαδίδεται και ο αριθμός των πιστών συνεχώς να αυξάνεται (Πράξ. 6:7). Φυσικά, η αύξηση αυτή προκάλεσε αντιδράσεις. Η παρακάτω περικοπή εστιάζει στον Στέφανο, έναν ιδιαίτερα πνευματικά ώριμο άνδρα. 

`Διαβάστε Πράξ. 6:8-15. Τι μας διδάσκουν αυτά τα εδάφια για την πίστη και τον χαρακτήρα του Στέφανου; Ποιο σημείο του κηρύγματός του προκάλεσε την οργή των αντιπάλων του;`

Ως Ελληνιστής Ιουδαίος, ο Στέφανος μοιραζόταν το ευαγγέλιο στις συναγωγές των Ελληνιστών στην Ιερουσαλήμ. Υπήρχαν διάφορες συναγωγές στην πόλη, αλλά στις Πράξ. 6:9 πιθανόν γίνεται αναφορά σε δύο από αυτές. Στη μία συναθροίζονταν οι μετανάστες από το νότο (Ιουδαίοι της Κυρηναίας και της Αλεξάνδρειας) και στην άλλη οι μετανάστες από το βορρά (Ιουδαίοι της Κιλικίας και της Ασίας).

Αναμφίβολα ο Ιησούς ήταν το βασικό θέμα συζήτησης, αλλά οι κατηγορίες ενάντια στον Στέφανο δείχνουν πως ο τρόπος που κατανοούσε το ευαγγέλιο υπερείχε των Ιουδαίων πιστών. Ο Στέφανος κατηγορήθηκε για βλασφημία ενάντια στον Μωυσή και στον Θεό, ενάντια δηλαδή στο νόμο και στο ναό. Ακόμη κι αν τον είχαν παρεξηγήσει σε ορισμένα σημεία – ή είχαν εσκεμμένα διαστρεβλώσει τα λόγια του – και εμφάνισαν ψευδομάρτυρες, οι κατηγορίες τους μπορεί να μην ήταν εντελώς ανυπόστατες όπως στην περίπτωση του Ιησού (Μάρκ. 14:58, Ιωάν. 2:19). Το ότι ο Στέφανος καταδίκασε ανοικτά το Συνέδριο για τον ειδωλολατρικό σεβασμό που έδειχναν στο ναό (Πράξ. 7:48) φανερώνει τη βαθιά κατανόηση του για τις επιπτώσεις της θυσίας του Ιησού, τουλάχιστον όσον αφορά το ναό και τις τελετές. 

Με άλλα λόγια, ενώ οι Εβραίοι πιστοί εξακολουθούσαν να είναι συνδεδεμένοι με τον ναό και τις τελετές (Πράξ. 3:1, 15:1, 5, 21:17-24) και τους ήταν δύσκολο να τα εγκαταλείψουν (Γαλ. 5:2-4, Εβρ. 5:11-14), ο Στέφανος, και πιθανόν και άλλοι Ελληνιστές, γρήγορα κατάλαβε ότι η θυσία του Ιησού σήμανε το τέλος του τελετουργικού συστήματος.

`Σκεψη: Γιατί πρέπει να είμαστε προσεκτικοί στο να μην κλεινόμαστε στις προσφιλείς απόψεις μας, απορρίπτοντας έτσι νέο φως;`