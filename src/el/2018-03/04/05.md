---
title:  Ο Ιησους Στο Ουρανιο Δικαστηριο
date:   25/07/2018
---

Προφήτης είναι εκείνος που μιλάει εκ μέρους του Θεού. Ο Στέφανος εκείνη τη στιγμή έγινε ένας προφήτης που έφερνε την υπόθεση του Θεού κατά του Ισραήλ. Ωστόσο, η προφητική του διακονία ήταν σύντομη.

`Διαβάστε Πράξ. 7:55,56. Ποια ήταν η σημασία του οράματος του Στεφάνου;`

«Όταν ο Στέφανος έφτασε στο σημείο αυτό της απολογίας του, παρατηρήθηκε θόρυβος μεταξύ του λαού… ο αρχιερέας, προσποιούμενος ότι είχε καταληφθεί από αγανάκτηση, ξέσχισε τα ιερατικά του άμφια. Για το Στέφανο η χειρονομία αυτή σήμαινε ότι σε λίγο η φωνή του θα σιγούσε για πάντα. Έβλεπε την αντίδραση που προκαλούσαν τα λόγια του και ήξερε ότι έδινε τη μαρτυρία του για τελευταία φορά. Αν και βρισκόταν στα μισά της απολογίας του, την τερμάτισε απότομα.» Ε. Χουάιτ, Π.Α. σ. 84.

Ενώ ο Στέφανος στεκόταν ενώπιον των Ιουδαίων ηγετών παρουσιάζοντας την υπόθεση του Θεού εναντίον τους, ο Ιησούς βρισκόταν στο ουράνιο Αγιαστήριο δίπλα στον Πατέρα, μία ένδειξη ότι η πραγματική κρίση διεξαγόταν στον ουρανό. Ο Θεός θα έκρινε τους ψευδοδιδασκάλους και τους ηγέτες του Ισραήλ. Αυτό εξηγεί γιατί δεν γίνεται καμία κλήση για μετάνοια, όπως στις προηγούμενες ομιλίες που μελετήσαμε στις Πράξεις (2:38, 3:19, 5:31). Η θεοκρατία του Ισραήλ έφτανε στο τέλος της που σήμαινε ότι η σωτηρία του κόσμου δεν θα γινόταν μέσω του Ισραήλ ως έθνος όπως ανέφερε η υπόσχεση στον Αβραάμ (Γέν. 12:3, 18:18, 22:18), αλλά μέσω των ακολούθων του Ιησού, Ιουδαίους και Εθνικούς, οι οποίοι σύντομα θα έφευγαν από την Ιερουσαλήμ και θα γίνονταν μάρτυρες στον κόσμο (Πράξ. 1:8).

`Διαβάστε Πράξ. 7:57 – 8:1,2. Τι αναφέρει ο Λουκάς για τον θάνατο του Στεφάνου;`

Ο λιθοβολισμός ήταν η ποινή για τη βλασφημία (Λευιτ. 24:14). Ο Στέφανος αναφέρεται ως ο πρώτος πιστός στον Ιησού που θανατώθηκε για την πίστη του. Ο Σαούλ φαίνεται να ήταν μεταξύ των κατηγόρων του Στεφάνου, γεγονός που αποδεικνύεται με την κίνηση των μαρτύρων να αφήσουν σ’ αυτόν τα ενδύματά τους. Επομένως, όταν ο Στέφανος προσευχήθηκε για τους εκτελεστές του, συμπεριέλαβε και τον Σαούλ. Μόνο ένα πρόσωπο με ανώτερο χαρακτήρα και σταθερή πίστη θα μπορούσε να το κάνει αυτό. Μία θαυμάσια εκδήλωση της πίστης του και της παρουσίας του Χριστού στη ζωή του.