---
title:  Αποπλεοντας Για Ρωμη
date:   23/09/2018
---

Μετά από δύο χρόνια κράτησης στην Καισάρεια (Πράξ. 24:27), ο Παύλος θα πήγαινε στην Ρώμη. Βάση του Α’ πληθυντικού και των λεπτομερειών στην αφήγηση, στο ταξίδι αυτό (Πράξ. 27:-28:16) φαίνεται να τον συνόδευαν ο Λουκάς και ο Αρίσταρχος (Πράξ. 27:2). Ένα ακόμη σημαντικό πρόσωπο σ’ αυτήν την ιστορία είναι ο Ρωμαίος εκατόνταρχος Ιούλιος, ο οποίος είχε υπό την ευθύνη του και άλλους κρατουμένους (Πράξ. 27:1). Ξεκίνησαν το ταξίδι τέλος καλοκαιριού. Η αναφορά στη νηστεία (Πράξ. 27:9), μας παραπέμπει στην Ημέρα της Εξιλέωσης που ήταν στο δεύτερο μισό του Οκτώβρη. Λόγω των καιρικών συνθηκών, αποφεύγονταν τα ταξίδια στη Μεσόγειο από τον Νοέμβριο μέχρι τον Μάρτιο. Ωστόσο, σ’ αυτό το ταξίδι αντιμετώπισαν προβλήματα από την αρχή, και μετά από πολύ καθυστέρηση κατάφεραν και προσάραξαν στους Καλούς Λιμένες, στην Κρήτη (Πράξ. 27:8).

`Διαβάστε Πράξ. 27:9-12. Ενώ ήταν στους Καλούς Λιμένες, πώς επενέβη ο Παύλος στη συζήτηση και κατά πόσο έδωσαν βάση στα λόγια του;`

Δυστυχώς δεν έδωσαν σημασία στις προειδοποιήσεις του Παύλου και έπλευσαν για το λιμάνι του Φοίνικα, όπου θα μπορούσαν να παραχειμάσουν. Εξαιτίας μίας ξαφνικής αλλαγής του καιρού όμως αναγκάστηκαν να αφεθούν στον άνεμο, και έτσι απομακρύνθηκαν από τη στεριά. Σύντομα άρχισαν να πετούν το φορτίο στη θάλασσα, αλλά και πάλι η κατάσταση ήταν δραματική. Μετά από αρκετές μέρες χωρίς ήλιο, περιορισμένη ορατότητα, έντονη βροχή και δυνατούς ανέμους, χωρίς να ξέρουν πού βρίσκονται, εξαντλημένοι, έχασαν κάθε ελπίδα για σωτηρία (Πράξ. 27:20).

`Διαβάστε Πράξ. 27:21-26. Ποια είναι η δεύτερη παρέμβαση του Παύλου;`

Ο Παύλος μετέφερε στο πλήρωμα το προφητικό μήνυμα που είχε λάβει από τον Θεό. Δεν υπήρχε λόγος να χάσουν την ελπίδα τους και να απογοητευτούν. Παρά τον κίνδυνο, είχαν τη διαβεβαίωση ότι θα επιβίωναν.

`Σκεψη: Γιατί έπρεπε να υποφέρει τόσο ο αφοσιωμένος και πιστός δούλος του Κυρίου; Τι μπορούμε να διδαχτούμε από την εμπειρία του;`