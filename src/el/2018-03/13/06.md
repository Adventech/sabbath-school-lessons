---
title:  Η Νικη Του Ευαγγελιου
date:   27/09/2018
---

Οι Ιουδαίοι πήγαν στον Παύλο για να ακούσουν αυτά που είχε να τους πει για το ευαγγέλιο (Πράξ. 28:23).

`Διαβάστε Πράξ. 28:24-31. Τι ήθελε να τονίσει ο Παύλος μέσα από την περικοπή του Ησαΐα;`

Τα εδάφια στον Ησ. 6:9,10 περιγράφουν τι γίνεται όταν οι άνθρωποι απορρίπτουν το Θεϊκό μήνυμα. Ορισμένοι Ιουδαίοι πίστεψαν, ωστόσο οι περισσότεροι απέρριψαν το μήνυμα, και εξαιτίας αυτής της έντονης φιλονικίας ο απόστολος δεν είχε άλλη επιλογή από το να στραφεί στα έθνη (Πράξ. 13:46,47, 18:6). Ο Παύλος χρειάστηκε να περιμένει δύο χρόνια για να εμφανιστεί στον Καίσαρα. Στο μεταξύ, ήταν περιορισμένος σε κατ’ οίκον φυλάκιση. Παρόλα αυτά, μπορούσε να φέρει το μήνυμα του ευαγγελίου σ’ αυτούς που τον επισκέπτονταν. Στην τελευταία σκηνή στο βιβλίο των Πράξεων δίνεται έμφαση στη νίκη του ευαγγελίου και στο ότι κανείς, Ιουδαίος ή Ρωμαίος, δεν μπόρεσε να σταματήσει την πρόοδο του.

Δεν είναι ξεκάθαρο γιατί ο Λουκάς τελειώνει την αφήγηση του σ’ αυτό το σημείο, καθώς υπάρχουν ενδείξεις ότι ο Παύλος ελευθερώθηκε, και έκανε ένα ακόμη ιεραποστολικό ταξίδι ώσπου φυλακίστηκε ξανά στην Ρώμη και εκτελέστηκε (Β’ Τιμ. 4:6-8). Πιθανόν, για τον Λουκά το γεγονός ότι το ευαγγέλιο κηρύχθηκε στη μακρινή Ρώμη, σήμαινε ότι έφτασε «έως εσχάτου της γης» (Πράξ. 1:8).

«Η υπομονητική και χαρούμενη στάση του Παύλου κατά το διάστημα της μακράς και άδικης φυλάκισής του, καθώς και το θάρρος και η πίστη του, αποτελούσαν ένα αδιάκοπο κήρυγμα. Το πνεύμα του, τόσο διαφορετικό από το πνεύμα του κόσμου, μαρτυρούσε ότι μία ανώτερη από γήινη δύναμη ενοικούσε μέσα του. Και με το παράδειγμά του οι Χριστιανοί παρακινούνταν σε μεγαλύτερη δραστηριότητα σαν υποστηρικτές του σκοπού από τη δημόσια υπηρεσία του οποίου ο Παύλος είχε αποσυρθεί. Με τον τρόπο αυτό τα δεσμά του αποστόλου ασκούσαν επιρροή, ώστε όταν η δύναμη και η χρησιμότητά του φαίνονταν ότι είχαν αποκοπεί και φαινομενικά δεν μπορούσε να κάνει σχεδόν τίποτε, τότε ήταν που μάζευε τα σιτοδεμάτια για το Χριστό σε αγρούς από τους οποίους φαίνονταν ότι είχε εντελώς αποκλεισθεί.» Ε. Χουάιτ, Π.Α. σ. 409,410.

Όσον αφορά την αποστολή της εκκλησίας, μπορούμε να πούμε ότι το βιβλίο των Πράξεων – η ιστορία δηλαδή της διάδοσης του ευαγγελίου – δεν έχει ολοκληρωθεί, και σ’ αυτό το σημείο ο καθένας από εμάς έχει κάποιο ρόλο. Ανά τους αιώνες έχουν γραφτεί και άλλα δραματικά κεφάλαια, και ορισμένα γράφτηκαν με το αίμα πιστών μαρτύρων του Θεού. Τώρα, είναι η δική μας σειρά να προσθέσουμε ένα ακόμη κεφάλαιο, το τελευταίο ελπίζουμε, και να ολοκληρώσουμε την αποστολή που ανέθεσε ο Ιησούς στους μαθητές – «και τότε θέλει ελθεί το τέλος» (Ματθ. 24:14).