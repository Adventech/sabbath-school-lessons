---
title:  Στη Μαλτα
date:   25/09/2018
---

Σώοι πλέον, έμαθαν ότι βρίσκονταν στην Μάλτα, στο μικρό νησί ανατολικά της Σικελίας. Κατά τη διάρκεια των δύο εβδομάδων που ήταν στη θάλασσα, κάλυψαν μία απόσταση 475 μιλίων από τους Καλούς Λιμένες της Κρήτης. Τώρα θα έπρεπε να περιμένουν τρεις μήνες μέχρι την άνοιξη, για να συνεχίσουν το ταξίδι τους (Πράξ. 28:11).

`Διαβάστε Πράξ. 28:1-10. Τι συνέβη στον Παύλο στο νησί της Μάλτας και πώς τον χρησιμοποίησε ο Θεός;`

Οι κάτοικοι της Μάλτας ήταν πολύ φιλικοί και φιλόξενοι, και το πρώτο πράγμα το οποίο έκαναν για τον Παύλο και τους επιζήσαντες που ήταν βρεγμένοι και κρύωναν, ήταν να ανάψουν μία φωτιά για να ζεσταθούν. Το περιστατικό με το φίδι τράβηξε την προσοχή των ανθρώπων στον Παύλο. Αρχικά οι ντόπιοι πίστεψαν πως το δάγκωμα του φιδιού ήταν Θεϊκή τιμωρία. Νόμιζαν πως ο Παύλος ήταν ένας φονιάς που αν και κατάφερε να επιβιώσει από το ναυάγιο, δεν μπόρεσε να ξεφύγει από την θεία δίκη. Επειδή όμως ο απόστολος δεν πέθανε, πίστεψαν πως ήταν θεός, όπως είχε γίνει στα Λύστρα πριν μερικά χρόνια (Πράξ. 14:8-18). Παρότι ο Λουκάς δεν μένει πολύ σ’ αυτό το γεγονός, μπορούμε να υποθέσουμε ότι ο Παύλος εκμεταλλεύτηκε την ευκαιρία για να δώσει την μαρτυρία του για τον Θεό που υπηρετούσε.

Ο Ποπλίος – Ρωμαίος επίτροπος στην Μάλτα ή κάποιος τοπικός αξιωματούχος – καλωσόρισε τον Παύλο και τη συνοδεία του και τους φιλοξένησε για τρεις ημέρες, μέχρι να έβρισκαν ένα μέρος για να μείνουν. Ο Παύλος θεράπευσε τον πατέρα του Πόπλιου και αυτό έγινε αφορμή να θεραπεύσει τους ασθενείς του νησιού. Ο Λουκάς δεν αναφέρει να πίστεψε κάποιος ή να δημιουργήθηκε κάποια ομάδα πιστών στη Μάλτα. Η παράλειψη αυτή μπορεί να ήταν συμπτωματική, αλλά μας θυμίζει πως η αποστολή μας στον κόσμο δεν έχει να κάνει μόνο με βαπτίσεις και ιδρύσεις νέων εκκλησιών. Αποστολή μας είναι να ενδιαφερόμαστε για τους ανθρώπους και τις ανάγκες τους. Αυτή είναι η έμπρακτη πλευρά του ευαγγελίου (Πράξ. 20:35 συγκρίνετε με Τίτον 3:14).

`Σκεψη: Οι κάτοικοι του νησιού, αν και αγνοούσαν τον Θεϊκό νόμο είχαν την αίσθηση της θεϊκής δικαιοσύνης. Από πού προερχόταν αυτή η γνώση; Δείτε Ρωμ. 1:18-20.`