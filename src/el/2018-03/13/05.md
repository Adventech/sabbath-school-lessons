---
title:  Ο Παυλος Επιτελους Στη Ρωμη
date:   26/09/2018
---

Μετά από τρεις μήνες στη Μάλτα, ο Παύλος και οι συνταξιδιώτες του μπόρεσαν να συνεχίσουν το ταξίδι τους (Πράξ. 28:11). Έφτασαν στους Ποτιόλους (Πράξ. 28:13) και από εκεί θα συνέχιζαν το ταξίδι τους για Ρώμη (δείτε Πράξ. 28:11-16). Τα νέα της άφιξης του Παύλου στη Ρώμη διαδόθηκαν γρήγορα, και μία ομάδα πιστών ταξίδεψε από το νότο για να τον καλωσορίσει. Αν και δεν είχε επισκεφθεί τη Ρώμη ξανά, ο Παύλος είχε αρκετούς φίλους εκεί: συνεργάτες, πιστούς, συγγενείς και άλλα αγαπητά πρόσωπα (Ρωμ. 16:3-16). Η συνάντηση που είχαν θα πρέπει να ήταν πολύ συγκινητική κυρίως λόγω του ναυαγίου και του ότι ο Παύλος ήταν κρατούμενος. Ως αποτέλεσμα αυτής της μοναδικής εκδήλωσης αγάπης και φροντίδας από τους αγαπητούς του φίλους, ο απόστολος ευχαρίστησε τον Θεό και έλαβε θάρρος για την ακρόασή του ενώπιον του αυτοκράτορα. Στην επίσημη αναφορά του, ο Φήστος θα πρέπει να ανέφερε ότι ο Παύλος, σύμφωνα με τον Ρωμαϊκό νόμο, δεν ήταν ένοχος για κάποιο έγκλημα (Πράξ. 25:26,27, 26:31,32). Πιθανόν έτσι εξηγείται το γιατί του επιτράπηκε να μένει σε σπίτι (Πράξ. 28:30). Φυσικά, ήταν αλυσοδεμένος με έναν στρατιώτη. Επίσης, το γεγονός ότι είχε αναλάβει τα έξοδα σημαίνει ότι μπορούσε να εξασκήσει την τέχνη του για να βγάζει τα προς το ζην (Πράξ. 18:3).

`Διαβάστε Πράξ. 28:17-22. Τι έκανε ο Παύλος μόλις τακτοποιήθηκε;`

Ο Παύλος δεν μπορούσε να πάει στη συναγωγή, ωστόσο η συναγωγή μπορούσε να πάει σ’ αυτόν. Έτσι, λίγο μετά την άφιξή του, ακολουθώντας την τακτική να απευθύνεται πρώτα στους Ιουδαίους (Ρωμ. 1:16), κάλεσε τους Ιουδαίους ηγέτες για να δηλώσει την αθωότητά του και να τους εξηγήσει πως ο λόγος της σύλληψής του δεν ήταν άλλος από την ελπίδα του Ισραήλ (Πράξ. 23:6, 24:15, 26:6-8). Δεν ήθελε να υπερασπιστεί τον εαυτό του, αλλά να δημιουργήσει μία ατμόσφαιρα εμπιστοσύνης που θα του επέτρεπε το κήρυγμα του ευαγγελίου, αποδεικνύοντας πως η ανάσταση του Ιησού ήταν η εκπλήρωση της ελπίδας των πατέρων του Ισραήλ. Έκπληκτοι που δεν είχαν ενημερωθεί από την Ιερουσαλήμ σχετικά με τον Παύλο, οι Ιουδαίοι αποφάσισαν να τον ακούσουν.

`Σκεψη: Διαβάστε Πράξ. 28:22. Τι βλέπουμε για την εχθρότητα που δέχονταν οι πιστοί εκείνη την εποχή; Πώς μπορούμε να παραμείνουμε πιστοί ακόμη και όταν οι άλλοι μιλούν ενάντια στην πίστη μας;`