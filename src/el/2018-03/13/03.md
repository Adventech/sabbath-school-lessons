---
title:  Το Ναυαγιο
date:   24/09/2018
---

Στην δεύτερη του παρέμβαση, ο Παύλος διαβεβαίωσε τους 276 επιβαίνοντες (Πράξ. 27:37) ότι θα σωζόντουσαν όλοι, και ότι μόνο το πλοίο θα χανόταν (Πράξ. 27:22). Μετά από δεκατέσσερις μέρες τα λόγια του αποστόλου εκπληρώθηκαν. Ενώ βρίσκονταν στο μέσο μίας έντονης καταιγίδας, οι ναύτες αισθάνθηκαν ότι βρίσκονταν κοντά στη στεριά (Πράξ. 27:27). Από φόβο μην πέσουν πάνω σε βράχια, έριξαν τις τέσσερις άγκυρες του πλοίου για να επιβραδύνουν την ταχύτητα, και απελπισμένοι καθώς ήταν προσευχήθηκαν στους θεούς τους για το φως της ημέρας (Πράξ. 27:28,29).

`Διαβάστε Πράξ. 27:30-44. Τι μπορούμε να διδαχθούμε απ’ αυτήν την ιστορία;`

Από την αρχή του ταξιδιού ο εκατόνταρχος συμπεριφερόταν στον Παύλο καλά, ωστόσο δεν είχε λόγους να τον εμπιστευτεί όταν του έδωσε συμβουλές για το ταξίδι. Μετά από δύο εβδομάδες όμως, τα πράγματα άλλαξαν. Ο Παύλος κέρδισε το σεβασμό του εκατόνταρχου με την προφητεία του για το ναυάγιο (Πράξ. 27:21-26), της οποίας η εκπλήρωση πλησίαζε. Ο Παύλος προέτρεψε τους επιβαίνοντες να φάνε, γιατί διαφορετικά δεν θα είχαν αρκετή δύναμη να κολυμπήσουν μέχρι τη στεριά. Η Θεϊκή πρόνοια δεν μας εμποδίζει να κάνουμε το καθήκον μας. «Μέσα από την αφήγηση βλέπουμε την ισορροπία μεταξύ της διαβεβαίωσης του Θεού για την ασφάλειά τους και τις προσπάθειες των ανθρώπων για την εξασφάλισή της.» David J. Williams, Acts, σ. 438. Όταν ξημέρωσε, οι ναύτες είδαν τη στεριά και αποφάσισαν να προσαράξουν εκεί το πλοίο. Το πλοίο ωστόσο, δεν έφτασε ποτέ στην παραλία αλλά καταστράφηκε από τα κύματα. Οι στρατιώτες σκόπευαν να σκοτώσουν τους κρατούμενους για να μη δραπετεύσουν αλλά εμποδίστηκαν από τον εκατόνταρχο, ο οποίος ήθελε να διαφυλάξει τη ζωή του Παύλου. Στο τέλος, κατά την υπόσχεση του Θεού, δεν χάθηκε καμία ζωή.

`Σκεψη: Τι μπορούμε να διδαχθούμε από όλα αυτά για την μαρτυρία και τον χαρακτήρα του Παύλου, χάρη του οποίου σώθηκαν όλοι οι κρατούμενοι;`