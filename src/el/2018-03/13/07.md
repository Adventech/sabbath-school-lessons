---
title:  Περαιτερω Μελετη
date:   28/09/2018
---

«Ο Χριστός ανέθεσε στην εκκλησία μία ιερή υποχρέωση. Το κάθε μέλος της πρέπει να μεταβληθεί σε κανάλι μέσω του οποίου ο Θεός να μπορεί να μεταδώσει στον κόσμο το θησαυρό της χάρης Του, τον ανεξερεύνητο πλούτο του Χριστού. Τίποτε δεν επιθυμεί περισσότερο ο Σωτήρας από όργανα που να αντιπροσωπεύουν στον κόσμο το Πνεύμα Του και το χαρακτήρα Του. Και τίποτε δεν χρειάζεται ο κόσμος περισσότερο από την εκδήλωση της αγάπης του Σωτήρα μέσω των ανθρώπων. Ολόκληρος ο ουρανός περιμένει να παρουσιασθούν άνδρες και γυναίκες με τους οποίους ο Θεός να μπορεί να αποκαλύψει τη δύναμη της Χριστιανοσύνης.» Ε. Χουάιτ, Π.Α. σ. 532.

«Πολύν καιρό περίμενε ο Θεός να καταληφθεί ολόκληρη η εκκλησία από το Πνεύμα της υπηρεσίας ώστε καθένας να εργάζεται γι’ Αυτόν σύμφωνα με την ικανότητά του. Όταν τα μέλη της εκκλησίας του Θεού εκτελούν το καθορισμένο έργο τους σε όποιο μέρος υπάρχει ανάγκη, μέσα ή έξω από την πατρίδα, εκπληρώνοντας την εντολή του ευαγγελίου, τότε ολόκληρος ο κόσμος σύντομα θα προειδοποιηθεί και ο Κύριος Ιησούς Χριστός θα επιστρέψει σ’ αυτή τη γη με δύναμη και με μεγάλη δόξα.» Π.Α. σ. 95.

**Ερωτήσεις για συζήτηση**

`1.	 Πώς δείχνει ο Λουκάς την πίστη του Παύλου στον Θεό καθόλη τη διάρκεια του ταξιδιού προς την Ρώμη; Πώς επηρεάστηκαν οι άλλοι από αυτήν την ανεπιφύλακτη πίστη;`

`2.	 Ο Παύλος ποτέ δεν εγκατέλειψε την πίστη ή την αποστολή του. Συνέχισε να κηρύττει στην Ρώμη, παρότι ήταν κρατούμενος. Τι μπορούμε να κάνουμε όταν ερχόμαστε στον πειρασμό να αφήσουμε το έργο του ευαγγελίου;`

`3.	 Διαβάστε Ρωμ. 1:14,15. Γιατί ο Παύλος αισθάνθηκε υποχρεωμένος να κηρύξει το ευαγγέλιο σε όλους; Εμείς, είμαστε λιγότερο υποχρεωμένοι σε σχέση με τον Παύλο; Δείτε την παρακάτω δήλωση: «Η σωτηρία των ψυχών πρέπει να είναι έργο ζωής για όλους όσους ομολογούν τον Χριστό. Είμαστε οφειλέτες στον κόσμο για τη χάρη που μας δόθηκε από τον Θεό, για το φως που έλαμψε πάνω μας, και για την ανακάλυψη της ομορφιάς και της δύναμης της αλήθειας.» Ε. Χουάιτ, Testimonies for the Church, τομ. 4, σ. 53.`

`4.	 Διαβάστε ξανά την περικοπή από τον Ησαΐα που χρησιμοποίησε ο Παύλος. Πώς μπορεί αυτή η περικοπή να έχει εφαρμογή και σε εμάς; Πράγματι, γνωρίζουμε την αλήθεια, εάν όμως σκληρύνουμε την καρδιά μας ή εάν η αλήθεια αυτή συγκρούεται με τα θέλω και τις επιθυμίες μας, ποιον πνευματικό κίνδυνο θα αντιμετωπίσουμε;`

`5.	 Σκεφτείτε τον στρατιώτη που ήταν αλυσοδεμένος για δύο χρόνια με τον Παύλο. Τι πιστεύετε ότι είδε σ’ αυτόν;`