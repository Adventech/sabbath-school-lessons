---
title:  Μπροστα Στο Συνεδριο
date:   12/09/2018
---

Όταν ο χιλίαρχος συνειδητοποίησε ότι ο Παύλος δεν αποτελούσε απειλή για την αυτοκρατορία, και ότι το πρόβλημα ήταν μεταξύ των Ιουδαίων, ζήτησε από το Συνέδριο να αναλάβει την υπόθεση (Πράξ. 22:30, 23:29).

`Διαβάστε Πράξ. 23:1-5. Πώς ξεκίνησε ο Παύλος την υπεράσπισή του ενώπιον του Συνεδρίου;`

Με το που ξεστόμισε ο Παύλος τα πρώτα του λόγια δέχτηκε ένα χαστούκι στο στόμα, πιθανόν επειδή ως φυλακισμένος η αναφορά του στον Θεό ακουγόταν σαν βλασφημία. Η αντίδρασή του μας δίνει στοιχεία για τον χαρακτήρα του. Αποκαλώντας τον αρχιερέα «τοίχε ασβεστωμένε» (Πράξ. 23:3) ήταν σαν να επαναλάμβανε τα λόγια του Ιησού που καταδίκασε την υποκρισία των Φαρισαίων (Ματθ. 23:27). Ο Παύλος, ωστόσο, δεν ήξερε ότι απευθυνόταν στον αρχιερέα, κάτι που μπορεί να οφειλόταν στο γεγονός ότι η όρασή του δεν ήταν ιδιαίτερα καλή. 

`Διαβάστε Πράξ. 23:6-10. Πώς προσπάθησε ο Παύλος να διακόψει την διαδικασία;`

Το Συνέδριο αποτελούταν από Σαδδουκαίους και Φαρισαίους, οι οποίοι είχαν διάφορες διαφωνίες σε δογματικά θέματα. Για παράδειγμα, οι Σαδδουκαίοι οι οποίοι διάβαζαν μόνο την Πεντάτευχο, δεν πίστευαν στην ανάσταση των νεκρών (Ματθ. 22:23-32). Η δήλωση του Παύλου (Πράξ. 23:6), ήταν ιδιαίτερα μία έξυπνη τακτική για να προκαλέσει σύγχυση στο Συνέδριο. Από τη στιγμή που η συνάντησή του με τον αναστημένο Ιησού ήταν ο λόγος της αλλαγής και της αποστολικής του διακονίας, η πίστη στην ανάσταση ήταν ο πραγματικός λόγος για τον οποίο δικαζόταν (Πράξ. 24:20,21, 26:6-8). Τίποτα άλλο δεν θα μπορούσε να εξηγήσει την αλλαγή του. Εάν ο Ιησούς δεν είχε αναστηθεί από τους νεκρούς, η διακονία του θα ήταν μάταιη και αυτό ήταν κάτι που το ήξερε καλά (Α’ Κορ. 15:14-17). Εκείνο το βράδυ που ο Παύλος ήταν στο φρούριο, ο Κύριος εμφανίστηκε σ’ αυτόν δίνοντάς του τη διαβεβαίωση: «Θάρρει, Παύλε, διότι καθώς εμαρτύρησας τα περί εμού εις Ιερουσαλήμ, ούτω πρέπει να μαρτυρήσης και εις Ρώμην» (Πράξ. 23:11). 

Δεδομένων των καταστάσεων, η υπόσχεση αυτή ήταν πολύ σημαντική για τον Παύλο. 

Η επιθυμία που είχε από καιρό να κηρύξει στη Ρώμη, θα πραγματοποιούταν (Πράξ. 19:21, Ρωμ. 1:13-15, 15:22-29).