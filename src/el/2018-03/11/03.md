---
title:  Αναταραχη Στον Ναο
date:   10/09/2018
---

Ο Παύλος αποδέχτηκε την πρόταση των υπευθύνων, και έτσι χρειάστηκε για επτά μέρες να κάνει ένα τελετουργικό καθαρισμού για να βοηθήσει τους άνδρες να ολοκληρώσουν τον όρκο τους (Αρ. 19:11-13). Σύμφωνα με την Ιουδαϊκή παράδοση όποιος ερχόταν από Εθνικά εδάφη θεωρούταν ακάθαρτος και δεν μπορούσε να μπει στον ναό. Γι’ αυτό και ο Παύλος χρειάστηκε να κάνει την τελετή καθαρισμού πριν πάει στους ιερείς «διαγγέλλων πότε εκπληρούνται αι ημέραι του καθαρισμού, ότε θέλει γείνει προσφορά υπέρ ενός εκάστου αυτών» (Πράξ. 21:26).

`Διαβάστε Πράξ. 21:27-36. Τι συνέβη στον Παύλο στο τέλος των επτά ημερών του καθαρισμού;`

Η ταραχή που ξέσπασε, προκλήθηκε από εκείνους που ξεσήκωσαν το πλήθος εναντίον του Παύλου, κατηγορώντας τον ότι βεβήλωσε τον ναό. Επειδή ο Παύλος συνταξίδεψε με έναν Εθνικό πιστό από την Έφεσο, τον Τρόφιμο (Πράξ. 21:29), νόμιζαν πως ο απόστολος τον είχε βάλει στην εσωτερική αυλή του ναού, όπου η είσοδος επιτρεπόταν μόνο στους Ιουδαίους. Εάν η κατηγορία ήταν αληθινή, ο Παύλος θα ήταν ένοχος του πιο σοβαρού αδικήματος. Στον τοίχο που χώριζε την εξωτερική με την εσωτερική αυλή, υπήρχαν πινακίδες γραμμένες στα Ελληνικά και Λατινικά που προειδοποιούσαν τους ξένους επισκέπτες να μην προχωρήσουν περισσότερο, διαφορετικά θα ήταν υπεύθυνοι για τον θάνατό τους.

«Σύμφωνα με τον Ιουδαϊκό νόμο αποτελούσε θανάσιμο έγκλημα να εισδύσει ένας απερίτμητος στην εσωτερική αυλή του ιερού οικοδομήματος. Ο Παύλος είχε θεαθεί προηγουμένως στην πόλη μαζί με τον Τρόφιμο, έναν Εφέσιο, και συμπέραναν τώρα ότι τον είχε φέρει μέσα στο ιερό – πράγμα που ο Παύλος δεν έκανε. Όσο για τον ίδιο, σαν Ιουδαίος που ήταν, η είσοδός του στον ναό δεν αποτελούσε παράβαση του νόμου. Αλλά παρόλο που η κατηγορία ήταν τελείως αβάσιμη, έφθασε όμως για να ξεσηκώσει τη λαϊκή προκατάληψη. Καθώς η βοή μεταδίδονταν και προχωρούσε στους αυλόγυρους του ιερού, τα συνωστιζόμενα εκεί πλήθη ξέσπασαν σε έναν άγριο ερεθισμό.» Ε. Χουάιτ, Π.Α. σ. 359.

Όταν τα νέα για την ταραχή έφτασαν στον Ρωμαίο χιλίαρχο, Κλαύδιο Λυσία (Πράξ. 21:31, 32, 23:26), πήγε με τους στρατιώτες του και έσωσαν τον Παύλο από το πλήθος, συλλαμβάνοντάς τον. Ο χιλίαρχος προσπάθησε να μάθει τι συνέβη, όμως εξαιτίας των υστερικών φωνών του πλήθους, διέταξε τη μεταφορά του αποστόλου στο φρούριο.

`Σκεψη: Φήμες, και μάλιστα ψευδείς, ήταν η αιτία που ξέσπασε αυτή η αναταραχή. Γιατί πρέπει να είμαστε ιδιαίτερα προσεκτικοί με τις φήμες που ακούμε, ή ακόμη χειρότερα, με τις φήμες που διαδίδουμε;`