---
title:  Συναντηση Με Τους Υπευθυνους Της Ιερουσαλημ
date:   09/09/2018
---

Όταν ο Παύλος έφτασε στην Ιερουσαλήμ, δέχτηκε θερμή υποδοχή από τους πιστούς που σχετίζονταν με τον Μνάσωνα, στου οποίου το σπίτι έμενε (Πράξ. 21:16,17). Στις Πράξ. 21:18-22, ο Ιάκωβος και οι πρεσβύτεροι εξέφρασαν τις ανησυχίες τους για την φήμη του Παύλου στους Ιουδαίους πιστούς που ήταν ζηλωτές του Μωσαϊκού νόμου. Είχαν ακούσει ότι δίδασκε τους Ιουδαίους πιστούς του εξωτερικού να «αποστατήσωσιν από του Μωϋσέως, λέγων να μη περιτέμνωσι τα τέκνα αυτών μηδέ να περιπατώσι κατά τα έθιμα» (Πράξ. 21:21).

Φυσικά αυτό δεν αλήθευε. Εκείνο το οποίο ο Παύλος δίδασκε ήταν ότι, όσον αφορά τη σωτηρία, η περιτομή ή η ακροβυστία δεν είχαν καμία σημασία, και ότι τόσο οι Ιουδαίοι όσο και οι Εθνικοί σώζονται μόνο μέσω της πίστης στον Ιησού (Ρωμ. 2:28,29, Γαλ. 5:6, Κολ. 3:11). Αυτό δεν είναι το ίδιο με το ότι ενθάρρυνε τους Ιουδαίους να αψηφούν το νόμο και τις απαιτήσεις του. Η υπακοή, φυσικά, δεν είναι συνώνυμο του νομικισμού, αν και θα μπορούσε να παρεξηγηθεί.

`Διαβάστε Πράξ. 21:23-26. Πώς έδειξε ο Παύλος ότι παρέμενε πιστός Ιουδαίος;`

Οι υπεύθυνοι συμβούλεψαν τον Παύλο να φερθεί με πολιτική. Θα αποδείκνυε τις κατηγορίες ψευδείς κάνοντας κάτι πολύ Ιουδαϊκό: θα υποστήριζε τον όρκο του Ναζηραίου που είχαν κάνει κάποιοι πιστοί Ιουδαίοι. Αυτός ο όρκος ήταν μία ιδιαίτερη κίνηση αφιέρωσης στον Θεό. Δυστυχώς, ο Παύλος συμφώνησε. Ακόμη και οι Βιβλικοί ήρωες είχαν ελαττώματα, και αυτό φαίνεται και στη ζωή του Αβραάμ, του Μωυσή, του Πέτρου και άλλων. Θα μπορούσαμε να πούμε ότι ο Παύλος συμπεριφερόταν στους Ιουδαίους ως Ιουδαίος (Α’ Κορ. 9:19-23), ή ότι και ο ίδιος είχε δώσει όρκο λίγο καιρό πριν (Πράξ. 18:18), παρότι δεν μας αναφέρεται ο λόγος αυτής της υπόσχεσης. Στην πραγματικότητα όμως, ο Παύλος συμβιβάστηκε. Έδειξε το ακριβώς αντίθετο από αυτό που προσπάθησε με ζήλο να αντικρούσει: ότι υπάρχουν δηλαδή δύο ευαγγέλια, ένα για τους Εθνικούς, της σωτηρίας μέσω πίστης, και ένα για τους Ιουδαίους, της σωτηρίας μέσω έργων. «Στο σημείο αυτό δεν είχε εξουσιοδοτηθεί από το Θεό να παραδεχθεί όλα όσα του ζήτησαν» Ε. Χουάιτ, Π.Α. σ. 357.

`Σκεψη: Στην προσπάθειά μας να φέρουμε ισορροπία, πώς μπορούμε να αποφύγουμε το ίδιο λάθος;`