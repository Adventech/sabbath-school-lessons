---
title:  Επιστροφη Στην Ιερουσαλημ
date:   02/08/2018
---

Αφού διέφυγε από τη Δαμασκό, ο Παύλος επέστρεψε στην Ιερουσαλήμ για πρώτη φορά μετά την αλλαγή του. Από τότε μεσολάβησαν περίπου τρία χρόνια (Γαλ. 1:18). Η επιστροφή του δεν ήταν εύκολη γιατί είχε να αντιμετωπίσει προβλήματα τόσο μέσα όσο και έξω από την εκκλησία.

`Διαβάστε Πράξ. 9:26-30. Τι συνέβη στον Παύλο όταν έφτασε στην Ιερουσαλήμ;`

Στην Ιερουσαλήμ, ο Παύλος προσπάθησε να πλησιάσει τους αποστόλους. Παρότι ήταν Χριστιανός τρία χρόνια, τα νέα της αλλαγής του έμοιαζαν τόσο απίστευτα που οι απόστολοι, όπως ο Ανανίας στο παρελθόν, ήταν σκεπτικοί. Φοβόντουσαν πως όλα αυτά ήταν μέρος ενός σχεδίου για τη φυλάκισή τους. Ο Βαρνάβας, ένας Ελληνιστής Λευίτης από την Κύπρο (Πράξ. 4:36,37), έσπασε την αντίσταση των αποστόλων και τους σύστησε τον Παύλο. Η ειλικρινής αλλαγή του Παύλου θα πρέπει να προκάλεσε το θαυμασμό τους. Ωστόσο, ο Παύλος εξακολουθούσε να συναντάει αντίσταση – πλέον όχι για τον διωγμό που έκανε στο παρελθόν, αλλά για το ευαγγέλιο που κήρυττε. Όπως και στην περίπτωση του Στεφάνου, οι Ιουδαίοι πιστοί, συμπεριλαμβανομένων και των αποστόλων, δυσκολεύονταν να αντιληφθούν τον παγκόσμιο σκοπό της Χριστιανικής πίστης. Μία πίστη που δεν βασιζόταν πλέον στο τελετουργικό νόμο της Παλαιάς Διαθήκης, επειδή βρήκε εφαρμογή στη σταυρική θυσία του Ιησού. Ο στενός κύκλος του Παύλου στην εκκλησία της Ιουδαίας ήταν οι Ελληνιστές πιστοί: εκτός από τον Βαρνάβα, ήταν ο Φίλιππος, ένας από τους επτά διακόνους (Πράξ. 21:8) και ο Μνάσωνας, επίσης Κύπριος (Πράξ. 21:16). Μετά από χρόνια, οι υπεύθυνοι της εκκλησίας στην Ιερουσαλήμ κατηγόρησαν τον Παύλο για το κήρυγμά του, το οποίο ουσιαστικά ήταν ίδιο με του Στεφάνου (Πράξ. 21:21). Κατά τη διάρκεια των δεκαπέντε ημερών που έμεινε στην Ιερουσαλήμ (Γαλ. 1:18), ο Παύλος αποφάσισε να μοιραστεί το ευαγγέλιο με τους άπιστους Ιουδαίους που είχαν εναντιωθεί στον Στέφανο. Αντιμετώπισε όμως την ίδια έντονη αντίσταση που απειλούσε και τη δική του ζωή. Μέσω οράματος, ο Ιησούς τού είπε να εγκαταλείψει την Ιερουσαλήμ για την ασφάλειά του (Πράξ. 22:17-21). Με τη βοήθεια των εκεί αδερφών, πήγε στο λιμάνι της Καισάρειας και από εκεί στην πατρίδα του την Κιλικία, όπου έμεινε μερικά χρόνια πριν ξεκινήσει τα ιεραποστολικά του ταξίδια.