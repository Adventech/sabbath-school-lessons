---
title:  Διωκτης Της Εκκλησιας
date:   29/07/2018
---

Ο Παύλος ήταν Ελληνιστής Ιουδαίος. Γεννήθηκε στην Ταρσό, πρωτεύουσα της Κιλικίας (Πράξ. 21:39). Είναι αξιοσημείωτο ότι είχε απομακρυνθεί από το Ελληνιστικό στερεότυπο, καθώς έμενε στην Ιερουσαλήμ και ήταν μαθητής του Γαμαλιήλ (Πράξ. 22:3), του πιο σπουδαίου Φαρισαίου διδασκάλου της εποχής. Ως Φαρισαίος, ο Παύλος ήταν αυστηρά ορθόδοξος. Ο ζήλος του όμως τον οδήγησε στα όρια του φανατισμού (Γαλ. 1:14), γι’ αυτό και πρωτοστάτησε στον θάνατο του Στεφάνου και στο διωγμό της πρώτης εκκλησίας. 

`Διαβάστε Πράξ. 26:9-11. Τι λέει ο Παύλος σχετικά με τις ενέργειές του ενάντια στην εκκλησία;`

Στην Α’ Κορ. 1:23 ο Παύλος αναφέρει ότι το ευαγγέλιο είναι λίθος προσκόμματος στους Ιουδαίους (Α’ Κορ. 1:23). Εκτός του ότι ο Ιησούς δεν πληρούσε τις προϋποθέσεις του Μεσσία κατά την προσδοκία των Ιουδαίων, το γεγονός ότι πέθανε στο σταυρό απέκλειε κάθε ενδεχόμενο, γιατί σύμφωνα με τον Λόγο, «είναι κατηραμένος υπό του Θεού ο κρεμάμενος» (Δευτ. 21:23). Για τους Ιουδαίους λοιπόν, η σταύρωση και μόνο ήταν μία ξεκάθαρη ένδειξη ότι οι ισχυρισμοί της εκκλησίας για τον Ιησού ήταν ψευδείς.

Στις Πράξ. 9:1,2 βλέπουμε τον Παύλο να κινείται εναντίον των πιστών. Η Δαμασκός ήταν μία σημαντική πόλη, περίπου 200χλμ βόρεια της Ιερουσαλήμ, όπου κατοικούσαν πολλοί Ιουδαίοι. Οι Ιουδαίοι που έμεναν έξω από την Ιουδαία είχαν οργανωθεί κατά τέτοιον τρόπο που η έδρα τους ήταν στην Ιερουσαλήμ (το Συνέδριο), με τις συναγωγές να στηρίζουν τις τοπικές κοινότητες. Υπήρχε συνεχής επικοινωνία του Συνεδρίου με τις κοινότητες μέσω επιστολών που μετέφεραν άτομα που είχαν οριστεί από το Συνέδριο. Τα άτομα αυτά στα Εβραϊκά ονομάζονταν shaliah που σημαίνει απόστολος.

Όταν ο Παύλος ζήτησε από τον αρχιερέα, τον πρόεδρο του Συνεδρίου, να του δώσει επιστολές για τις συναγωγές της Δαμασκού, στην πραγματικότητα πήρε την άδεια και την εξουσία να συλλάβει ακολούθους του Ιησού και να τους φέρει στην Ιερουσαλήμ (συγκρίνετε με Πράξ. 26:12). Έτσι λοιπόν, προτού ο Παύλος γίνει απόστολος του Ιησού Χριστού, ήταν απόστολος του Συνεδρίου.

`Σκεψη: Δείξατε ποτέ ζήλο υπέρ ή ενάντια σε κάτι που αργότερα αλλάξατε γνώμη; Τι διδαχτήκατε από αυτή σας την εμπειρία;`