---
title:  Η Επισκεψη Του Ανανια
date:   31/07/2018
---

Μόλις συνειδητοποίησε πως μιλούσε στον Ίδιο τον Ιησού, ο Παύλος ρώτησε: «τι να κάμω, Κύριε;» (Πράξ. 22:10). Τα λόγια του αυτά έδειχναν μεταμέλεια για τις πράξεις του, αλλά και την προθυμία του να αφήσει τον Ιησού από εκείνη τη στιγμή και έπειτα να είναι ο οδηγός στη ζωή του. Ο Παύλος έπρεπε πρώτα να πάει στη Δαμασκό και εκεί θα του δινόταν περαιτέρω οδηγίες. 

Στις Πράξ. 9:10-19, βλέπουμε πώς εργάστηκε ο Κύριος για να προετοιμάσει τον Σαύλο για τη νέα του ζωή ως απόστολος Παύλος. Ο Ανανίας, έλαβε σε όραμα την εντολή από τον Ιησού να επισκεφθεί τον Παύλο και να αποκαταστήσει την όρασή του. Ο Ανανίας ήξερε καλά ποιος ήταν ο Παύλος, και πόσοι πιστοί υπέφεραν ή έχασαν τη ζωή τους εξαιτίας του. Επίσης, ήξερε τον λόγο για τον οποίο είχε έρθει στη Δαμασκό, και σίγουρα δεν ήθελε να είναι το πρώτο θύμα του. Ο δισταγμός του ήταν απόλυτα κατανοητός. Ωστόσο, ο Ανανίας δεν ήξερε, ότι ο Παύλος είχε μία προσωπική συνάντηση με τον Ιησού και πως η ζωή του είχε για πάντα αλλάξει. Πλέον, ο Παύλος δεν εργαζόταν για το Συνέδριο, αλλά προς έκπληξη του Ανανία, ο Ιησούς τον κάλεσε να εργαστεί γι’ Αυτόν. Ο Παύλος δεν ήταν πλέον απόστολος του Συνεδρίου, αλλά επιλέχτηκε από τον Ιησού να μεταφέρει το ευαγγέλιο σε Ιουδαίους και Εθνικούς.

`Διαβάστε Γαλ. 1:1, 11,12. Τι ισχυρίζεται εδώ ο Παύλος όσον αφορά την αποστολική του διακονία;`

Στην Γαλάτας, ο Παύλος επιμένει ότι έλαβε το μήνυμα και την αποστολική ιδιότητα απευθείας από τον Ιησού Χριστό, και όχι από κάποιον άνθρωπο. Αυτό δεν έρχεται σε αντίθεση με τη συμβολή του Ανανία στην κλήση του. Όταν τον επισκέφθηκε, ο Ανανίας επιβεβαίωσε απλώς την αποστολή που ο Παύλος είχε λάβει από τον Ιησού στο δρόμο προς τη Δαμασκό. Για την ακρίβεια, η αλλαγή στη ζωή του Παύλου ήταν τόσο μεγάλη που δεν μπορούσε να οφείλεται σε άνθρωπο. Μόνο η Θεϊκή επέμβαση θα μπορούσε να εξηγήσει πώς ο πιο ζηλωτής εχθρός του Ιησού Τον αποδέχτηκε ως Κύριο και Σωτήρα, παραμερίζοντας τις πεποιθήσεις και τη φήμη, για να γίνει ο πιο αφοσιωμένος απόστολος.

`Σκεψη: Με ποιον τρόπο η αλλαγή του Παύλου δείχνει την θαυμάσια χάρη του Θεού; Τι μπορούμε να διδαχθούμε από αυτήν την ιστορία, ιδιαίτερα όσον αφορά άτομα στη ζωή μας που αμφιβάλλουμε εάν θα έρθουν ποτέ στην αληθινή πίστη;`