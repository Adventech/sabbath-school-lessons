---
title:  Το Ξεκινημα Της Διακονιας Του Παυλου
date:   01/08/2018
---

Στις Πράξ. 9:19-25 δίνεται η εντύπωση ότι μετά την αλλαγή του, ο Παύλος παρέμεινε για λίγο στη Δαμασκό πριν επιστρέψει στην Ιερουσαλήμ (Πράξ. 9:26). Στη Γαλ. 1:17, ωστόσο, ο Παύλος προσθέτει ότι πριν πάει στην Ιερουσαλήμ, πήγε στην Αραβία όπου προφανώς έμεινε για ένα συγκεκριμένο διάστημα απομονωμένος. «Εκεί, στη μοναξιά της ερήμου, ο Παύλος είχε όλο τον καιρό για αδιατάρακτη μελέτη και περισυλλογή.» Ε. Χουάιτ, Π.Α. σ. 108.

`Διαβάστε Πράξ. 9:20-25. Πώς περιγράφει ο Λουκάς τη διακονία του Παύλου στη Δαμασκό; Πόσο καλά πήγε;`

Αρχικός στόχος του Παύλου όταν έφυγε από την Ιερουσαλήμ με τις επιστολές του αρχιερέα ήταν οι Ιουδαίοι πιστοί που έβρισκαν καταφύγιο στις συναγωγές της Δαμασκού (Πράξ. 9:2). Πλέον, αφού επέστρεψε από την Αραβία πήγε στις συναγωγές όχι να συλλάβει τους πιστούς, αλλά να τους αυξήσει. Δεν πήγε να συκοφαντήσει τον Ιησού ως έναν απατεώνα αλλά να Τον παρουσιάσει ως τον Μεσσία του Ισραήλ. Ποιος ξέρει τι να σκέφτονταν όλοι εκείνοι που τον ήξεραν ως διώκτη τους και πλέον τον έβλεπαν να μαρτυρεί για τον Ιησού! Δεν είχαν παρά να θαυμάσουν το πώς εξελίχθηκε και τι έργο έκανε πλέον για την εκκλησία. Πιθανόν, δεν μπορούσαν ούτε καν να φανταστούν την επιρροή που θα ασκούσε αυτός ο νέος πιστός. Μη μπορώντας να αντιμετωπίσουν τον Παύλο, ορισμένοι από τους αντιπάλους του συνωμότησαν να τον σκοτώσουν. Σύμφωνα με την αναφορά του Παύλου (Β’ Κορ. 11:32,33), οι ενάντιοι του τον κατήγγειλαν στις τοπικές αρχές για να πετύχουν τον σκοπό τους. Παρόλα αυτά, με τη βοήθεια των πιστών διέφυγε μέσα σε ένα κοφίνι, πιθανόν από το παράθυρο κάποιου σπιτιού που ήταν χτισμένο στα τείχη της πόλης. Ο Παύλος ήξερε από την αρχή ότι θα αντιμετώπιζε δυσκολίες (Πράξ. 9:16). Η αντίδραση, ο διωγμός, οι ταλαιπωρίες θα υπήρχαν συνεχώς στη διακονία του, τίποτα όμως δεν μπορούσε να ταρακουνήσει την πίστη του ή την αίσθηση του καθήκοντος, παρά τις δυσκολίες και τις δοκιμασίες που αντιμετώπιζε σε κάθε βήμα της νέας του ζωής με τον Χριστό (Β’ Κορ. 4:8,9).

`Σκεψη: Παρά τις δυσκολίες και τις αντιδράσεις, ο Παύλος δεν παραιτήθηκε. Πώς μπορούμε και εμείς να παραμένουμε πιστοί ακόμη και μέσα στις θλίψεις και τις απογοητεύσεις;`