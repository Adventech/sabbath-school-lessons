---
title:  Ο Δρομος Προς Τη Δαμασκο
date:   30/07/2018
---

`Διαβάστε Πράξ. 9:3-9. Τι συνέβη όταν ο Παύλος πλησίασε στη Δαμασκό; Ποια η σημασία των λόγων του Ιησού στις Πράξ. 9:5; (δείτε επίσης Πράξ. 26:14)`

Καθώς ο Παύλος και η συντροφιά του πλησίαζαν στη Δαμασκό, συνέβη το αναπάντεχο: είδαν ένα εκτυφλωτικό φως από τον ουρανό και άκουσαν μία φωνή. Δεν επρόκειτο για ένα όραμα με την προφητική έννοια, αλλά για μία θεϊκή εκδήλωση που στόχευε αποκλειστικά στον Παύλο. Οι σύντροφοί του είδαν το φως, ωστόσο, μόνο ο Παύλος τυφλώθηκε, άκουσαν τη φωνή, ωστόσο, μόνο ο Παύλος την κατάλαβε. Το φως ήταν η θεϊκή δόξα του αναστημένου Ιησού, ο Οποίος εκείνη τη στιγμή εμφανίστηκε προσωπικά στον Παύλο (Πράξ. 22:14). Αργότερα, ο Παύλος επιμένει πως η συνάντησή του αυτή με τον Ιησού τον καθιστά ισάξιο των δώδεκα αποστόλων όσον αφορά τη μαρτυρία για την ανάσταση και την αποστολική εξουσία (Α’ Κορ. 9:1, 15:8). Ο διάλογός του με τον Ιησού ήταν αυτός που τον τάραξε περισσότερο και από το εκτυφλωτικό φως. Ο Παύλος ήταν απόλυτα πεπεισμένος ότι διώκοντας τους ακολούθους του Ιησού, έκανε το έργο του Θεού και καθάριζε τον Ιουδαϊσμό από μία επικίνδυνη και θανατηφόρα αίρεση. Έντρομος είδε όχι μόνο ότι ο Ιησούς ήταν ζωντανός, αλλά και ότι διώκοντας τους πιστούς στην ουσία επιτιθόταν στον Ίδιο. Ο Ιησούς χρησιμοποίησε μία παρομοίωση: «Σκληρόν σοι είναι να λακτίζης προς κέντρα» (Πράξ. 26:14). Αυτή η φράση πιθανόν έδειχνε τη μάχη που γινόταν στο μυαλό του Παύλου – που είναι το έργο του Αγίου Πνεύματος (Ιωάν. 16:8-11) – η οποία ξεκίνησε από τη δίκη του Στεφάνου. «Ο Σαύλος είχε παίξει σημαντικό ρόλο στη δίκη και στην καταδίκη του Στεφάνου και οι αναντίρρητες αποδείξεις της θεϊκής παρουσίας στο πλευρό του μάρτυρα, τον είχαν κάνει να αμφιβάλει για την ορθότητα της στάσης που ο ίδιος τηρούσε κατά των οπαδών του Ιησού. Ο νους του είχε αναστατωθεί. Μέσα στην αμηχανία του στράφηκε σ’ εκείνους στων οποίων τη σοφία και ευθυκρισία είχε τέλεια εμπιστοσύνη. Τα επιχειρήματα των ιερέων και των αρχηγών τον έπεισαν τελικά ότι ο Στέφανος ήταν βλάσφημος, ότι ο Χριστός τον οποίο ο μάρτυρας μαθητής κήρυττε ήταν πλάνος και ότι εκείνοι που εξυπηρετούσαν τα ιερά συμφέροντα έπρεπε να είχαν δίκαιο.» Ε. Χουάιτ, Π.Α. σ. 96.

`Σκεψη: Γιατί είναι συνετό να ακούμε τη συνείδησή μας;`