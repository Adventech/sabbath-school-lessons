---
title:  Το Σαββατο Και Η Αιωνια Καταπαυση
date:  17/05/2023
---

Το Σάββατο είναι ένα καταφύγιο σε έναν καταβεβλημένο κόσμο. Κάθε εβδομάδα αφήνουμε τις έγνοιες αυτού του κόσμου και μπαίνουμε στο καταφύγιο του Θεού, το Σάββατο. Ο διάσημος Εβραίος συγγραφέας, Αβραάμ Χέσελ, αποκαλεί το Σάββατο «ένα παλάτι στο χρόνο» The Sabbath: Its Meaning for Modern Man (New York: Farrar, Straus, and Giroux, 2005), p.12. Κάθε έβδομη ημέρα, το ουράνιο παλάτι του Θεού κατεβαίνει από τον ουρανό στη γη και ο Κύριος μάς προσκαλεί για αυτό το 24ωρο στη δόξα της παρουσίας Του να περάσουμε χρόνο μαζί Του.

Στην εισαγωγή του βιβλίου του Χέσελ για την ομορφιά και την επισημότητα του Σαββάτου, η Σουζάν Χέσελ, η κόρη του, γράφει για τη σημασία του Σαββάτου τα εξής: «Το Σάββατο αποτελεί μια μεταφορική έννοια του παραδείσου και μια μαρτυρία της παρουσίας του Θεού. Στις προσευχές μας, προσδοκούμε μια μεσσιανική εποχή που θα είναι Σάββατο. Κάθε Σάββατο μας προετοιμάζει για αυτήν την εμπειρία: Αν δεν μάθει κανείς να απολαμβάνει την ημέρα του Σαββάτου... δεν θα μπορέσει να απολαύσει ούτε την αιωνιότητα στον κόσμο που έρχεται» (p. 15).

Στη Δημιουργία, ο Ιησούς έχτισε μια ειδική κατοικία για εμάς. Μπορούμε να βρούμε καταφύγιο εκεί και να είμαστε ασφαλείς. Το έργο Του έχει ολοκληρωθεί. Τελείωσε. Όταν αναπαυόμαστε το Σάββατο, αναπαυόμαστε στη στοργική Του φροντίδα. Αναπαυόμαστε εν αναμονή της αιώνιας κατάπαυσης μας στους Νέους Ουρανούς και τη Νέα Γη που πρόκειται σύντομα να έρθει.

`Διαβάστε Ησ. 65:17, 66:22, Β’ Πέτ. 3:13 και Αποκ. 21:1. Πώς η τήρηση του Σαββάτου μας δείχνει την αιωνιότητα;`

Ο Ίδιος Θεός που δημιούργησε τη γη την πρώτη φορά θα τη δημιουργήσει ξανά και το Σάββατο παραμένει ένα αιώνιο σύμβολό Του ως Δημιουργού (Ησ. 66:23). Στην πραγματικότητα, οι Ιουδαίοι είχαν δει το Σάββατο ως ένα σύμβολο, μια πρόγευση αυτού που αποκαλούνταν στα εβραϊκά olam haba, δηλαδή ο κόσμος που έρχεται.

Το μήνυμα των τριών αγγέλων που μας καλούν να λατρέψουμε τον Δημιουργό είναι η απάντηση του ουρανού στη χωρίς ελπίδα απελπισία πολλών στον 21ο αιώνα. Μας υποδεικνύει τον Δημιουργό και Λυτρωτή μας, Αυτόν που, μετά την κρίση και την εξάλειψη της αμαρτίας θα κάνει τα πάντα καινούργια. «Κι Αυτός που κάθεται επάνω στον θρόνο είπε: Δέστε, κάνω καινούργια τα πάντα. Και μου λέει: Γράψε· επειδή, αυτά τα λόγια είναι αληθινά και πιστά» (Αποκ. 21:5).

`ΣΚΕΨΗ: Πώς μπορείτε να κάνετε το Σάββατο μια πρόγευση του ουρανού στη ζωή και την οικογένειά σας;`