---
title:  Το Σαββατο Και Η Δημιουργια
date:  14/05/2023
---

Επειδή ο κόσμος μας χρειάζεται τόσο απεγνωσμένα το καθησυχαστικό μήνυμα της Δημιουργίας, ο Θεός μάς έδωσε το Σάββατο. Το 1850 περίπου, όταν η εξελικτική υπόθεση είχε κατακλύσει τον πνευματικό κόσμο, ο Θεός έστειλε το απίστευτης ελπίδας μήνυμα το οποίο μελετήσαμε στην Αποκ. 14:6-7.

Ο Σατανάς έχει κάνει κάθε προσπάθεια να διαστρεβλώσει την ιδέα της Δημιουργίας, επειδή μισεί τον Ιησού και δεν θέλει να λάβει τη λατρεία που Του αναλογεί ως Δημιουργού και Λυτρωτή μας. Το Σάββατο βρίσκεται στο επίκεντρο της Μεγάλης Διαμάχης σχετικά με την αξία του Χριστού να λάβει λατρεία ως Δημιουργός μας. Το μήνυμα του Θεού για τον έσχατο καιρό καλεί όλη την ανθρωπότητα να επιστρέψει στη λατρεία του Χριστού ως Δημιουργού του ουρανού και της γης. Η βάση της λατρείας είναι το γεγονός ότι Εκείνος μάς δημιούργησε.

`Στο πλαίσιο της Αποκ. 14:6-7 διαβάστε Γέν. 2:1-3, Έξ. 20:8-11 και Δευ. 5:12-15. Πώς βλέπουμε στην εντολή του Σαββάτου τη σύνδεση μεταξύ της Δημιουργίας και της Λύτρωσης; `

Το Σάββατο είναι ένα αιώνιο σύμβολο της αφιερωμένης ανάπαυσής μας σε Αυτόν. Είναι ένα ιδιαίτερο σημάδι αφοσίωσης στον Δημιουργό (Ιεζ. 20:12, 20). Αντίθετα από μια αυθαίρετη νομικιστική απαίτηση, αποκαλύπτει ότι η αληθινή ανάπαυση από τη δικαιοσύνη των έργων βρίσκεται σε Αυτόν. Το Σάββατο μιλάει για έναν Θεό που έχει κατορθώσει για εμάς αυτό που δεν θα μπορούσαμε ποτέ εμείς να κάνουμε για τον εαυτό μας.

Η Αγία Γραφή μας καλεί να αναπαυόμαστε στην αγάπη και τη φροντίδα Του κάθε Σάββατο. Το Σάββατο είναι σύμβολο της ανάπαυσης και όχι των έργων, της χάρης και όχι του νομικισμού, της βεβαιότητας και όχι της καταδίκης, της εξάρτησης από Αυτόν και όχι από τον εαυτό μας. Κάθε Σάββατο χαιρόμαστε για την καλοσύνη Του και Τον δοξάζουμε για τη σωτηρία που μπορεί να βρεθεί μόνο στον Χριστό.

Το Σάββατο είναι επίσης ο αιώνιος σύνδεσμος μεταξύ της τελειότητας της Εδέμ στο παρελθόν και της δόξας του Νέου Ουρανού και της Νέας Γης στο μέλλον (Ησ. 65:17, Αποκ. 21:1). Το Σάββατο μας καλεί πίσω στις ρίζες μας. Είναι ένας σύνδεσμος με την οικογένεια της καταγωγής μας. Το Σάββατο τηρείται συνεχώς από τη δημιουργία του κόσμου. Είναι μια αδιάσπαστη σύνδεση πίσω στο χρόνο με τη δημιουργία μας. Μας καθοδηγεί να εστιάσουμε στην ένδοξη αλήθεια ότι είμαστε παιδιά του Θεού. Μας καλεί σε μια οικεία, στενή σχέση μαζί Του.

`ΣΚΕΨΗ: Πώς υποδηλώνεται η εντολή του Σαββάτου στην Αποκ. 14:6-7 και γιατί είναι σημαντική για το μήνυμά των τελευταίων ημερών; (Έξ. 20:8-11).`