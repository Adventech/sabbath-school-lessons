---
title:  Το Πιστο Υπολοιπο Στους Εσχατους Καιρους
date:  30/03/2023
---

Ο Διάβολος βρίσκεται σε πόλεμο με τον Χριστό από την εξέγερσή του στον ουρανό (Αποκ. 12:7). Ο σκοπός του Σατανά τότε και ο σκοπός του τώρα είναι να αποκτήσει τον έλεγχο του σύμπαντος (Ησ. 14:12-14). Το επίκεντρο της προσοχής του κατά τις τελευταίες ημέρες της ιστορίας της γης είναι ο λαός του Θεού. Η Αποκ. 12:17 δηλώνει με έμφαση ότι ο δράκος (ο Σατανάς) «οργίστηκε ενάντια στη γυναίκα (την εκκλησία), και πήγε να κάνει πόλεμο με τους υπόλοιπους από το σπέρμα της». Το πιστό υπόλοιπο του Θεού παραμένει πιστό στον Χριστό, υπάκουο στην αλήθεια Του και πιστό στην αποστολή Του.

`Διαβάστε Αποκ. 12:17. Ποια είναι τα χαρακτηριστικά του πιστού υπόλοιπου του Θεού – της εκκλησίας Του στις έσχατες ημέρες; `

Στην Αποκ. 12:17, ο Σατανάς (ο δράκος) είναι οργισμένος με τη γυναίκα, την εκκλησία του Θεού. Ο Διάβολος είναι έξαλλος με τους πιστούς που τηρούν τις εντολές του Θεού και θα κάνει ό,τι μπορεί για να τους καταστρέψει.

Τελικά, εκδίδει ένα διάταγμα ώστε να μην μπορούν να αγοράσουν ή να πουλήσουν, να φυλακιστούν και να έρθουν αντιμέτωποι με τον θάνατο (Αποκ. 13:14-17). Εφόσον ο Σατανάς δεν μπορεί να καταστρέψει τον Χριστό, θα προσπαθήσει να καταστρέψει το αντικείμενο της βαθύτερης αγάπης Του – την εκκλησία Του. Η τελευταία σύρραξη της Γης δεν επικεντρώνεται στη Μέση Ανατολή και τις διάφορες συγκρούσεις εκεί. Επικεντρώνεται στη διάνοια του λαού του Θεού που είναι διασκορπισμένος σε όλο τον κόσμο. Είναι μια μάχη μεταξύ δύο αντίπαλων δυνάμεων, του Χριστού και του Σατανά. Και πάλι, κανείς δεν μπορεί να κρατήσει ουδέτερη στάση.

Το κεντρικό ερώτημα σε αυτόν τον τελικό πόλεμο είναι: «Ποιος έχει την αφοσίωσή μας; Πού είναι η πίστη μας;» Ο Ουρανός καλεί πιστούς που είναι τόσο γοητευμένοι από την αγάπη του Χριστού,  λυτρωμένοι από τη χάρη Του, αφοσιωμένοι στους σκοπούς Του,  ενδυναμωμένοι από το Πνεύμα Του και τόσο υπάκουοι στις εντολές Του, ώστε είναι πρόθυμοι να έρθουν αντιμέτωποι ακόμη και με τον θάνατο.

Ο κόσμος μας οδεύει προς μια μεγάλη κρίση. Ωστόσο, διαμέσου του Ιησού, η νίκη μας είναι εξασφαλισμένη, αρκεί να παραμείνουμε συνδεδεμένοι μαζί Του με πίστη που οδηγεί στην υπακοή. Όλα εξαρτώνται από τη δική μας επιλογή.

`ΣΚΕΨΗ: Πώς βλέπετε την πραγματικότητα της Αποκ. 12:17 να διαδραματίζεται στη ζωή σας και στη χριστιανική σας εμπειρία; Με ποιους τρόπους βιώνετε τη Μεγάλη Διαμάχη στη ζωή σας;`