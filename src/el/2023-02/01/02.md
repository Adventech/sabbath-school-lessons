---
title:  Η Μαχη Στον Ουρανο
date:  26/03/2023
---

Η Αποκάλυψη 12:παρουσιάζει μια αλληλουχία δραματικών γεγονότων της αιώνιας σύγκρουσης μεταξύ του καλού και του κακού που ξεκίνησε στον ουρανό αλλά θα τελειώσει εδώ στη γη. Μας μεταφέρει στην εναρκτήρια σκηνή της εξέγερσης του Σατανά στον ουρανό, μέχρι τις μοχθηρές επιθέσεις του στον λαό του Θεού τις έσχατες ημέρες.

`Διαβάστε Αποκ. 12:7-9 που περιγράφει αυτή την υπερκόσμια σύγκρουση μεταξύ του καλού και του κακού. Πώς θα μπορούσε να συμβεί κάτι τέτοιο στον ουρανό; Τι υπαινίσσονται αυτά τα εδάφια σχετικά με την ελεύθερη βούληση και επιλογή;`

Η ελευθερία της επιλογής αποτελεί θεμελιώδη αρχή της διακυβέρνησης του Θεού, τόσο στον ουρανό όσο και στη γη. Ο Θεός δεν δημιούργησε ρομπότ, ούτε στον ουρανό ούτε στη γη. Εφόσον είμαστε δημιουργημένοι κατ’ εικόνα Θεού, ως άνθρωποι μπορούμε να κάνουμε ηθικές επιλογές.

Η δύναμη της επιλογής είναι στενά συνδεδεμένη με την ικανότητα να μπορούμε να αγαπάμε. Αν αφαιρέσουμε τη δύναμη της επιλογής, καταστρέφουμε την ικανότητα αυτή, γιατί η αγάπη δεν μπορεί ποτέ να εξαναγκαστεί. Η αγάπη είναι έκφραση της ελεύθερης βούλησης. Κάθε άγγελος στον ουρανό έπρεπε να επιλέξει είτε να ανταποκριθεί στην αγάπη του Θεού είτε να απομακρυνθεί με εγωισμό, αλαζονεία και υπερηφάνεια. Ακριβώς όπως οι άγγελοι ήρθαν αντιμέτωποι με την αγάπη σε μια αιώνια επιλογή, η Αποκάλυψη παρουσιάζει τον καθένα από εμάς αντιμέτωπο με αιώνιες επιλογές στην τελική παγκόσμια διαμάχη.

Ποτέ δεν υπήρξε ουδετερότητα στη Μεγάλη Διαμάχη (Λουκ. 11:23) και δεν θα υπάρξει ούτε στις έσχατες ημέρες. Όπως κάθε άγγελος επέλεξε την πλευρά του Ιησού ή του Εωσφόρου, έτσι και όλη η ανθρωπότητα θα οδηγηθεί στην τελική, αμετάκλητη επιλογή της στο τέλος του κόσμου. Ποιος θα έχει την υποταγή μας, τη λατρεία μας, την υπακοή μας; Αυτό ήταν πάντοτε το ζήτημα της ανθρωπότητας, ωστόσο, η κατάσταση θα είναι ακόμη πιο φλέγουσα στην τελική κρίση της ιστορίας της γης.

Εδώ, όμως,  είναι τα εκπληκτικά νέα: Η Αποκάλυψη 12:περιγράφει τον θρίαμβο του Χριστού στη σύγκρουση, και ότι το μόνο που πρέπει να κάνουμε εμείς, χρησιμοποιώντας την ελεύθερη βούλησή μας, είναι να επιλέξουμε να είμαστε στο πλευρό Του, στην πλευρά του Νικητή. Πόσο σπουδαίο είναι να μπορείς να επιλέξεις μια πλευρά σε μια μάχη που ξέρεις εκ των προτέρων ότι θα είναι η νικήτρια.

`ΣΚΕΨΗ: Σκεφτείτε πόσο ιερή πρέπει να είναι η ελεύθερη βούληση και η ελεύθερη επιλογή για τον Ιησού, ο Οποίος, αν και γνώριζε ότι θα Τον οδηγούσε στο Σταυρό (Β’Τιμ. 1:9), μας έδωσε αυτή τη δυνατότητα ελευθερίας. Πόσο προσεκτικά λοιπόν πρέπει να χρησιμοποιούμε αυτό το ιερό και πανάκριβο  δώρο;`