---
title:  Η Γυναικα Στην Ερημο
date:  29/03/2023
---

`Διαβάστε Αποκ. 12:6 και συγκρίνετε με Αποκ. 12:14-16. Παρατηρήστε προσεκτικά τη χρονική περίοδο, την επίθεση του Σατανά στη «γυναίκα» (την εκκλησία του Θεού) και την πρόνοια του Θεού για τον λαό Του. Σε τι αναφέρονται αυτά τα εδάφια;`

Οι 1260 ημέρες στην Αποκ. 12:6 είναι παράλληλες με τον «καιρόν και καιρούς και μισόν καιρό» στην Αποκ. 12:14. Αυτή η ίδια χρονική προφητεία που περιγράφει την ίδια χρονική περίοδο βρίσκεται στο Δαν. 7:25, στην Αποκ. 11:2-3 και στην Αποκ. 13:5. Επειδή πρόκειται για προφητικά σύμβολα, εφαρμόζουμε σε αυτές τις

προφητείες τον προφητικό χρόνο, δηλαδή ότι μια προφητική ημέρα ισούται με ένα έτος (Αριθ. 14:34 και Ιεζ. 4:4-6). Σχολιάζοντας αυτή την ίδια προφητική χρονική περίοδο στην Αποκ. 11:2, Βιβλική Μέλετη  του Πανεπιστημίου Andrews αναφέρει: «Οι ιστορικοί ερμηνευτές, έχουν κατανοήσει την περίοδο των 1.260 προφητικών ημερών ως 1.260 κυριολεκτικά έτη που καλύπτουν την χρονική περίοδο από το 538 μ.Χ. ως το 1798 μ.Χ.». Μια διεφθαρμένη εκκλησία – μαζί με ένα διεφθαρμένο κράτος – καταπίεζε, καταδίωκε και θανάτωνε τον πιστό λαό του Θεού.

Αυτός ο άγριος, σατανικός διωγμός των χριστιανών που πίστευαν στην Αγία Γραφή ήταν μια επέκταση της Μεγάλης Διαμάχης μεταξύ του καλού και του κακού. Βγαίνοντας από το σκοτάδι του Μεσαίωνα, την εποχή της Μεταρρύθμισης, οι άνθρωποι βρέθηκαν αντιμέτωποι με μια επιλογή. Θα παρέμειναν πιστοί στον Λόγο του Θεού ή θα αποδέχονταν τις διδασκαλίες των ιερέων και των ιεραρχών; Για άλλη μια φορά η αλήθεια θριάμβευσε και ο Θεός είχε έναν λαό που, μπροστά σε έναν πανίσχυρο εχθρό, έμεινε πιστός στον Κύριο.

Υπάρχουν μερικές συναρπαστικές και εξαιρετικά ενθαρρυντικές εκφράσεις της φροντίδας του Θεού σε αυτά τα εδάφια. Στην Αποκ. 12:6 χρησιμοποιείται η έκφραση «η γυναίκα…..έχει ετοιμασμένον τόπο από τον Θεό». Στην Αποκ.12:14 αναφέρεται  ότι η γυναίκα «τρέφεται» στην έρημο και στην Αποκ.12:16 ότι η γη βοήθησε τη γυναίκα. Σε περιόδους σκληρού διωγμού, ο Θεός κάλυπτε τις ανάγκες του λαού Του. Το ίδιο θα κάνει και για το πιστό υπόλοιπο στις έσχατες ημέρες.

`ΣΚΕΨΗ: Περιγράψτε μια περίοδο προσωπικής δοκιμασίας όπου θα μπορούσατε εύκολα να αποθαρρυνθείτε από τις προκλήσεις, αλλά ο Θεός σάς φρόντισε και σας παρείχε καταφύγιο. Πώς σας στήριξε ο Κύριος;`