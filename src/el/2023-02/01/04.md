---
title:  Αποδεχομενοι Τη Νικη Του Χριστου
date:  28/03/2023
---

Όπως απεικονίζεται στην Αγία Γραφή, ο Ιησούς δεν έχασε ποτέ τη μάχη με τον Σατανά. Είναι ο πανίσχυρος νικητής, επί των δυνάμεων του κακού. Δεν αρκεί να πιστεύουμε ότι ο Ιησούς νίκησε τους πειρασμούς του Σατανά. Πρέπει να πιστεύουμε ότι η νίκη του Χριστού είναι και δική μας νίκη.

`Διαβάστε Αποκ. 12:10. Τι ενθάρρυνση λαμβάνουμε από το γεγονός ότι ο κατήγορός μας «ρίχτηκε κάτω»;`

Αν και η μάχη μαίνεται ακόμα στη γη, ο Σατανάς έχει χάσει οριστικά. Αυτό ισχύει όχι μόνο για την τελική νίκη του Χριστού στο αποκορύφωμα της ιστορίας της ανθρωπότητας, αλλά και για τη δική μας μάχη ενάντια στις αρχές και τις δυνάμεις του κακού στην προσωπική μας ζωή. Μερικοί χριστιανοί νιώθουν απογοητευμένοι και ηττημένοι. Ελπίζουν σε νίκη που μπορεί να αφορά κάποια συμπεριφορά ή συνήθειά τους, αλλά ποτέ δεν αντιλαμβάνονται την πραγματικότητα της νίκης του Χριστού για αυτούς στην προσωπική τους ζωή.

`Διαβάστε Αποκ. 12:11. Ποια διαβεβαίωση της νίκης μάς δίνει ο Χριστός σε αυτό το εδάφιο;`

Επτά φορές στα μηνύματα της Αποκάλυψης προς τις επτά εκκλησίες συναντάμε τη φράση «αυτός που νικάει». Στην Αποκ. 12:11 συναντάμε ξανά αυτή την έννοια της νίκης. Η λέξη «νικώ» σημαίνει κατακτώ, επικρατώ, θριαμβεύω. Προσέξτε πώς μπορούμε να γίνουμε νικητές. Στην Αποκάλυψη 12:11 επιβεβαιώνεται ότι αυτό γίνεται με το αίμα του Αρνίου.

Στην Αποκ. 5:6, σε προφητικό όραμα, ο Ιωάννης ατενίζει τον ουρανό και βλέπει «ένα Αρνίο να στέκεται ως σφαγμένο». Η θυσία του Χριστού είναι το επίκεντρο της προσοχής όλου του ουρανού. Δεν υπάρχει τίποτα πιο μεγαλειώδες από τον Σταυρό που να αποδεικνύει την άπειρη και ανεξιχνίαστη αγάπη του Θεού.

Όταν δεχόμαστε με πίστη όσα έκανε ο Χριστός για εμάς, το χρέος μας διαγράφεται και στεκόμαστε τέλειοι ενώπιον του Θεού. Οι αμαρτίες μας συγχωρούνται (Κολ. 1:14, 2:14, Εφεσ. 1:7) και ο «κατήγορος των αδελφών μας ... ρίχτηκε κάτω» (Αποκ. 12:10). Είμαστε λυτρωμένοι, νικητές και σωσμένοι, όχι λόγω των δικών μας πράξεων, αλλά λόγω της νίκης του Χριστού για λογαριασμό μας.