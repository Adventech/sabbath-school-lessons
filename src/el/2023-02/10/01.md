---
title:  Ο Δρομος Που Φαινεται Σωστος Στον Ανθρωπο
date:  27/05/2023
---

Στο πλαίσιο των έσχατων ημερών, ο Ιησούς εξέφρασε μια ισχυρή προειδοποίηση: «Επειδή, θα σηκωθούν ψευδόχριστοι και ψευδοπροφήτες· και θα δείξουν σημεία και τέρατα, για να εξαπατούν, ει δυνατόν, και τους εκλεκτούς» (Μάρ. 13:22). Ποιοι είναι οι εκλεκτοί; Το Ματθ. 24:31 αναφέρει: «Kαι θα αποστείλει τούς αγγέλους Του με δυνατή φωνή σάλπιγγας· και θα συγκεντρώσει τούς εκλεκτούς Του από τους τέσσερις ανέμους, από τις άκρες των ουρανών μέχρι τις άλλες άκρες τους.» Δεν ακούγεται λίγο τρομακτικό; Η πλάνη στις έσχατες ημέρες θα είναι τόσο μεγάλη, ώστε ακόμη και οι πιστοί θα κινδυνεύουν να εξαπατηθούν!

Διαβάστε Αποκ. 12:9. Ποιος εξαπατήθηκε από τον Σατανά; Πώς

`καταλαβαίνουμε αυτά τα λόγια;`

Προφανώς, ο Θεός θα έχει κάποιους πιστούς ανθρώπους στις έσχατες ημέρες, όπως είχε πάντα ανά τους αιώνες. Ωστόσο, η διατύπωση εδώ δείχνει πόσο διαδεδομένη είναι πραγματικά η εξαπάτηση του Σατανά.

`Διαβάστε Παρ. 14:12. Ποια ισχυρή προειδοποίηση παρουσιάζεται εδώ;`

Συχνά λέγεται στους ανθρώπους να ακολουθούν τη συνείδησή τους για να καθορίζουν οι ίδιοι το σωστό ή το λάθος, το καλό ή το κακό ώστε να ζουν ανάλογα. Όμως η Αγία Γραφή λέει ότι όλοι είμαστε αμαρτωλοί και διεφθαρμένοι (Ιερ. 17:9, Ρωμ. 3:9-18). Κατά συνέπεια, εμπιστευόμενοι τα δικά μας συναισθήματα είναι σχεδόν βέβαιο ότι θα κάνουμε λάθος, αργά ή γρήγορα. Πολλά κακά έχουν διαπραχθεί ανά τους αιώνες από ανθρώπους απόλυτα πεπεισμένους για την ορθότητα του σκοπού τους, ακολουθώντας τον δρόμο που τους φάνηκε σωστός.

Εμείς, αντίθετα, πρέπει να βυθιστούμε στον Λόγο του Θεού και, καθώς παραδινόμαστε στο Άγιο Πνεύμα, να αντιληφθούμε την αλήθεια από το ψέμα, το σωστό από το λάθος, το καλό από το κακό. Αν αφεθούμε στις δικές μας δυνάμεις και ικανότητες, μπορούμε να γίνουμε εύκολη λεία στις πλάνες του Σατανά.

`ΣΚΕΨΗ: Σκεφτείτε παραδείγματα ανθρώπων οι οποίοι ενήργησαν με βάση αυτό που οι ίδιοι πίστευαν ότι ήταν σωστό ή ότι ήταν το θέλημα του Θεού, αλλά έπρατταν το κακό. Τι μπορούμε να μάθουμε από αυτά τα τραγικά γεγονότα;`