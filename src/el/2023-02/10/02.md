---
title:  Το Αιωνιο Ψεμα Της Αθανασιας
date:  28/05/2023
---

`Διαβάστε Αποκ. 16:13-14, 18:2, 23. Τι υποδηλώνουν για τον πνευματισμό αυτά τα εδάφια;`

Εκφράσεις όπως «κατοικητήριο δαιμόνων» ή «πνεύματα δαιμόνων» και «γοητεία» υποδηλώνουν δαιμονική δραστηριότητα. Δεν είναι περίεργο που έχουμε προειδοποιηθεί ότι από τις δύο μεγάλες πλάνες των έσχατων ημερών, η μία θα είναι «η αθανασία της ψυχής» (Δείτε Ε. Χουάιτ, Μ.Δ. σελ. 653).

Ακόμα και στον χριστιανικό κόσμο, η ιδέα ότι η ψυχή είναι αθάνατη είναι σχεδόν βασικό χριστιανικό δόγμα. Πολλοί χριστιανοί πιστεύουν ότι, κατά το θάνατο, οι σωσμένοι ανεβαίνουν στον ουρανό και οι μη σωσμένοι κατεβαίνουν στην κόλαση. Τέτοιες ιδέες διδάσκονται συνεχώς από άμβωνες, σε αίθουσες διδασκαλίας και, κυρίως, σε κηδείες.

`Διαβάστε Εκκ. 9:5, Ιώβ 19:25-27, Α’ Θεσ. 4:16-17 και Αποκ.  14:13. Ποιες σαφείς οδηγίες έδωσε ο Θεός στον λαό Του για τη ζωή μετά τον θάνατο; Πού μπορούμε να βρούμε ελπίδα;`

Ένας από τους πυλώνες της βαβυλωνιακής πλάνης είναι η λανθασμένη κατανόηση του θανάτου, η οποία, με επίκεντρο την ιδέα της αθανασίας της ψυχής, προετοιμάζει το έδαφος για την παραπλανητική επιρροή του πνευματισμού. Αν πιστεύουμε ότι οι νεκροί, σε κάποια μορφή, ζουν και μπορεί ακόμη και να είναι σε θέση να επικοινωνούν μαζί μας, τότε ποια προστασία έχουμε από οποιαδήποτε από τις μυριάδες πλάνες που θέτει ο Σατανάς; Αν κάποιο νεκρό αγαπητό μας πρόσωπο εμφανιζόταν ξαφνικά και μας μιλούσε, πόσο εύκολο θα ήταν να ξεγελαστούμε από τις αισθήσεις μας; Αυτό έχει συμβεί στο παρελθόν, συμβαίνει και τώρα και, σίγουρα, καθώς πλησιάζουμε στις έσχατες ημέρες θα συνεχίσει να συμβαίνει. Η μόνη μας προστασία είναι να μείνουμε σταθερά ριζωμένοι σε όσα διδάσκει η Αγία Γραφή και να προσκολληθούμε στην αληθινή διδασκαλία της για τον θάνατο ως ύπνο μέχρι τη δεύτερη έλευση του Ιησού.

`ΣΚΕΨΗ: Ποια παραδείγματα σύγχρονου πνευματισμού υπάρχουν στην κουλτούρα σας σήμερα; Γιατί η σταθερή προσκόλληση στον Λόγο του Θεού είναι η μόνη μας προστασία;`