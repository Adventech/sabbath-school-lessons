---
title:  Φοβηθειτε Τον Θεο
date:  16/04/2023
---

Ο σκοπός της Αποκάλυψης για τη γενιά μας είναι να προετοιμάσει έναν λαό για να είναι έτοιμος για την επικείμενη επιστροφή του Ιησού και να ενωθεί μαζί Του για να δώσει το μήνυμα των εσχάτων ημερών στον κόσμο. Η Αποκάλυψη αποκαλύπτει τα σχέδια του Θεού και ξεσκεπάζει τα σχέδια του Σατανά. Παρουσιάζει την τελική έκκληση του Θεού, το κατεπείγον, αιώνιο και παγκόσμιο μήνυμά Του για όλη την ανθρωπότητα.

`Διαβάστε την επείγουσα έκκληση του Ιωάννη για τον έσχατο καιρό στην Αποκ. 14:7. (Δείτε Γέν. 22:12, Ψαλ. 89:7, Παρ. 2:5, Εκκ. 12:13-14, Εφεσ. 5:21.) Ποιες συγκεκριμένες οδηγίες μας δίνει;`

Η λέξη «φόβος» στην Αποκ. 14:7 χρησιμοποιείται όχι με την έννοια του φόβου του Θεού αλλά με την έννοια του σεβασμού και του δέους. Εκφράζει την απόλυτη πίστη στον Θεό και την πλήρη παράδοση στο θέλημά Του. Πρόκειται για μια νοοτροπία που είναι Θεοκεντρική και όχι εγωκεντρική. Έρχεται σε αντίθεση με τη στάση του Εωσφόρου στο Ησ. 14:13-14 όπου λέει στην καρδιά του: «Θα ανέβω στον ουρανό, θα υψώσω τον θρόνο μου πιο πάνω από τα αστέρια του Θεού· και θα καθήσω επάνω στο βουνό της σύναξης, προς τα μέρη του βορρά· θα ανέβω επάνω στα ύψη των σύννεφων· θα είμαι όμοιος με τον Ύψιστο.»

Απεναντίας, η στάση του Χριστού «ο Οποίος, ενώ υπήρχε σε μορφή Θεού ... ταπείνωσε τον εαυτό Του, γινόμενος υπάκουος μέχρι θανάτου, θανάτου μάλιστα σταυρού» (Φιλιπ. 2:6, 8).

Η ουσία της Μεγάλης Διαμάχης περιστρέφεται γύρω από την υποταγή στον Θεό. Ο Εωσφόρος ήταν εγωκεντρικός. Αρνήθηκε να υποταχθεί σε οποιαδήποτε εξουσία πέρα από τη δική του. Αντί να υποταχθεί σε Εκείνον που βρίσκεται στο θρόνο, ο Εωσφόρος επιθυμούσε να κυβερνήσει από το θρόνο. Με απλά λόγια, το να φοβόμαστε τον Θεό σημαίνει να Τον βάζουμε πρώτο στη σκέψη μας. Σημαίνει να απαρνηθούμε τον εγωκεντρισμό και την υπερηφάνεια μας και να ζήσουμε μια ζωή εξολοκλήρου για Αυτόν.

Προφανώς αυτό είναι σημαντικό γιατί είναι το μήνυμα που φέρνει ο πρώτος άγγελος. Ως εκ τούτου, πρέπει να είμαστε πολύ προσεκτικοί.

`ΣΚΕΨΗ: Ποια είναι η δική σας εμπειρία του φόβου του Θεού; Πώς θα εξηγούσατε σε κάποιον, με θετικό τρόπο, γιατί ο φόβος του Θεού είναι κάτι καλό;`