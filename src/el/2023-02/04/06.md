---
title:  Οι Νικητες Της Αποκαλυψης
date:  20/04/2023
---

«Eδώ είναι η υπομονή των αγίων· εδώ είναι εκείνοι που φυλάττουν τις εντολές τού Θεού και την πίστη τού Iησού» (Αποκ.14:12). Αυτή είναι η απεικόνιση του πιστού λαού του Θεού κατά τις έσχατες ημέρες. Ωστόσο, ο μόνος τρόπος με τον οποίο μπορεί κανείς να τηρήσει τις εντολές του Θεού, είναι διαμέσου της πίστης του Ιησού. Προσέξτε ότι τα εδάφια αυτά δεν μιλάνε για πίστη στον Ιησού, αν και αυτό είναι εξαιρετικά σημαντικό, αλλά για την πίστη του Ιησού, που είναι κάτι περισσότερο. Είναι η ποιότητα της πίστης που επέτρεψε στον Χριστό να νικήσει τους πιο σκληρούς πειρασμούς του Σατανά. Η πίστη είναι ένα δώρο που δίνεται σε κάθε πιστό. Όταν ασκούμε την πίστη που το Άγιο Πνεύμα βάζει στην καρδιά μας, αυτή η πίστη μεγαλώνει. Νικάμε, όχι με τη δύναμη της θέλησής μας αλλά με τη δύναμη του ζωντανού Χριστού που ενεργεί μέσα από εμάς. Νικάμε όχι λόγω αυτού που είμαστε εμείς αλλά λόγω αυτού που είναι Εκείνος.

Μπορούμε να νικήσουμε επειδή Αυτός νίκησε. Μπορούμε να θριαμβεύσουμε ενάντια στους πειρασμούς επειδή Αυτός θριάμβευσε.

`Διαβάστε Εβρ. 4:14-16, και 7:25. Ποιο είναι το μέσο για να είμαστε νικητές και να βιώνουμε μια ζωή με φόβο Θεού και δίνοντας δόξα σ’ Αυτόν;`

Ο Ιησούς, ο Άγιος Υιός του Θεού, έχει νικήσει τις πανουργίες του Διαβόλου. Αντιμετώπισε τους πειρασμούς εμπιστευόμενος τις υποσχέσεις του Θεού, παραδίδοντας τη θέλησή Του στο θέλημα του Πατέρα και εξαρτώμενος από τη δύναμη του Πατέρα. Δείχνοντας εμπιστοσύνη και πίστη σε Αυτόν, μπορούμε κι εμείς να είμαστε νικητές. Ο Ιησούς είναι τα πάντα για εμάς, και τα μηνύματα των τριών αγγέλων αφορούν αποκλειστικά Αυτόν. Το μήνυμα της Αποκάλυψης είναι μήνυμα νίκης, όχι ήττας. Μιλάει για έναν λαό που με τη χάρη Του και τη δύναμή Του οδηγείται στη νίκη.

Στο βιβλίο της Αποκάλυψης υπάρχουν 11 αναφορές σε αυτή τη νίκη. Στο όραμα των επτά εκκλησιών που αντιπροσωπεύουν τη χριστιανική εκκλησία από τον πρώτο αιώνα μέχρι την εποχή μας, υπάρχουν πιστοί σε κάθε γενιά που, όπως λέει ο Ιωάννης, είναι νικητές. Στον έσχατο καιρό, «αυτός που νικάει θα κληρονομήσει τα πάντα…» (Αποκ. 21:7). Αυτό δεν είναι νομικισμός. Είναι νίκη διαμέσου του Ιησού Χριστού, του Οποίου η τέλεια ζωή δικαιοσύνης, και μόνο αυτή, τους δίνει την υπόσχεση της αιώνιας ζωής. Πρόκειται για πίστη στην πράξη. Είναι μεταμορφωτική, ζωοποιός και θαυματουργή χάρη στη ζωή του πιστού.

`ΣΚΕΨΗ: Υπάρχουν πράγματα στη ζωή σας που επιθυμείτε να ξεπεράσετε; Πώς μπορούμε να μετατρέψουμε τις επιθυμίες μας σε πράξη; Με ποια πρακτικά βήματα μπορούμε να γίνουμε νικητές;`