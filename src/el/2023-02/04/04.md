---
title:  Ζωντας Μια Ζωη Με Επικεντρο Τον Θεο
date:  18/04/2023
---

Σε μια εποχή καταναλωτισμού, όπου οι κοσμικές αξίες μάς έχουν κάνει εγωκεντρικούς, η έκκληση του ουρανού είναι να αποστραφούμε από τη δουλεία του εγωκεντρισμού και να θέσουμε τον Θεό στο επίκεντρο της ζωής μας. Για κάποιους, τα χρήματα είναι το κέντρο της ζωής τους. Για άλλους, είναι οι απολαύσεις ή η εξουσία. Για κάποιους άλλους, μπορεί να είναι ο αθλητισμός, η μουσική ή η ψυχαγωγία. Το μήνυμα της Αποκάλυψης είναι ένα ηχηρό κάλεσμα να φοβόμαστε, να σεβόμαστε και να τιμούμε τον Θεό ως το πραγματικό κέντρο της ζωής μας.

`Διαβάστε τα εδάφια Ματθ. 6:33, Κολ. 3:1-2 και Εβρ. 12:1-2. Τι μας λένε αυτές οι περικοπές σχετικά με το να κάνουμε τον Θεό το πραγματικό κέντρο της ζωής μας;`

Το κεντρικό ζήτημα στην Τελική Παγκόσμια Σύρραξη είναι η μάχη που γίνεται στο μυαλό. Στην πραγματικότητα πρόκειται για την υποταγή, την εξουσία και τη δέσμευση στο θέλημα του Θεού.

Η τελική μάχη στη Μεγάλη Διαμάχη είναι μεταξύ του καλού και του κακού για τον έλεγχο των σκέψεών μας. Ο απ. Παύλος μας προτρέπει: «Nα είναι, μάλιστα, σε σας το ίδιο φρόνημα, που ήταν και στον Iησού Xριστό» (Φιλιπ. 2:5). Μιλάει για μια εκούσια πράξη της βούλησης. Ο νους είναι η περιφρούρηση  της ύπαρξής μας. Είναι η πηγή των πράξεών μας. Η επιλογή να έχουμε το νου του Χριστού είναι η επιλογή να επιτρέψουμε στον Ιησού να διαμορφώσει τη σκέψη μας γεμίζοντας το νου μας με τις αξίες της αιωνιότητας. Οι πράξεις μας αποκαλύπτουν τον τρόπο που σκεφτόμαστε. Το να φοβόμαστε τον Θεό σημαίνει να είναι προτεραιότητα στη ζωή μας.

Σκεφτείτε πόσο εύκολο είναι, κατά μία έννοια, να ελέγξετε τις σκέψεις σας, τουλάχιστον όταν έχετε επίγνωση ότι πρέπει να τις ελέγξετε. Συχνά το πρόβλημα είναι ότι αν δεν καταβάλλουμε συνειδητή προσπάθεια να σταθούμε στα σωστά πράγματα, στα «άνω, όχι αυτά που είναι επάνω στη γη», ο αμαρτωλός νους μας, θα τείνει φυσικά προς τα κατώτερα πράγματα, τα πράγματα του κόσμου. Ως εκ τούτου, όπως είπε ο απ. Παύλος, πρέπει να επιλέγουμε σκόπιμα και συνειδητά, χρησιμοποιώντας το ιερό δώρο της ελεύθερης βούλησης, να προσκολλόμαστε στις ουράνιες αξίες.

`ΣΚΕΨΗ: «Tέλος, αδελφοί μου, όσα είναι αληθινά, όσα είναι σεμνά, όσα είναι δίκαια, όσα είναι καθαρά, όσα είναι προσφιλή, όσα έχουν καλή φήμη, αν υπάρχει κάποια αρετή, και αν υπάρχει κάποιος έπαινος, αυτά να συλλογίζεστε» (Φιλιπ. 4:8). Πώς μπορούμε να εφαρμόσουμε αυτήν την προτροπή του απ. Παύλου;`