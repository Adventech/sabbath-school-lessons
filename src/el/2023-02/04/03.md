---
title:  Φοβος Και Υπακοη Στον Θεο
date:  17/04/2023
---

Τι άλλο μας διδάσκει η Αγία Γραφή για το τι σημαίνει να φοβόμαστε τον Θεό;

`Διαβάστε Δευτ. 6:2, Ψαλ. 119:73-74 και Εκκ. 12:13-14. Τι αποκαλύπτουν αυτά τα εδάφια ως αποτέλεσμα του φόβου του Θεού;`

Τα εδάφια αυτά αποκαλύπτουν μια σύνδεση μεταξύ του φόβου του

Θεού και της τήρησης των εντολών Του. Ο φόβος του Θεού είναι μια στάση ευλαβικού σεβασμού που μας οδηγεί στην υπακοή. Η επείγουσα έκκληση του Ουρανού είναι όσοι έχουν σωθεί διαμέσου της χάρης να είναι υπάκουοι στις εντολές του Θεού (Εφεσ. 2:8-10). Η χάρη δεν μας απαλλάσσει από την υπακοή στις εντολές του Θεού. Το ευαγγέλιο μάς απελευθερώνει από την καταδίκη του νόμου, όχι από την ευθύνη μας να τον υπακούμε.

Η χάρη όχι μόνο μας απαλλάσσει από την ενοχή του παρελθόντος,

αλλά μας δίνει και τη δύναμη να ζούμε πλέον μια θεάρεστη ζωή υπακοής. Ο απ. Παύλος δηλώνει ότι «πήραμε χάρη και αποστολή, σε υπακοή πίστης όλων των εθνών» (Ρωμ. 1:5).

Μερικοί άνθρωποι πιστεύουν ότι η σωτηρία κατά χάρη αναιρεί τον νόμο του Θεού ή ελαχιστοποιεί την ανάγκη για υπακοή. Πιστεύουν ότι κάθε συζήτηση σχετικά με υπακοή είναι νομικισμός. Δηλώνουν ότι το μόνο που έχει σημασία είναι ο Ιησούς. Το ερώτημα είναι: Ποιος Ιησούς; Ένας Ιησούς που φτιάχνουμε εμείς οι ίδιοι ή ο Ιησούς της Αγίας Γραφής; Ο Χριστός της Αγίας Γραφής δεν μας καθοδηγεί ποτέ στο να υποβαθμίσουμε τον νόμο Του ο οποίος είναι η αποτύπωση του χαρακτήρα Του. Ποτέ δεν μάς ενθαρρύνει να υποβαθμίσουμε τις διδαχές του Λόγου Του, οι οποίες αποκαλύπτουν με μεγαλύτερη σαφήνεια το Ποιος είναι και ποιο είναι το σχέδιό Του για αυτόν τον κόσμο. Ο Χριστός της Αγίας Γραφής δεν μας παροτρύνει ποτέ να υποβιβάσουμε τη διδασκαλία Του σε τυπολατρείες που δεν είναι ουσιώδεις. Ο Χριστός είναι η ενσάρκωση όλης της δογματικής αλήθειας. Είναι η διδασκαλία που βιώνεται.

Η τελική έκκληση της Αποκάλυψης είναι να δεχθούμε μέσω της πίστης στον Ιησού την πληρότητα όλων όσων Αυτός προσφέρει. Μας καλεί να  φοβόμαστε τον Θεό, κάτι που εκφράζεται με την πίστη στη λυτρωτική Του δύναμη η οποία μας ενδυναμώνει να ζούμε μια θεάρεστη ζωή υπακοής.

`ΣΚΕΨΗ: «Και μη φοβηθείτε εκείνους που θανατώνουν το σώμα, οι οποίοι όμως δεν μπορούν να θανατώσουν την ψυχή· αλλά φοβηθείτε μάλλον αυτόν που μπορεί να απολέσει και την ψυχή και το σώμα μέσα στη γέεννα» (Ματθ. 10:28). Πώς αυτά τα λόγια του Ιησού μάς βοηθούν να καταλάβουμε τι σημαίνει να φοβόμαστε τον Θεό;`