---
title:  Καθε Σπορος Παραγει Σοδεια
date:  06/04/2023
---

Στην Αποκάλυψη 14:υπάρχουν δύο συγκομιδές. Η συγκομιδή του σιταριού αντιπροσωπεύει τους δίκαιους και ο τρύγος της αμπέλου αντιπροσωπεύει τους ασεβείς. Και οι δύο σοδειές είναι πλήρως ώριμες.

`Διαβάστε Αποκ. 14:17-20. Τι σημαίνει η έκφραση «στον  μεγάλο ληνό του θυμού του Θεού»; Δείτε Αποκ. 14:10, 15:1, 16:1.`

«Και ένας άλλος άγγελος βγήκε από το θυσιαστήριο, έχοντας εξουσία πάνω στη φωτιά» (Αποκ. 14:18). Εδώ είναι ο άγγελος που εξουσιάζει τη φωτιά της τελικής κρίσης του Θεού.  Η συγκομιδή ωρίμασε. Η αμαρτία έχει φτάσει στα όριά της. Η αποστασία έχει ξεπεράσει το έλεος του Θεού. Όσο άσχημα κι αν ήταν τα πράγματα, θα γίνουν ακόμη χειρότερα πριν το τέλος του κόσμου. Ένας στοργικός Θεός έχει κάνει ό,τι μπορεί για εμάς, προσφέροντας τον εαυτό Του στο σταυρό ως θυσία για τις αμαρτίες μας. «Επειδή, εκείνον που δεν γνώρισε αμαρτία, Τον έκανε για χάρη μας αμαρτία, για να γίνουμε εμείς δικαιοσύνη του Θεού διαμέσου Αυτού» (Β’Κορ. 5:21, βλ. επίσης Γαλ. 3:13).

Τι άλλο θα μπορούσε να κάνει ο Θεός πέρα από τη σταύρωση; Τι περισσότερο να κάνει η χάρη Του για να λυτρώσει εκείνους που έχουν επανειλημμένα απορρίψει το Άγιο Πνεύμα;

Εδώ είναι το κατεπείγον προφητικό μήνυμα της Αποκ. 14. Κάθε σπόρος πρόκειται να θεριστεί. Το σιτάρι και τα σταφύλια είναι πλήρως ώριμα. Ο λαός του Θεού αποκαλύπτει την εικόνα της χάρης, της συμπόνιας, του ελέους και της αγάπης Του ενώπιον του σύμπαντος. Οι ακόλουθοι του πονηρού αποκαλύπτουν την απληστία, τη λαγνεία, τη ζήλια και το μίσος. Ο χαρακτήρας του Ιησού αποκαλύπτεται στη μία ομάδα και ο χαρακτήρας του Σατανά στην άλλη.

Το σύμπαν θα δει στο λαό του Θεού μια αποκάλυψη δικαιοσύνης που, ίσως, καμία γενιά πριν από αυτήν δεν έχει δει ποτέ. Σε αντίθεση με τη δικαιοσύνη του Χριστού που αποκαλύπτεται στο λαό Του, το σύμπαν θα δει τα ολέθρια αποτελέσματα της αποστασίας εναντίον του Θεού. Η κακία, η αμαρτία και η ανομία θα παρουσιαστούν πλήρως ενώπιον των ανθρώπων και των αγγέλων. Η αντίθεση μεταξύ καλού και κακού, σωστού και λάθους, υπακοής και ανυπακοής, θα είναι εμφανής σε όλο το σύμπαν, τόσο στους ανθρώπους όσο και στους αγγέλους.

`ΣΚΕΨΗ: Πόσο καλά μπορείτε να διακρίνετε την αντίθεση μεταξύ καλού και κακού; Γιατί είναι σημαντικό; (Εβρ. 5:14).`