---
title:  Περαιτερω Μελετη
date:  07/04/2023
---

«Κανόνας τόσο της πνευματικής όσο και της διανοητικής φύσης του ανθρώπου είναι ότι με την παρατήρηση μεταβαλλόμαστε. Σιγά-σιγά το πνεύμα προσαρμόζεται προς το αντικείμενο γύρω από το οποίο συγκεντρώνεται. Τελικά αφομοιώνεται με αυτό που έμαθε να αγαπάει και να εκτιμάει. Αλλά ο άνθρωπος δεν μπορεί ποτέ να υπερβεί τον ιδανικό κανόνα που ο  ίδιος έθεσε ως προς την αγνότητα, τη χρηστότητα και την αλήθεια. Αν στη θέση του προσφιλέστερου ιδανικού του έθεσε το εγώ του, δε θα κατορθώσει ποτέ τίποτε παραπάνω από αυτό. Μόνο η χάρη του Θεού έχει την ικανότητα να εξυψώσει τον άνθρωπο. Αν αφεθεί στον εαυτό του, αναπόφευκτα θα πάρει τον κατήφορο.» Ε. Χουάιτ, Μ.Δ. σελ. 613.

Αθόρυβα, ανεπαίσθητα, σχεδόν απαρατήρητα στην αρχή, ο χαρακτήρας και η προσωπικότητά μας αλλάζουν με βάση τους σπόρους που σπέρνουμε στο μυαλό μας. Αν σπείρουμε καλούς σπόρους, τότε θα παράγουμε καλούς καρπούς. Αν σπείρουμε τους κακούς σπόρους αυτού του κόσμου θα παράγουμε τους καρπούς αυτού του κόσμου στον χαρακτήρα μας. Αν σπείρουμε την αδιαφορία για τον Θεό και για τις πνευματικές αξίες και προτεραιότητες, τότε θα θερίσουμε τους καρπούς της αδιαφορίας: την απάθεια, τον πνευματικό εφησυχασμό και την απογοήτευση στην πνευματική μας ζωή. Κάποιοι γνωρίζοντας ότι μια μέρα θα έρθει ο τελικός διωγμός και το χάραγμα του θηρίου θεωρούν ότι, όταν έρθει, τότε θα επανέλθουν. Δυστυχώς, επιλέγουν έναν πολύ επικίνδυνο δρόμο. Ο Θεός μάς καλεί τώρα, αυτή τη στιγμή, να παραδώσουμε τη ζωή μας σε Αυτόν. Όσο περισσότερο καθυστερεί κανείς να ανταποκριθεί στο Άγιο Πνεύμα, τόσο πιο σκληρή γίνεται η ψυχή του στις προτροπές του Θεού. Επιπλέον, γίνεται πιο επιρρεπής στο να υποκύψει και να πιστέψει στα ψέματα του πονηρού.

**Ερωτησεις για συζητηση**

`1.	 Ποια είναι η σχέση μεταξύ της σωτηρίας και της ανάπτυξης διαμέσου της χάρης στην Αποκ. 14:14-20 και της αρχής της συγκομιδής;`

`2.	 Σκεφτείτε τα στοιχεία που είναι απαραίτητα για την ανάπτυξη των φυτών και συγκρίνετέ τα με την πνευματική μας ανάπτυξη. Ποιες είναι οι ομοιότητες; Τί μπορούμε να μάθουμε από τον τρόπο ανάπτυξης των φυτών που μπορούμε να εφαρμόσουμε στη ζωή μας;`

`3.	 Υπάρχει διαφορά μεταξύ της θεόσταλτης ικανότητάς μας να επιλέγουμε και της δύναμης της θέλησης; Γιατί η κατανόηση αυτής της διαφοράς είναι σημαντική για τον αναπτυσσόμενο χριστιανό;`

`4.	 Γιατί ο τίτλος «Υιός του Ανθρώπου» αποτελεί ενθάρρυνση την ώρα της κρίσης, καθώς αναμένουμε τη δεύτερη έλευση του Χριστού; Γιατί είναι παρήγορο να συνειδητοποιούμε ότι είναι στον ουρανό και μας εκπροσωπεί στην κρίση;`