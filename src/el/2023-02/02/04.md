---
title:  Η Ουρανια Κριση
date:  04/04/2023
---

`Διαβάστε Αποκ. 14:14 και Πράξ.1:9-11. Ποιες ομοιότητες ανακαλύπτετε;`

Ο Ιωάννης δηλώνει: «Και είδα, και ξάφνου, μια λευκή νεφέλη, και επάνω στη νεφέλη καθόταν κάποιος όμοιος με υιόν ανθρώπου» (Αποκ. 14:14). Όταν ο Ιησούς αναλήφθηκε στον ουρανό, ο Λουκάς καταγράφει στις Πράξ.1:9 ότι ενώ οι μαθητές στέκονταν και ατένιζαν τον ουρανό, «αναλήφθηκε, και από κάτω Του μια νεφέλη Τον πήρε από τα μάτια τους». Ο Ιησούς αναλήφθηκε με ένα σύννεφο αγγέλων και θα επιστρέψει με ένα σύννεφο αγγέλων. Οι άγγελοι δήλωσαν τότε στους έκπληκτους μαθητές: «Αυτός ο Ιησούς, που αναλήφθηκε από σας στον ουρανό, θάρθει έτσι, με τον ίδιο τρόπο που Τον είδατε να πορεύεται στον ουρανό» (Πράξ. 1:11). Υπάρχει μια Θεϊκή αλήθεια ενσωματωμένη σε αυτό το εδάφιο που μπορεί να μην είναι προφανής. «Αυτός ο Ιησούς», ο Υιός του ανθρώπου, Αυτός που περπάτησε στους σκονισμένους δρόμους της Ναζαρέτ, Αυτός που υπηρέτησε στους πολυσύχναστους δρόμους της Ιερουσαλήμ, Αυτός που  θεράπευσε τους αρρώστους στα χωριά του Ισραήλ και κήρυξε στις χορταριασμένες πλαγιές της Γαλιλαίας, Αυτός ο ίδιος Ιησούς έρχεται ξανά.

Υιός του ανθρώπου, επίσης, αναφέρεται υπό το πρίσμα της κρίσης στο Δανιήλ 7.

`Διαβάστε Δανιήλ 7:9-10, 13, 14. Γιατί ο Δανιήλ αποκάλεσε τον Ιησού «Υιό του ανθρώπου» σε κάτι τόσο σοβαρό όπως η κρίση; Με βάση όσα έχουμε ήδη εξετάσει, γιατί θα πρέπει να μας παρηγορεί το γεγονός ότι ο «Υιός του ανθρώπου» είναι τόσο κεντρικός στην κρίση;`

Στο Δαν. 7:9-10, ο Δανιήλ βλέπει την ουράνια αυλή με χίλιες χιλιάδες και μύριες μυριάδες ουράνια όντα συγκεντρωμένα γύρω από τον θρόνο. Η κρίση έχει οριστεί, και τα βιβλία -τα ουράνια αρχεία της ζωής μας- ανοίγουν ενώπιον του σύμπαντος. Στο Δαν. 7:13-14, ο Υιός του ανθρώπου πλησιάζει τον Παλαιό των Ημερών, τον Θεό Πατέρα, και λαμβάνει την αιώνια βασιλεία Του. Η κρίση αποκαλύπτει ενώπιον ολόκληρου του σύμπαντος ότι ο Πατέρας, ο Υιός και το Άγιο Πνεύμα έκαναν ό,τι ήταν δυνατόν για να σώσουν όλη την ανθρωπότητα. Αυτή η κρίση δικαιώνει όχι μόνο τους αγίους αλλά και τον ίδιο τον χαρακτήρα του Θεού απέναντι στις ψευδείς κατηγορίες του Σατανά (Ιώβ 1-2, Ψαλ. 51:1-4).

`ΣΚΕΨΗ: Σκεφτείτε το γεγονός ότι ολόκληρη η ζωή μας θα τεθεί υπό διερεύνηση ενώπιον του Θεού. Ποια, λοιπόν, είναι η μόνη μας ελπίδα όταν συμβεί αυτό; (Ρωμαίους 8:1)`