---
title:  Το Στεμμα Του Νικητη
date:  05/04/2023
---

Ο Ιωάννης περιγράφει τον Ιησού ως «Υιόν ανθρώπου, έχοντας επάνω στο κεφάλι του χρυσό στεφάνι, και στο χέρι του κοφτερό δρεπάνι» (Αποκ. 14:14). Πρόκειται για το στέμμα του νικητή. Όταν ένας αθλητής κέρδιζε έναν σημαντικό αγώνα, του έδιναν ένα στεφάνι τιμής, δόξας και νίκης.

Ο Ιησούς υπέμεινε κάποτε ένα ακάνθινο στεφάνι, σύμβολο ντροπής και χλευασμού. Περιφρονήθηκε και απορρίφθηκε από τους ανθρώπους. Τον ταπείνωσαν και Τον εξευτέλισαν. Τώρα όμως φοράει το στεφάνι της δόξας και έρχεται ξανά, αλλά αυτή τη φορά ως Βασιλιάς των βασιλιάδων και Κύριος των κυρίων.

`Διαβάστε Αποκ.14:15 και Μάρ. 4:26-29. Ποιες ομοιότητες βλέπετε μεταξύ αυτών των εδαφίων; Σε τι αναφέρονται;`

Ο άγγελος έρχεται από την παρουσία του Θεού στη δόξα του ναού

και Του λέει: «Ήρθε η ώρα. Η σοδειά είναι πλήρως ώριμη. Πήγαινε να παραλάβεις τα παιδιά Σου και να τα φέρεις στην ουράνια κατοικία τους».

Ο Ιησούς χρησιμοποιεί επανειλημμένα στην Καινή Διαθήκη εικόνες από τη γεωργία. Σε περισσότερες από μία περιπτώσεις χρησιμοποιεί τον συμβολισμό της συγκομιδής που είναι έτοιμη για θερισμό, απεικονίζοντας την ανάπτυξη του σπόρου του ευαγγελίου στη ζωή του λαού Του.

«Η βλάστηση του σπόρου απεικονίζει το ξεκίνημα της πνευματικής ζωής, και η ανάπτυξη του φυτού είναι μια όμορφη εικόνα της χριστιανικής ανάπτυξης. Το φυτό θα αναπτυχθεί ή θα πεθάνει. Όπως η αύξησή του είναι σιωπηλή, ανεπαίσθητη αλλά αδιάκοπη, το ίδιο και η ανάπτυξη της χριστιανικής ζωής. Σε κάθε στάδιο της ανάπτυξης η ζωή μπορεί να είναι τέλεια. Αν ο σκοπός του Θεού για μας εκπληρώνεται, θα υπάρχει συνεχής πρόοδος. Ο αγιασμός είναι έργο μιας ολόκληρης ζωής. Καθώς οι ευκαιρίες πολλαπλασιάζονται, η πείρα μας πλουτίζεται και η γνώση μας αυξάνεται.» Λ.Ζ. σελ.39-40

Η ωρίμανση του σπόρου αντιπροσωπεύει όλους εκείνους που μεταμορφώνονται από τη χάρη, παρακινούνται από την αγάπη και ζουν υπάκουη ζωή προς δόξα του ονόματος του Χριστού. Η καρδιά τους είναι ένα με την καρδιά του Ιησού, και το μόνο που θέλουν είναι αυτό που θέλει Εκείνος.

`ΣΚΕΨΗ: Πώς αντιλαμβάνεστε τη δήλωση της Ε. Χουάιτ ότι «Σε κάθε στάδιο της ανάπτυξης, η ζωή μπορεί να είναι τέλεια»; Τι σημαίνει αυτό, ειδικά όταν μπορούμε να δούμε τα ελαττώματα του χαρακτήρα μας σήμερα;`