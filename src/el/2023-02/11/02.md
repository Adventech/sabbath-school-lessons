---
title:  Υπερκοσμια Διαμαχη
date:  04/06/2023
---

`Διαβάστε Ματθ. 27:45-50. Τι μας διδάσκουν αυτά τα εδάφια για το τι βίωσε ο Χριστός στο σταυρό; Τι εννοούσε ο Ιησούς όταν ρώτησε τον Θεό γιατί Τον είχε εγκαταλείψει;  Πώς μας βοηθάει αυτή η σκηνή να καταλάβουμε τι σημαίνει να έχουμε την πίστη του Ιησού;`

Κρεμασμένος στο σταυρό, τυλιγμένος στο σκοτάδι, αποκομμένος από την αίσθηση της αγάπης του Πατέρα Του και φέροντας την ενοχή, τη ντροπή και την καταδίκη των αμαρτιών του κόσμου, ο Ιησούς εξαρτιόταν από τη σχέση που είχε με τον Πατέρα σε όλη τη διάρκεια της ζωής Του. Μέσα από μια ζωή πλήρους εξάρτησης από τον Πατέρα ακόμη και στις καλές στιγμές, ο Ιησούς είχε προετοιμαστεί για τις χειρότερες στιγμές, ακόμη και για τον Σταυρό. Ο Σωτήρας είχε εμπιστοσύνη, ακόμη κι όταν όλα γύρω Του ήταν τόσο αναμφίβολα. Ο Ιησούς δεν υπέκυψε και ας φαινόταν ότι ο Θεός Τον είχε εγκαταλείψει.

«Μέσα στο φοβερό σκοτάδι, φαινομενικά εγκαταλελειμμένος από τον Θεό, ο Χριστός είχε αδειάσει τα τελευταία υπολείμματα από το ποτήρι της ανθρώπινης θλίψης. Εκείνες τις φοβερές ώρες είχε βασιστεί στις αποδείξεις της αποδοχής του Πατέρα Του η οποία Του είχε δοθεί προηγουμένως… Με την πίστη, ο Χριστός βγήκε νικητής» Ε. Χουάιτ, Christ Triumphant, p. 277

Η πίστη του Ιησού είναι μια πίστη τόσο βαθιά, τόσο εμπιστευτική, τόσο αφοσιωμένη, που όλοι οι δαίμονες και όλες οι δοκιμασίες δεν μπορούν να την κλονίσουν. Είναι μια πίστη που εμπιστεύεται όταν δεν μπορεί να δει, που πιστεύει όταν δεν μπορεί να καταλάβει, που κρατιέται όταν δεν υπάρχει κάτι για να κρατηθεί. Αυτή η πίστη του Ιησού είναι ένα δώρο που λαμβάνουμε με πίστη και θα μας στηρίξει μέσα στην κρίση που έρχεται. Είναι η πίστη του Ιησού που κατοικεί στην καρδιά μας και μας επιτρέπει να λατρεύουμε τον Χριστό ως Υπέρτατο και να υπομένουμε σταθερά όταν επιβληθεί το χάραγμα του θηρίου της Αποκάλυψης.

Και όμως, δεν είναι κάτι που εμφανίζεται ξαφνικά από το πουθενά. Ο λαός του Θεού μαθαίνει να ζει με πίστη μέρα με τη μέρα. Δεν έχει σημασία αν είναι εύκολες ή δύσκολες καταστάσεις, αν ο Θεός είναι κοντά ή αν μοιάζει απόμακρος. «Ο δίκαιος διαμέσου της πίστης, θα ζήσει» (Γαλ. 3:11, Αββ. 2:4). Ο καιρός για προετοιμασία είναι τώρα. Κάθε δοκιμασία με την οποία ερχόμαστε αντιμέτωποι, αν την υπομείνουμε με πίστη, μπορεί να αποδώσει πολύτιμους καρπούς στη ζωή μας.

`ΣΚΕΨΗ: Σκεφτείτε μια φορά που τα πάντα φαινόταν να καταρρέουν γύρω σας και το μόνο που είχατε ήταν η πίστη σας. Πώς τα καταφέρατε; Τι διδαχθήκατε; Τί βιώσατε που θα μπορούσε να βοηθήσει άλλους που περνούν κάτι παρόμοιο;`