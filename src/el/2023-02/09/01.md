---
title:  Δυο Αντιθετα Συστηματα
date:  20/05/2023
---

`Διαβάστε Αποκ. 12:17 και Αποκ. 17:14. Πώς περιγράφεται η εκκλησία του Θεού και ποια είναι η αντίδραση του Σατανά;`

Ανά τους αιώνες, ο Θεός είχε πάντα έναν λαό που ήταν πιστός σε Αυτόν. Η Αποκ. 12:17 τον περιγράφει ως εκείνους που τηρούν τις εντολές του Θεού, ενώ η Αποκ. 17:14 ως κλητούς, εκλεκτούς και πιστούς.

`Διαβάστε Αποκ. 14:8 και 17:1-2. Ποια σοβαρή ανακοίνωση κάνει ο άγγελος και τι έκανε η Βαβυλώνα για να δικαιολογήσει μια τέτοια ανακοίνωση;`

Όταν ο Ιωάννης, στα τέλη του 1ου αιώνα κατέγραψε τα μηνύματα στο βιβλίο της Αποκάλυψης, η κυριολεκτική πόλη της Βαβυλώνας είχε ήδη καταστραφεί αρκετούς αιώνες πριν.

Στην Αποκάλυψη, η αρχαία πόλη της Βαβυλώνας θεωρείται ως τύπος ή σύμβολο της Βαβυλώνας του έσχατου καιρού. Στις προφητείες της Αποκάλυψης, η Βαβυλώνα αντιπροσωπεύει ένα ψευδές θρησκευτικό σύστημα που θα έχει παρόμοια χαρακτηριστικά με τη Βαβυλώνα της Παλαιάς Διαθήκης. Οι αρχές που καθοδηγούσαν την αρχαία Βαβυλώνα θα αποτελέσουν τη βασική δομή της σύγχρονης, πνευματικής Βαβυλώνας.

Στην Αποκ. 17:1-6, μια γυναίκα ντυμένη με πορφύρα και κόκκινο προχωρά μέσα στο χρόνο και την ιστορία της γης και ιππεύει ένα θηρίο με κόκκινο χρώμα. Η Αγία Γραφή την αποκαλεί πόρνη. Έχει εγκαταλείψει την αγάπη του Ιησού Χριστού. Ο απ. Ιωάννης μας δίνει μια παραστατική απεικόνιση ενός θρησκευτικού συστήματος που αποστάτησε και έχει ισχυρή επιρροή στον κόσμο. Κοιτάξτε τη διατύπωση: Αυτή ήταν η δύναμη «μαζί με την οποία πόρνευσαν οι βασιλιάδες της γης, και μέθυσαν αυτοί που κατοικούν στη γη από το κρασί της πορνείας της» (Αποκ. 17:2). Μέθυσαν; Αυτή η λέξη έχει πάντα αρνητική έννοια στην Αγία Γραφή. Πόρνευσαν; Η συγκεκριμένη λέξη συμβολίζει  τις λανθασμένες διδασκαλίες και πρακτικές και το ψευδές δόγμα.

`ΣΚΕΨΗ: Τόσο οι ηγέτες όσο και οι απλοί άνθρωποι έχουν επηρεαστεί αρνητικά από αυτή τη δύναμη. Ποια είναι η μόνη μας προστασία; Διαβάστε Εφεσ. 6:10-18.`