---
title:  Το Κρασι Της Οργης
date:  21/05/2023
---

`Διαβάστε Αποκ. 17:1-2, 15 και Αποκ. 18:1-4. Πόσο εκτεταμένη είναι η επιρροή της Βαβυλώνας;`

Tο κίβδηλο εκκλησιαστικό σύστημα έχει διεθνή εμβέλεια και επηρεάζει ανθρώπους σε όλο τον κόσμο με τις πλάνες του. Ο Σατανάς είναι εξοργισμένος που το αιώνιο ευαγγέλιο της βασιλείας θα κηρυχθεί «σε κάθε έθνος, και φυλή, και γλώσσα και λαό» και «σε ολόκληρη την οικουμένη» (Αποκ. 14:6 και Ματθ. 24:14). Έτσι, χρησιμοποιεί κάθε δυνατή πλάνη για να αιχμαλωτίσει «αυτούς που κατοικούν στη γη» (Αποκ. 17:2).

Η Αποκ. 17:2 συνεχίζει την εξήγηση του μυστηρίου της Βαβυλώνας της Μεγάλης, δηλώνοντας ότι έχει πορνεύσει με τους βασιλιάδες της γης. Τι είναι η πορνεία; Είναι μια παράνομη ένωση. Στο κίβδηλο εκκλησιαστικό σύστημα είναι η ένωση της εκκλησίας με το κράτος. Στο αληθινό εκκλησιαστικό σύστημα, η εκκλησία ενώνεται με τον Ιησού Χριστό. Η κίβδηλη εκκλησία προσβλέπει στους πολιτικούς ηγέτες της γης για δύναμη και εξουσία. Αναζητά το κράτος για να επιβάλει τα διατάγματά της. Αντί να αντλεί τη δύναμή της από τον Ιησού ως την αληθινή κεφαλή της, προσβλέπει στο κράτος για υποστήριξη.

Η Αποκ. 17:2 συνεχίζει τη δραματική απεικόνιση: «και μέθυσαν αυτοί που κατοικούν στη γη από το κρασί τής πορνείας της.» Ο συμβολισμός του καθαρού χυμού του σταφυλιού χρησιμοποιείται σε όλη την Καινή Διαθήκη για να αναπαραστήσει το αμόλυντο, καθαρό αίμα του Χριστού που χύθηκε στο σταυρό για τη σωτηρία μας (Ματθ. 26:27-29). Στο Λουκ. 22:20 ο Ιησούς λέει: «Τούτο το ποτήρι είναι η καινούργια διαθήκη με βάση το αίμα Μου.» Όταν το αγνό, νέο κρασί του ευαγγελίου διαστρεβλώνεται και οι διδασκαλίες του Λόγου του Θεού αντικαθίστανται από τις διδασκαλίες των θρησκευτικών ηγετών, γίνεται κρασί της Βαβυλώνας (Ματθ. 15:9).

Προσέξτε, επίσης, ότι ο Θεός καλεί το λαό Του έξω από τη Βαβυλώνα. Με άλλα λόγια, ανεξάρτητα από το πόσο διεφθαρμένο και κακό είναι το σύστημα, η εμβέλειά του είναι τόσο μεγάλη ώστε να περικλείει, τουλάχιστον για ένα ορισμένο χρονικό διάστημα, τους πιστούς Του, «τον λαό Μου» (Αποκ. 18:4), όπως τους αποκαλεί. Ωστόσο, έρχεται ο καιρός που ο Θεός θα τους καλέσει να βγουν από αυτό το διεφθαρμένο και πονηρό σύστημα, το οποίο πρόκειται να πέσει εξαιτίας της διεφθαρμένης και πονηρής φύσης του, αυτό το «κατοικητήριο δαιμόνων» και η «φυλακή για κάθε ακάθαρτο και μισητό όρνεο» (Αποκ. 18:2).

`ΣΚΕΨΗ: Ποιος είναι ο ρόλος εκείνων που διακηρύσσουν τα μηνύματα των τριών αγγέλων ώστε να τους χρησιμοποιήσει ο  Θεός να καλέσουν τον λαό Του έξω από τη Βαβυλώνα;`