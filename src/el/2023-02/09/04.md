---
title:  Ενα Καλεσμα Για Δεσμευση
date:  23/05/2023
---

Η έκκληση της Αποκάλυψης είναι μια κατεπείγουσα κλήση για δέσμευση, η οποία συνοψίζεται στο συμβολισμό των δύο γυναικών. Αν και κατά καιρούς θα φαίνεται ότι ο λαός του Θεού θα ηττηθεί σε αυτή την παγκόσμια διαμάχη μεταξύ αλήθειας και πλάνης, ο Θεός υπόσχεται ότι η εκκλησία Του στο τέλος θα θριαμβεύσει.

`Συγκρίνετε Ματθ. 16:18 και Αποκ. 17:14. Ποια υπόσχεση έδωσε ο Ιησούς στους μαθητές Του σχετικά με την εκκλησία Του;`

Ο Χριστός είναι το στέρεο θεμέλιο πάνω στο οποίο είναι χτισμένη η εκκλησία Του. Η εκκλησία Του βασίζεται στις διδασκαλίες του Λόγου Του και καθοδηγείται από το Πνεύμα Του. Αντίθετα, η Βαβυλώνα, όπως είδαμε, έχει τις ρίζες της σε ανθρώπινες διδασκαλίες και παραδόσεις. Οποιοσδήποτε θρησκευτικός ηγέτης που αντικαθιστά ανθρώπινες απόψεις ή παραδόσεις στη θέση ή πάνω από το αποκαλυμμένο θέλημα του Θεού στην Αγία  Γραφή, καλλιεργεί τη βαβυλωνιακή σύγχυση.

Στις ημέρες της αρχαίας Βαβυλώνας, η εκκλησία και το κράτος ήταν ένα. Όταν ο βασιλιάς Ναβουχοδονόσορας καθόταν στο ναό του στο βασιλικό του θρόνο, υποτίθεται ότι μιλούσε εκ μέρους των θεών. Σε μια περίπτωση, ως πράξη περιφρόνησης του αληθινού Θεού, ο βασιλιάς της Βαβυλώνας πέρασε ένα καθολικό διάταγμα που επέβαλε τη λατρεία του και διέταξε όλους τους υπηκόους του να υποκλιθούν στο διάταγμά του, ένας ισχυρός συμβολισμός της κατάστασης που θα αντιμετωπίσει ο πιστός λαός του Θεού, που αρνείται να λατρέψει την κίβδηλη εικόνα στις έσχατες ημέρες (Δαν. 3).

Στις τελευταίες ημέρες της ιστορίας της γης, θα αναδυθεί ένα θρησκευτικοπολιτικό σύστημα, η πνευματική Βαβυλώνα, με έναν πνευματικό ηγέτη που θα ισχυρίζεται ότι μιλάει ως Θεός. Ο λόγος του θα δηλωθεί ότι είναι ο ίδιος ο λόγος του Θεού και οι εντολές του οι εντολές του Θεού. Κατά τη διάρκεια των αιώνων, οι Ρωμαίοι ποντίφικες δήλωναν ότι αντικαθιστούν τον Θεό επάνω στη γη. Στην εγκύκλιό του στις 20 Ιουνίου 1894, ο Πάπας Λέων ΙΓ’ δήλωσε: «Κατέχουμε σε αυτή τη γη τη θέση του Παντοδύναμου Θεού.» Το εκκλησιαστικό λεξικό Ferraris προσθέτει: «Ο Πάπας έχει τόσο μεγάλη αξιοπρέπεια και είναι τόσο εξυψωμένος που δεν είναι ένας απλός άνθρωπος, αλλά σαν να είναι Θεός και ο αντιπρόσωπος του Θεού.» Ο απ. Παύλος προσθέτει αυτά τα λόγια που εκθέτουν αυτή την εξουσία: «αυτός που θα αντιτάσσεται και θα υπερυψώνει τον εαυτό του ενάντια σε κάθε έναν που λέγεται Θεός ή σέβασμα, ώστε να καθήσει στον ναό τού Θεού ως Θεός, αποδεικνύοντας τον εαυτό του ότι είναι Θεός» (Β’Θεσ. 2:4).

`ΣΚΕΨΗ: Έχουμε ήδη δει ότι ο Θεός έχει πιστούς ανθρώπους στη Βαβυλώνα. Γιατί πρέπει να είμαστε προσεκτικοί όταν μιλάμε για αυτήν και να μην κρίνουμε τους ανθρώπους ως άτομα, σε αντίθεση με το ίδιο το σύστημα;`