---
title:  Ο Δημιουργος Σταυρωνεται
date:  11/05/2023
---

Όσο κι αν θαυμάζουμε και λατρεύουμε τον Κύριο ως Δημιουργό μας, υπάρχει κάτι περισσότερο. Ο Δημιουργός Θεός μας είναι επίσης ο Λυτρωτής Θεός μας. Ο Θεός που είπε: «Ας κάνουμε άνθρωπο σύμφωνα με τη δική Μας εικόνα, σύμφωνα με τη δική Μας ομοίωσή» (Γέν. 1:26), είναι ο Ίδιος που, πάνω στο σταυρό, φώναξε, «Θεέ μου, Θεέ μου, γιατί με εγκατέλειψες;» (Ματθ. 27:46). Πώς λοιπόν, να μην φοβόμαστε τον Θεό ή, ακόμη καλύτερα, να μην Τον δοξάζουμε και να μην Τον λατρεύουμε;

Πώς μπορούμε εμείς, ως αμαρτωλοί άνθρωποι, να ανταποκριθούμε επαρκώς σε μια τόσο καταπληκτική αλήθεια όπως αυτή; Τι θα μπορούσαμε ενδεχομένως να κάνουμε; Στο μήνυμα του πρώτου αγγέλου μας γίνεται η προτροπή: «Φοβηθείτε τον Θεό, και δώστε δόξα σ’ Αυτόν, επειδή ήρθε η ώρα τής κρίσης Του· και προσκυνήστε Αυτόν ο Οποίος δημιούργησε τον ουρανό και τη γη και τη θάλασσα και τις πηγές των νερών» (Αποκ. 14:7).

`Διαβάστε Ιωάν.19:16-30, τη διήγηση του Ιωάννη για τον Ιησού στο σταυρό και σκεφτείτε τα εδάφια της Αγίας Γραφής που εξετάσαμε σχετικά με τον Ιησού ως Δημιουργό, ως Εκείνον από τον Οποίο «κτίστηκαν τα πάντα, αυτά που είναι μέσα στους ουρανούς και αυτά που είναι επάνω στη γη, τα ορατά και τα αόρατα, είτε θρόνοι είτε κυριότητες είτε αρχές είτε εξουσίες, τα πάντα κτίστηκαν διαμέσου Αυτού και γι’ Αυτόν» (Κολ. 1:16). Πώς πρέπει να ανταποκριθούμε σε αυτή την εκπληκτική έκφραση της αγάπης του Θεού;`

Το μήνυμα του πρώτου αγγέλου για την προσκύνηση και την λατρεία του Δημιουργού ήρθε μετά το σταυρό, αφού είχε γίνει γνωστό στο σύμπαν που παρακολουθούσε και στους ακόλουθους του Χριστού ότι Αυτός που «δημιούργησε τον ουρανό και τη γη και τη θάλασσα και τις πηγές των υδάτων» είναι ο Ίδιος που, αν και Θεός, πήρε «μορφή δούλου, αφού έγινε όμοιος με τους ανθρώπους· και, καθώς  βρέθηκε κατά το σχήμα ως άνθρωπος, ταπείνωσε τον Εαυτό Του, γινόμενος υπάκουος μέχρι θανάτου, θανάτου μάλιστα σταυρού» (Φιλιπ. 2:7-8).

Και όταν, μπροστά σε αυτό το εκπληκτικό γεγονός, όλος ο ουρανός λατρεύει επάξια τον Δημιουργό και Λυτρωτή μας, πόσο μάλλον εμείς που λυτρωθήκαμε με το αίμα Του;

`ΣΚΕΨΗ: Γιατί είναι τόσο αιρετική η ιδέα, υπό το φως του Σταυρού, ότι οι αμαρτωλοί άνθρωποι μπορούν να προσθέσουν κάτι σε αυτό που έκανε ο Χριστός στο σταυρό; Ποιο από τα έργα μας θα μπορούσε να προσθέσει σε αυτό που ο Δημιουργός έχει ήδη κάνει για εμάς;`

Παρασκευή 12 Μαίου			          Δύση ηλίου: 20:25’

ΠΕΡΑΙΤΕΡΩ ΜΕΛΕΤΗ

Η λατρεία του Θεού είναι κεντρικό θέμα στην Αγία Γραφή και αποτελούσε πάντοτε σημείο διαμάχης για τους ανθρώπους και το λαό του Θεού. Σε όλη την Παλαιά Διαθήκη οι προφήτες επέπλητταν τον λαό του Θεού επειδή λάτρευε άλλους θεούς ή επειδή λάτρευε τον Κύριο χρησιμοποιώντας τις λατρευτικές πρακτικές των ειδωλολατρών. Η σύγκρουση μεταξύ της λατρείας του Θεού και της λατρείας άλλων θεών βρίσκεται στο κέντρο της παγκόσμιας σύρραξης και συνοδεύεται από την περιφρόνηση του νόμου του Θεού.

«Η λατρεία αφορά την πιο θεμελιώδη πτυχή της ανθρώπινης ύπαρξης, καθώς έχει να κάνει με το τι πρέπει να κάνει ο άνθρωπος ως ζωντανό πλάσμα όταν έρχεται αντιμέτωπος με την παρουσία του Δημιουργού…  Μόνο όσοι είναι ζωντανοί μπορούν να λατρεύουν τον Κύριο· οι νεκροί δεν μπορούν να Τον υμνούν και να Τον λατρεύουν… Εκείνος που μας δημιούργησε μας καλεί να παραδώσουμε τη ζωή μας στην λατρεία, προκειμένου να μας τη δώσει πίσω εμπλουτισμένη για να χρησιμοποιηθεί προς όφελος των άλλων. Η λατρεία έχει να κάνει με την ίδια τη φύση και τον σκοπό της ύπαρξής μας και με την ανάγκη να έχουμε ένα κέντρο έξω από τον εαυτό μας το οποίο να μας απελευθερώνει από τον εγωισμό. Το να μη λατρεύουμε τον Θεό σημαίνει ότι χάνουμε τον λόγο της ύπαρξής μας· σημαίνει ότι υπάρχουμε σε κατάσταση αποπροσανατολισμού και επομένως πεθαίνουμε, οδεύοντας προς την πλήρη εξαφάνιση, επειδή είμαστε αποσυνδεδεμένοι από την ίδια την Πηγή της ζωής.» Ángel Manuel Rodríguez,“The Closing of the Cosmic Conflict: Role of the Three Angels’ Messages,” unpublished manuscript, p. 42.

ΕΡΩΤHΣΕΙΣ ΓΙΑ ΣΥΖHΤΗΣΗ:

1.	 Γιατί, σε έναν έκπτωτο κόσμο, δεν αρκεί μόνο το ότι δημιουργηθήκαμε από τον Θεό, αλλά χρειαζόμαστε και την υπόσχεση της λύτρωσης;

2.	Σκεφτείτε κάποια εμπειρία σας κατά την οποία είδατε αδιαμφισβήτητα τη δύναμη του Θεού να ενεργεί στη ζωή σας. Αναλογιστείτε το γεγονός ότι αυτός είναι ο Θεός που δημιούργησε ολόκληρο το σύμπαν! Και αυτός ο Θεός σας αγαπάει τόσο ώστε να ενδιαφέρεται για τη ζωή σας. Γιατί αυτή η πραγματικότητα θα πρέπει να φέρνει παρηγοριά, αλλά και ταπείνωση;

3.	Αν η εξέλιξη ήταν αληθινή, σκεφτείτε πώς θα καλούμασταν να λατρέψουμε έναν Δημιουργό που χρησιμοποίησε δισεκατομμύρια χρόνια θανάτου, βίας, καταστροφής, πόνου και μαζικής εξαφάνισης για να μας δημιουργήσει, ενώ ταυτόχρονα μας δίνει μια εντελώς διαφορετική ιστορία στη Γένεση για το πώς δημιουργηθήκαμε. Και παρόλα αυτά, υποτίθεται ότι πρέπει να Τον λατρεύουμε. Για ποιο λόγο να Τον λατρεύουμε; Που μας έλεγε ψέματα για χιλιάδες χρόνια σχετικά με το πώς φτάσαμε ως εδώ;