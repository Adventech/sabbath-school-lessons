---
title:  Ευαγγελιο, Κριση, Δημιουργια
date:  10/05/2023
---

Το μήνυμα του πρώτου αγγέλου αναφέρεται στο αιώνιο ευαγγέλιο, την ώρα της κρίσης και την αληθινή προσκύνηση και λατρεία στον Δημιουργό. Κοιτάξτε πόσο στενά συνδεδεμένες είναι αυτές οι έννοιες. Όταν βρισκόμαστε ενώπιον του Δημιουργού μας στην κρίση, μόνο το ευαγγέλιο είναι αυτό που μας δίνει ελπίδα. «Δεν υπάρχει, λοιπόν, τώρα καμία κατάκριση για εκείνους που είναι στον Iησού Xριστό, αυτούς που δεν περπατούν σύμφωνα με τη σάρκα, αλλά σύμφωνα με το Πνεύμα» (Ρωμ. 8:1). Καμία καταδίκη δεν υπάρχει τώρα για τους πιστούς και σίγουρα ούτε στην κρίση.

Το μήνυμα του Θεού ως Δημιουργού είναι τόσο ζωτικής σημασίας, ειδικά όταν η εξέλιξη, ακόμη και καλυμμένη με «χριστιανικό» ένδυμα, απειλεί να καταστρέψει ολόκληρο το θεμέλιο της χριστιανικής πίστης.

Ωστόσο, εν μέσω της επίθεσης της εξελικτικής σκέψης, ο Θεός ανέδειξε μια εκκλησία, έναν λαό του οποίου το ίδιο το όνομα είναι μια μαρτυρία ενάντια στην ιδέα της εξέλιξης. Έναν λαό που πρέπει να διακηρύξει τη θεμελιώδη αλήθεια του Θεού ως Δημιουργού και Λυτρωτή μας.

`Διαβάστε Εφεσ. 3:9, Κολ. 1:13-17, Αποκ. 4:11 και Ρωμ. 5:17-19. Τι διδάσκουν αυτά τα εδάφια για τον Ιησού ως Δημιουργό και Λυτρωτή;`

Δείτε πόσο στενά συνδεδεμένος είναι ο Ιησούς ως Δημιουργός με τον Ιησού ως Λυτρωτή. Τη στιγμή που ο ρόλος Του ως Δημιουργού μειώνεται, όπως αναπόφευκτα γίνεται στην εξέλιξη, ο ρόλος Του ως Λυτρωτή μας τίθεται επίσης υπό αμφισβήτηση. Ο Ιησούς έρχεται να μας λυτρώσει από την αμαρτία, τον θάνατο, τον πόνο και τη βία όταν, όλα αυτά – όπως διδάσκει η εξέλιξη – είναι τα μέσα της ίδιας της δημιουργίας; Ο Θεός μας λυτρώνει από τη διαδικασία που χρησιμοποίησε για να μας δημιουργήσει; Είναι ένα επικίνδυνο ψέμα.

Αυτό που το κάνει ακόμα χειρότερο είναι ότι η εξέλιξη χλευάζει την  ιδέα του σταυρικού θανάτου του Ιησού. Ο απ. Παύλος (Ρωμ. 5:17-19) συνδέει άρρηκτα την εισαγωγή της αμαρτίας από τον Αδάμ με τον θάνατο του Ιησού. Υπάρχει, λοιπόν, μια άμεση σύνδεση μεταξύ του Αδάμ και του Ιησού. Σε οποιοδήποτε εξελικτικό μοντέλο, ωστόσο, κανένας αναμάρτητος Αδάμ δεν θα μπορούσε να εισάγει τον θάνατο, επειδή ο θάνατος -εκατομμύρια χρόνια θανάτου- ήταν, υποτίθεται, η δύναμη και η εξουσία που χρειαζόταν για να δημιουργηθεί αρχικά ο Αδάμ.  Ως εκ τούτου, η εξέλιξη καταστρέφει εξαρχής το βιβλικό θεμέλιο του σταυρού. Αντίθετα, οι Αντβεντιστές της Έβδομης Ημέρας, καλώντας τον κόσμο να αποδώσει λατρεία στον Δημιουργό, στέκονται ως ζωντανή μαρτυρία ενάντια σε αυτό το λάθος.