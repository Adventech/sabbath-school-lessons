---
title:  Ενας Θεος Που Ειναι Κοντα
date:  09/05/2023
---

Ο Θεός της Δημιουργίας, του Οποίου η φοβερή δύναμη δημιούργησε τον ήλιο, το φεγγάρι, τα αστέρια καθώς και τον πλανήτη μας τον οποίο γέμισε με έμβια όντα, είναι επίσης ένας Θεός που ενδιαφέρεται για τον καθένα από εμάς. Είναι ο Θεός που απελευθέρωσε τον λαό Του από την αιγυπτιακή δουλεία, που τον καθοδήγησε στην περιπλάνησή του στην έρημο, που έβρεξε μάννα από τον ουρανό, που προκάλεσε την κατάρρευση των τειχών της Ιεριχούς και που νίκησε τους εχθρούς του Ισραήλ. Ο Ίδιος Θεός που απελευθέρωσε την άπειρη δύναμή Του για να δημιουργήσει το σύμπαν, απελευθερώνει την ίδια άπειρη δύναμη για να νικήσει τις δυνάμεις του κακού που δίνουν μάχη για τη ψυχή μας.

`Διαβάστε Β’Κορ. 5:17, Ψαλ. 139:15-18, Πράξ.17:27 και Κολ. 1:17. Τι μας διδάσκουν αυτά τα εδάφια για την εγγύτητα του Θεού;`

Όπως δείχνει η Αγία Γραφή, ο Θεός υπάρχει πιο πάνω από όλη τη Δημιουργία. Επίσης, δείχνει ότι μπορούμε να Τον γνωρίσουμε. Ο Θεός υπάρχει κατά κάποιον τρόπο μέσα στον κόσμο και συμμετέχει στενά σε αυτόν. Παρότι ο Κύριος κατοικεί «στα υψηλά, και σε άγιο τόπο», είναι επίσης «και μαζί με του συντριμμένου την καρδιά, και του ταπεινού το πνεύμα» (Ησ. 57:15). Όπως και ο Ιησούς μιλώντας για τους πιστούς ακόλουθους Του είπε: «Εγώ σε ενότητα μ’ αυτούς, κι Εσύ σε ενότητα με Μένα· για να είναι σε μια ολοκληρωμένη ενότητα, και να γνωρίζει ο κόσμος ότι Εσύ Με απέστειλες, και τους αγάπησες όπως αγάπησες Εμένα» (Ιωάν. 17:23). Δεν μπορεί να υπάρξει πιο οικεία και πιο στενή σχέση από αυτή.

Τα σπουδαία νέα για τον Θεό μας είναι ότι το μεγαλείο και η δύναμή Του είναι τόσο απέραντα που φτάνουν σε όλο το σύμπαν και στη ζωή του καθενός μας. Υπόσχεται να μας αναπλάσει, να μας διαμορφώσει και να μας μεταμορφώσει στην ομοιότητα της εικόνας Του. Σκεφτείτε τι σημαίνει αυτό. Ο Θεός που δημιούργησε και συντηρεί δισεκατομμύρια γαλαξίες είναι ο ίδιος Θεός στον Οποίο όχι μόνο «ζούμε και κινούμαστε και υπάρχουμε» (Πράξ. 17:28), αλλά εργάζεται και στην καρδιά μας για να μας δώσει νέα καρδιά, να μας καθαρίσει από την αμαρτία και να μας κάνει νέα πλάσματα εν Χριστώ. Τι δυνατή, παρηγορητική σκέψη να συνειδητοποιούμε ότι ο Θεός μας, ένας Θεός τέτοιας δύναμης, μας αγαπάει και νοιάζεται για εμάς!

`ΣΚΕΨΗ: Πώς αντλούμε ελπίδα και παρηγοριά από το ότι μπορούμε να γνωρίσουμε τον Θεό; Ή μήπως μας τρομάζει το ότι ο Θεός γνωρίζει τα πιο σκοτεινά μας μυστικά; Πώς θα πρέπει το ευαγγέλιο να μας δώσει ειρήνη σε αυτό το πλαίσιο;`