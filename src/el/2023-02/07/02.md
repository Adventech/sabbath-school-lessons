---
title:  Ενας Συντροφος Στη Θλιψη
date:  07/05/2023
---

Μετά την ανάληψή Του στον ουρανό (Πράξ. 1:9), ο Ιησούς επισκέφθηκε τον Ιωάννη στο νησί της Πάτμου όπου είχε εξοριστεί από τον αδίστακτο Ρωμαίο αυτοκράτορα Δομιτιανό.

`Διαβάστε Αποκ. 1:9. Δείτε επίσης Ματθ. 13:21, Πράξ.14:22 και Ιωάν. 16:33. Ποιο είναι το μήνυμα που δίνεται σε όλους όσοι προσπαθούν να ακολουθήσουν τον Ιησού σε αυτόν τον κόσμο;`

Αποκομμένος από την υποστήριξη της χριστιανικής κοινότητας, ο Ιωάννης δεν έμεινε μόνος στις θλίψεις και τα προβλήματα που αντιμετώπιζε ως ακόλουθος του Ιησού. Η διακονία και η μαρτυρία του δεν είχαν ολοκληρωθεί. Ένας άγγελος με εκθαμβωτική λάμψη τον επισκέφθηκε σε αυτό το έρημο νησί και του έφερε ένα μήνυμα απευθείας από τον θρόνο του Θεού. Αυτό το μήνυμα από τον Ιησού επρόκειτο να αντηχήσει μέσα στους αιώνες σε όλη την ανθρωπότητα. Ήταν ένα μήνυμα ελπίδας για κάθε γενιά, αλλά κυρίως ένα μήνυμα για να προετοιμάσει τον λαό του Θεού των εσχάτων ημερών για τον ερχομό του Ιησού. Είναι ένα σοβαρό μήνυμα προειδοποίησης και ενθάρρυνσης για τον έσχατο καιρό, καθώς ετοιμαζόμαστε να αντιμετωπίσουμε τις δοκιμασίες των τελευταίων ημερών (ή οποιεσδήποτε δοκιμασίες μπορεί να αντιμετωπίζουμε τώρα).

Αν εισέλθετε στη σπηλιά όπου υποτίθεται ότι ο Ιωάννης δέχτηκε την επίσκεψη του αγγέλου με το προφητικό όραμα της Αποκάλυψης, θα παρατηρήσετε αμέσως αυτά τα λόγια που είναι τοποθετημένα σε μια πλάκα στην είσοδό της και συνοψίζουν ολόκληρο το βιβλίο της Αποκάλυψης: «Φοβηθείτε τον Θεό, και δώστε δόξα σ’ Αυτόν, επειδή ήρθε η ώρα της κρίσης Του· και προσκυνήστε Αυτόν ο οποίος δημιούργησε τον ουρανό και τη γη και τη θάλασσα και τις πηγές του νερών» (Αποκ. 14:7).

Το κεντρικό θέμα της Αποκάλυψης είναι η λατρεία. Δημιουργηθήκαμε ως όντα που αποδίδουν λατρεία. Ο καθένας από εμάς λατρεύει κάτι ή κάποιον. Η αληθινή λατρεία, η λατρεία του Δημιουργού, μας επιτρέπει να ανακαλύψουμε τον πραγματικό σκοπό της ζωής. Μας δίνει έναν λόγο για να ζούμε. Δεν μας δίνει κάτι για το οποίο αξίζει να πεθάνουμε, αλλά κάτι ακόμη πιο σημαντικό, κάτι για το οποίο αξίζει να ζούμε και, αν χρειαστεί, να υπομείνουμε θλίψεις. Πράγματι, καθώς θα προκύπτουν οι τελικές κρίσεις, θα κατανοήσουμε καλύτερα τα λόγια στις Πράξ. 14:22 ότι «διαμέσου πολλών θλίψεων πρέπει να μπούμε στη βασιλεία του Θεού».

`ΣΚΕΨΗ: Αν οι πιστοί δούλοι του Θεού, όπως ο Ιωάννης, αντιμετώπισαν βάσανα και θλίψεις, τι μας κάνει να πιστεύουμε ότι εμείς δεν θα αντιμετωπίσουμε προβλήματα; (Α’ Πέτ. 4:12-15).`