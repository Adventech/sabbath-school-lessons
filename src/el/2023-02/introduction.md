### Εισαγωγη

Τα Μηνύματα των Τριών Αγγέλων

Στις 15 Οκτωβρίου 1844, μία εβδομάδα πριν από τη Μεγάλη Απογοήτευση, ένα αγόρι γεννήθηκε σε μια ευσεβή λουθηρανική οικογένεια στη Γερμανία. Το όνομά του ήταν Φρίντριχ Νίτσε και θα γινόταν ένας από τους πιο επιδραστικούς, μεταγενέστερους άθεους. Πιστεύοντας ότι ο Θεός των Χριστιανών πέθαινε στον Δυτικό κόσμο, ο Νίτσε καταδίκασε τη συνεχιζόμενη ηθική επιρροή της χριστιανικής θρησκείας, χλευάζοντάς την ως «ηθική του σκλάβου», δηλαδή την ηθική των αδύναμων που, σε μια προσπάθεια να προστατευθούν από τους ισχυρότερους, επινόησαν τέτοιες ανόητες έννοιες όπως «αγαπάτε τους εχθρούς σας». Για τον Νίτσε, ο εκσυγχρονισμός έπρεπε να ξεπεράσει τις απαρχαιωμένες έννοιες του «καλού και του κακού»∙ ένας από τους χαρακτήρες του βιβλίου του «Έτσι μίλησε ο Ζαρατούστρα» δήλωσε: «Σπάστε τις παλιές πλάκες του νόμου!» εννοώντας, φυσικά, τις Δέκα Εντολές.

Το έτος 1844 ήταν επίσης σημαντικό για τον Καρλ Μαρξ, τον ιδρυτή του κομμουνισμού. Το έργο του «Οικονομικά και Φιλοσοφικά Χειρόγραφα του 1844», είχε γραφτεί εκείνη τη χρονιά, αν και δεν δημοσιεύθηκε μέχρι το 1932 από τη Σοβιετική Ένωση. Τα χειρόγραφα δείχνουν την πρώιμη ανάπτυξη της ιδεολογίας του Μαρξ. Σε αυτή υποστήριξε μια εντελώς υλιστική πραγματικότητα που πέρασε από διάφορα οικονομικά στάδια μέχρι να ενωθούν οι εργάτες του κόσμου, να ανατρέψουν τους καπιταλιστές καταπιεστές τους και να δημιουργήσουν μια ουτοπία στη γη.

Το 1844 ήταν επίσης σημαντικό για τον Κάρολο Δαρβίνο. Στο σύγγραμμά του που έγινε γνωστό ως «Δοκίμιο του 1844», ο Δαρβίνος παρουσίασε μια από τις πρώτες εκφράσεις της εξελικτικής θεωρίας του, παρόλο που τότε δεν δημοσιοποιήθηκε. Το 1859, με τη δημοσίευση του βιβλίου του «Η καταγωγή των ειδών», ο Δαρβίνος διακήρυξε δημοσίως την άποψή του ότι όλη η ζωή στη γη προέρχεται από έναν κοινό πρόγονο και μόνο μέσα από φυσικές και τυχαίες διαδικασίες.    

Το έτος 1844, ωστόσο, ήταν που εκπληρώθηκε η προφητεία των 2.300 ημερονυκτίων του Δανιήλ 8/η’14, και το έτος που από τα απομεινάρια της Μεγάλης Απογοήτευσης, φυτεύτηκαν σπόροι που αναπτύχθηκαν σε ένα παγκόσμιο κίνημα του οποίου το βασικό μήνυμα απέρριπτε τις ρίζες της μαρξιστικής, νιτσεϊκής και δαρβινικής ιδεολογίας.

Σε αντίθεση με τον Μαρξ, το κίνημα των Χριστιανών Αντβεντιστών της Έβδομης Ημέρας διακήρυξε ότι η Μεγάλη Διαμάχη μεταξύ του Χριστού και του Σατανά εξηγεί το τέλος της παγκόσμιας ιστορίας. Η ιστορία του κόσμου θα καταλήγει όχι σε μια ανθρωπογενή κομμουνιστική ουτοπία, αλλά στην υπερφυσική εγκαθίδρυση της αιώνιας βασιλείας του Θεού.

Σε αντίθεση με τον Δαρβίνο, το κίνημα των Αντβεντιστών της ΄Εβδομης Ημέρας δίδαξε ότι η ζωή δεν προήλθε τυχαία και μέσω φυσικών μεταλλάξεων, αλλά από τη δύναμη του Δημιουργού Θεού, ο Οποίος σε έξι ημέρες δημιούργησε τη ζωή στη γη και αναπαύθηκε την έβδομη.

Σε αντίθεση με τον Νίτσε, το κίνημα των Αντβεντιστών της Έβδομης Ημέρας διακήρυξε την ύπαρξη του Θεού. Επιπλέον,  διακήρυξε τον παγκόσμιο ηθικό κώδικα Του, τις Δέκα Εντολές, ο οποίος παραμένει το απόλυτο πρότυπο κρίσης του Θεού και είναι δεσμευτικός για όλη την ανθρωπότητα.

Σύμπτωση ότι όλα αυτά τα γεγονότα συνέβησαν το 1844; Και βέβαια όχι.

Ο Μαρξ, ο Νίτσε και ο Δαρβίνος υπήρξαν τρεις φυσιογνωμίες με επιρροή, των οποίων το έργο έχει προκαλέσει ανεπανόρθωτη ζημιά στην ανθρωπότητα. Όμως, παρόλη την πλάνη, ο Θεός δεν άφησε τον κόσμο χωρίς μαρτυρία της αλήθειας Του. Εν μέσω αυτών των καταστροφικών ιδεολογιών, ανέδειξε ένα κίνημα που, με την πάροδο του χρόνου, θα μεταμορφωνόταν στην Χριστιανική Εκκλησία των Αντβεντιστών της Έβδομης Ημέρας, η οποία – στις έσχατες ημέρες – διακηρύττει στον κόσμο την αλήθεια Του: τα μηνύματα των τριών αγγέλων. Αυτά είναι μηνύματα που, στον πυρήνα τους, αντικρούουν τις εσφαλμένες αντιλήψεις που έχουν προωθήσει αυτοί οι τρεις τρομερά εξαπατημένοι άνδρες.

Τα μηνύματα των τριών αγγέλων είναι, κατά μία έννοια, οι κατευθυντήριες εντολές της Χριστιανικής Εκκλησίας των Αντβεντιστών της Έβδομης Ημέρας. Στον πυρήνα τους είναι το ευαγγέλιο, αμόλυντο και απλό, το ευαγγέλιο που παρουσιάζεται στο πλαίσιο της «παρούσας αλήθειας» (Β΄Πέτ. 1/α΄12).

Έτσι, η μελέτη μας αυτή την τριμηνία είναι το μήνυμα της τριπλής αγγελίας.