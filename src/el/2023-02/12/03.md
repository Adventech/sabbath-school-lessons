---
title:  Η Τελικη Στρατηγικη Του Σατανα
date:  12/06/2023
---

Οι έρευνες αποκαλύπτουν μια βαθιά έλλειψη εμπιστοσύνης στους θεσμούς και τις κυβερνήσεις. Εκατομμύρια άνθρωποι αναρωτιούνται: «Πού υπάρχει κάποιος, ηθικά κατάλληλος, να ηγηθεί του κόσμου;» Οι προφητείες της Αποκάλυψης προσδιορίζουν τη δύναμη του θηρίου ως εκείνη που, υπό την αιγίδα μιας θρησκευτικοπολιτικής ένωσης, θα καλύψει αυτόν τον ρόλο.

`Διαβάστε Αποκ. 17:12-14. Πώς περιγράφει ο Ιωάννης αυτές τις τελευταίες σκηνές της ιστορίας της γης; Ποια ισχυρή αντίθεση παρατηρούμε;`

Υπάρχουν τρία σημαντικά σημεία που αναφέρει ο Ιωάννης σε αυτά τα εδάφια. Πρώτον, οι πολιτικές δυνάμεις έχουν μία γνώμη και παραδίδουν τη δύναμη και την εξουσία τους στο θηρίο. Δεύτερον, αυτή η κοινοπραξία της πλάνης κάνει πόλεμο εναντίον του Ιησού, του Αρνίου. Τρίτον, στον τελευταίο πόλεμο της γης, ο Χριστός και οι ακόλουθοί Του θριαμβεύουν. Δεν νικά το θηρίο, αλλά ο Ιησούς.

Αναρωτηθήκατε ποτέ ποια στρατηγική μπορεί να χρησιμοποιήσει ο Διάβολος για να ενώσει τα έθνη; Η ιστορία συχνά επαναλαμβάνεται. Ανακαλύπτουμε πολύτιμα διδάγματα από την κατάρρευση της Ρωμαϊκής Αυτοκρατορίας. Όταν οι γερμανικές επιδρομές από το βορρά απείλησαν τη Δυτική Ευρώπη, ο Ρωμαίος αυτοκράτορας Κωνσταντίνος στράφηκε στη θρησκεία. Η εξουσία της εκκλησίας, σε συνδυασμό με τη δύναμη του κράτους, έγινε το εργαλείο που χρειαζόταν ο Κωνσταντίνος. Η συνεχής ενίσχυση της ιερότητας της Κυριακής τον 4ο αιώνα ήταν μια υπολογισμένη πολιτικοθρησκευτική κίνηση για να ενώσει την αυτοκρατορία σε μια εποχή κρίσης. Ο Κωνσταντίνος ήθελε την αυτοκρατορία του ενωμένη και η Ρωμαϊκή Εκκλησία την ήθελε “προσηλυτισμένη”. Ο διάσημος ιστορικός Arthur Weigall το δηλώνει με σαφήνεια: «Η εκκλησία έκανε ιερή ημέρα την Κυριακή ... σε μεγάλο βαθμό επειδή ήταν η εβδομαδιαία γιορτή του ήλιου. Ένας επιπλέον λόγος ήταν για να αναλάβει τις παγανιστικές γιορτές που είχαν αγαπηθεί από τους ανθρώπους και να τους δώσει χριστιανική σημασία» The Paganism in Our Christianity (New York: G. P. Putnam’s Sons, 1928), σ. 145.

Σε μια εποχή μεγάλης κρίσης, όταν όλος ο κόσμος θα είναι φοβισμένος, πληγωμένος και τρομαγμένος, οι άνθρωποι θα αναζητούν απεγνωσμένα κάποιον που θα φέρει κάποια σταθερότητα και προστασία. Με αυτόν τον τρόπο προέκυψε η τυραννία στο παρελθόν και θα μπορούσε να συμβεί ξανά. Σύμφωνα με την προφητεία, κάτι θα επιφέρει αυτά τα τελικά γεγονότα.

Αν και δεν γνωρίζουμε πώς θα μπορούσαν να εξελιχθούν όλα αυτά, ο κόσμος έχει ήδη δει πώς μπορούν να έρθουν μεγάλες αλλαγές, και μάλιστα πολύ γρήγορα. Αν και δεν γνωρίζουμε λεπτομέρειες για το τι έρχεται, πρέπει να είμαστε έτοιμοι για ό,τι κι αν έρθει.