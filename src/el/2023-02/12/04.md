---
title:  Το Χαραγμα Του Θηριου
date:  13/06/2023
---

`Διαβάστε Αποκ. 14:9, 12. Πού τοποθετείται το χάραγμα του θηρίου; (Δείτε Δευτ. 6:8, 11:18.) Ποια δύο χαρακτηριστικά διαχωρίζουν τον λαό του Θεού από εκείνους που λαμβάνουν το χάραγμα του θηρίου;`

Η μία παράταξη λατρεύει το θηρίο και η άλλη φυλλάτει τις εντολές του Θεού και την πίστη του Ιησού. (Στις εντολές περιλαμβάνεται και η τέταρτη, η μόνη εντολή που η εξουσία του θηρίου διανοήθηκε να μεταβάλλει). Ενεργώντας μέσω των θηρίων της θάλασσας και της ξηράς, ο Διάβολος προσπαθεί να υπονομεύσει την εξουσία του Θεού επιτιθέμενος στην καρδιά της λατρείας - στο Σάββατο. Το χάραγμα του θηρίου τοποθετείται είτε στο μέτωπο είτε στο χέρι. Το μέτωπο είναι σύμβολο του νου, όπου βρίσκονται η συνείδηση, η λογική και η κρίση. Το χέρι, αντίθετα, είναι σύμβολο των πράξεων και των ενεργειών.

Έρχεται η μέρα, και πιθανώς νωρίτερα από ό,τι νομίζουμε, που θα ψηφιστούν νόμοι οι οποίοι θα περιορίζουν τη θρησκευτική μας ελευθερία. Όσοι ακολουθούν συνειδητά τον Λόγο του Θεού και τηρούν το Σάββατο του Κυρίου θα θεωρηθούν ότι αντιτίθενται στην ενότητα και το καλό της κοινωνίας.

«Όσοι τιμούν το Σάββατο της Αγίας Γραφής, θα κατηγορηθούν σαν εχθροί του νόμου, διασαλευτές της τάξης, παραβάτες των ηθικοκοινωνικών θεσμών, πρόξενοι της αναρχίας και της διαφθοράς, αίτιοι της οργής του Θεού επάνω στη γη. Οι περιορισμοί τους οποίους  υπαγορεύει η συνείδηση, θα χαρακτηρισθούν ισχυρογνωμοσύνη, πείσμα και περιφρόνηση της εξουσίας. Θα   κατηγορηθούν για δυσμένεια κατά του καθεστώτος.» Ε. Χουάιτ, Μ.Δ. σέλ. 658.

Η εκκλησία της Ρώμης ισχυρίζεται ότι η Κυριακή είναι η ένδειξη της εκκλησιαστικής της εξουσίας. «Φυσικά η Καθολική Εκκλησία ισχυρίζεται ότι η αλλαγή ήταν δική της πράξη.…  Και η πράξη αυτή είναι ένα σημάδι της εκκλησιαστικής της δύναμης και εξουσίας σε θρησκευτικά θέματα» The American Catholic Quarterly Review, Ιανουάριος 1883.

Η Αποκάλυψη λέει ότι στο μέλλον, σε μια εποχή διεθνούς κρίσης, ο κόσμος μας θα αντιμετωπίσει μια ριζική πολιτική, κοινωνική, θρησκευτική και ηθική μεταμόρφωση, όπου θα επιβληθεί η τήρηση της Κυριακής η οποία στη  συνέχεια θα γίνει το χάραγμα του θηρίου. Ωστόσο, δεν μας γνωστοποιείται το πώς θα εξελιχθούν όλα αυτά. Η Αγία Γραφή μάς δίνει μόνο γενικές γραμμές, αρκετές όμως να μας δείξουν ότι η Μεγάλη Διαμάχη θα κορυφωθεί γύρω από το ζήτημα της λατρείας, είτε του θηρίου είτε του Δημιουργού, και ότι η ημέρα του Σαββάτου θα έχει καίρια σημασία.

`ΣΚΕΨΗ: Με ποιους τρόπους η ανθρωπότητα ήταν πάντοτε διαιρεμένη είτε με την πλευρά του Θεού είτε με την πλευρά του Σατανά; Γιατί δεν μπορεί να υπάρξει μέση λύση; Πώς μπορούμε να ξέρουμε με βεβαιότητα σε ποια παράταξη είμαστε πραγματικά;`