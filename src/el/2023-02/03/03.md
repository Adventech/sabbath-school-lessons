---
title:  Το Αιωνιο Ευαγγελιο
date:  10/04/2023
---

Στην Αποκ. 14:6, ο άγγελος κηρύττει το αιώνιο ευαγγέλιο. Αν δεν

κατανοήσουμε το βάθος του ευαγγελίου, θα χάσουμε όλο το νόημα των μηνυμάτων των τριών αγγέλων. Ποτέ δεν θα κατανοήσουμε πλήρως τις προειδοποιήσεις για την ώρα της κρίσης του Θεού, για την πτώση της Βαβυλώνας και για το χάραγμα του θηρίου, αν πρώτα δεν κατανοήσουμε το ευαγγέλιο.

`Διαβάστε Α’ Κορ. 15:1-4, Ρωμ. 3:24-26, 5:6-8. Πώς παρουσιάζεται το αιώνιο ευαγγέλιο σε αυτά τα εδάφια και ποια μεγάλη ελπίδα μας περιγράφουν;`

Το ευαγγέλιο είναι τα θαυμάσια νέα του θανάτου του Χριστού για τις αμαρτίες μας, της ένδοξης ανάστασής Του και της παντοτινής Του αγάπης και φροντίδας για εμάς. Διαμέσου της πίστης στο πολύτιμο Του αίμα και την αναστάσιμη δύναμή Του, ελευθερωνόμαστε τόσο από την ποινή όσο και από την εξουσία της αμαρτίας. Ο Χριστός ενέπνευσε τον απ. Παύλο και βρισκόταν στο επίκεντρο της διδασκαλίας και του κηρύγματός του. Ο εσταυρωμένος Χριστός τον λύτρωσε από την καταδίκη και την ενοχή του παρελθόντος του. Ο αναστημένος Χριστός τον ενδυνάμωνε στο παρόν και η επιστροφή του Χριστού του έδινε ελπίδα για το μέλλον.

Στα παραπάνω εδάφια στην προς Ρωμαίους επιστολή παρατηρούμε τα εξής:

•	Δικαιωνόμαστε μέσω της χάρης.

•	Η χάρη είναι μια διακήρυξη της δικαιοσύνης του Θεού.

•	Η χάρη δικαιώνει εκείνους που με πίστη αποδέχονται τον Ιησού.

•	Η αγάπη του Θεού εκδηλώθηκε σε εμάς, ενώ ήμασταν ακόμη αμαρτωλοί.

Η χάρη του Χριστού δεν είναι κάτι που κερδίσαμε επειδή το αξίζαμε. Ο Ιησούς πέθανε τον αγωνιώδη και οδυνηρό θάνατο που θα έχουν οι αμετανόητοι αμαρτωλοί. Βίωσε την απόλυτη οργή και κρίση του Πατέρα κατά της αμαρτίας. Απορρίφθηκε για να μπορέσουμε εμείς να γίνουμε αποδεκτοί. Πέθανε τον θάνατο που ήταν δικός μας, ώστε να μπορέσουμε να ζήσουμε τη ζωή που είναι δική Του.

Είναι λοιπόν ξεκάθαρο ότι η σωτηρία γίνεται διαμέσου της πίστης και όχι με τις πράξεις του νόμου. Τι θα μπορούσαν τα έργα μας, ακόμη και τα πιο καλοπροαίρετα, να προσθέσουν σε αυτό που ο Χριστός έκανε για εμάς στον σταυρό;

Το σχέδιο της σωτηρίας, είχε τεθεί σε εφαρμογή ήδη πριν από τη δημιουργία του κόσμου (Β’ Τιμ. 1:9, Τίτ. 1:2, Εφεσ. 1:4), γεγονός που εξηγεί γιατί αποκαλείται  αιώνιο  ευαγγέλιο. Προτού δημιουργηθεί ο κόσμος, ο Θεός γνώριζε τι θα συνέβαινε και έτσι θέσπισε το σχέδιο της σωτηρίας για να αντιμετωπίσει την κρίση, όταν αυτή, τελικά, θα ερχόταν.