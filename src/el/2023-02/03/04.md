---
title:  Η Ιστορια Της Χαρης
date:  11/04/2023
---

Τα μηνύματα των τριών αγγέλων είναι η ιστορία της χάρης και της υπέρμετρης αγάπης του Σωτήρα Ιησού που μας αγαπάει τόσο πολύ, ώστε προτίμησε να βιώσει τον θάνατο παρά να χάσει έναν από εμάς. Είναι η ιστορία μιας απεριόριστης, ανεξιχνίαστης, αστείρευτης και άπειρης αγάπης.

Ο Θεός δεν αιφνιδιάζεται ποτέ. Δεν υπόκειται στις ανθρώπινες επιλογές που συνεχώς αλλάζουν. Όπως έχουμε ήδη δει, το σχέδιό Του να μας ελευθερώσει από το κράτος της αμαρτίας δεν ήταν κάποια μεταγενέστερη σκέψη. Ο Θεός δεν αιφνιδιάστηκε από το φοβερό δράμα της αμαρτίας.

`Διαβάστε Αποκ. 13:8 και Α’Πέτ. 1:18-20. Τι μας διδάσκουν αυτά τα εδάφια για το σχέδιο της σωτηρίας;`

Η φράση «αιώνιο ευαγγέλιο» στην Αποκ. 14:6 αναφέρεται στο παρελθόν, το παρόν και το μέλλον. Όταν ο Θεός δημιούργησε την ανθρωπότητα με την ικανότητα να κάνει ηθικές επιλογές, προέβλεψε ότι θα έκανε και λανθασμένες επιλογές. Από τη στιγμή που τα πλάσματά Του είχαν την ελευθερία να επιλέγουν, είχαν  και την ικανότητα να επαναστατήσουν ενάντια στη στοργική φύση Του. Ο μόνος τρόπος για να αποφευχθεί αυτή η πραγματικότητα θα ήταν να δημιουργηθούν ρομπότ που θα ελέγχονταν και θα χειραγωγούνταν από κάποιο θεϊκό σχέδιο. Η εξαναγκασμένη υποταγή όμως, είναι αντίθετη με τη φύση του Θεού. Η αγάπη απαιτεί επιλογή και μόλις δοθεί η δύναμη της επιλογής, τότε υπάρχει η πιθανότητα των λανθασμένων επιλογών. Επομένως, το σχέδιο της σωτηρίας υπήρχε στη σκέψη του Θεού πριν την επανάσταση των πρωτόπλαστων στην Εδέμ.

«Το σχέδιο για τη σωτηρία μας δεν ήταν μια μεταγενέστερη σκέψη, ένα σχέδιο που αποφασίσθηκε μετά την πτώση του Αδάμ. Ήταν μια αποκάλυψη του μυστηρίου “του σεσιωπημένου από χρόνων αιωνίων”. Ρωμαίους ις’[16]7. Ήταν η αποκάλυψη των αρχών οι οποίες ανέκαθεν αποτέλεσαν τα θεμέλια του θρόνου του Θεού.» Ζ.Χ. σέλ. 4

Το αιώνιο ευαγγέλιο δεν αναφέρεται μόνο στο παρελθόν και το παρόν. Είναι η βάση ενός μέλλοντος με ελπίδα. Μιλάει για την αιώνια ζωή με Εκείνον ο Οποίος επιποθεί να είναι μαζί μας για πάντα.

`ΣΚΕΨΗ: Διαβάστε Εφεσ. 1:4. Σκεφτείτε τι σημαίνει το ότι, ήδη πριν από τη δημιουργία του κόσμου, μας έκλεξε σε σωτηρία διαμέσου του Χριστού. Γιατί αυτή η αλήθεια είναι τόσο ενθαρρυντική;`