---
title:  Ενα Βιβλιο Γεματο Χαρη Και Ελπιδα
date:  09/04/2023
---

Οι περισσότεροι άνθρωποι, όταν σκέφτονται το βιβλίο της Αποκάλυψης δεν σκέφτονται τη χάρη του Θεού. Διαβάζοντας το μήνυμα του Θεού για τις έσχατες ημέρες, η σκέψη τους στρέφεται αμέσως σε τρομακτικά θηρία, μυστικιστικά σύμβολα και παράξενες εικόνες. Η Αποκάλυψη ίσως φαίνεται τρομακτική σε ορισμένους  ανθρώπους, πράγμα που είναι ατυχές, διότι είναι, πράγματι ένα βιβλίο διαποτισμένο με χάρη και ελπίδα. Ακόμη και μέσα από τις εικόνες των τρομακτικών θηρίων, τις προειδοποιήσεις για διωγμούς και τις επερχόμενες δυσκολίες, ο Θεός εξακολουθεί να μας δίνει λόγους να χαιρόμαστε  στη σωτηρία Του.

`Διαβάστε Αποκ. 1:1-3 και 14:6. Τί μας λένε αυτά τα εδάφια όχι μόνο για το βιβλίο της Αποκάλυψης αλλά και για το αιώνιο ευαγγέλιο;`

Η Αποκάλυψη αναφέρεται στον Ιησού. Είναι το μήνυμά Του προς τον λαό Του και έχει ιδιαίτερη εφαρμογή στην εκκλησία Του κατά τις

έσχατες ημέρες. Είναι ένα μήνυμα γεμάτο χάρη για την ελπίδα μας στο τέλος του κόσμου. Σε όλο το βιβλίο, ο Χριστός περιγράφεται ως «το σφαγμένο Αρνίο» και υπόσχεται μια ευλογία σε όσους διαβάζουν, κατανοούν και ενεργούν σύμφωνα με τις αλήθειες που αποκαλύπτονται.

Σύμφωνα με την Αποκ. 1:5-6, ο Ιησούς είναι αυτός που «μας αγάπησε, και μας έλουσε από τις αμαρτίες μας με το αίμα Του, και ο Οποίος μάς έκανε βασιλιάδες, και ιερείς στον Θεό και Πατέρα Του.» Διαμέσου του Χριστού έχουμε συγχωρεθεί. Η χάρη Του συγχωρεί το παρελθόν μας, ενδυναμώνει το παρόν μας και παρέχει ελπίδα για το μέλλον μας. Δηλαδή, διαμέσου του Χριστού απελευθερωνόμαστε από την ποινή και τη δύναμη της αμαρτίας και μια μέρα, σύντομα, θα απελευθερωθούμε και από την παρουσία της. Αυτό είναι το μήνυμα του τελευταίου βιβλίου της Αγίας Γραφής, της Αποκάλυψης.

Ένα επίσης επείγον μήνυμα, διακηρύττει ο άγγελος που πετάει γρήγορα στο μεσουράνημα έχοντας το αιώνιο ευαγγέλιο.

Το μήνυμα της τριπλής αγγελίας εξαγγέλλει το ευαγγέλιο του Ιησού Χριστού, τη σωτηρία μέσω της πίστη σε Αυτόν, τον εξιλαστήριο θάνατο Του και την υπόσχεση της αιώνιας ζωής μέσω της σταυρικής Του θυσίας.

Αναμφίβολα, λοιπόν, είναι μηνύματα γεμάτα χάρη, γεμάτα ελπίδα και υποσχέσεις για τον καθένα μας.

`ΣΚΕΨΗ: Αν και είναι εύκολο να επικεντρωθούμε στα θηρία και τις προειδοποιήσεις των έσχατων ημερών όπως απεικονίζονται στην Αποκάλυψη, πώς μπορούμε να μάθουμε να τα εξισορροπούμε με το πιο σημαντικό μήνυμα της Αποκάλυψης το οποίο είναι η θυσία του Χριστού για εμάς;`