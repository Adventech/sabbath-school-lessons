---
title:  Ο Ιησους Ειναι Αξιος
date:  27/04/2023
---

Στην Αποκ. 5:1-5 για άλλη μια φορά βλέπουμε τον θρόνο. Παρουσιάζεται «ένα βιβλίο, γραμμένο από μέσα και από πίσω, κατασφραγισμένο με επτά σφραγίδες» και κανείς στον ουρανό ή στη γη δεν μπορεί να το ανοίξει. Τα ουράνια όντα ριγούν. Το θέμα είναι σοβαρό. Κανένα αγγελικό ον δεν μπορεί να εκπροσωπήσει την ανθρωπότητα στην τελική κρίση της γης. Ο Ιωάννης κλαίει επειδή κανείς δεν μπορεί να ανοίξει το βιβλίο. Τότε ένας από τους πρεσβύτερους, ένας από τους λυτρωμένους από τη γη, μιλάει με ενθαρρυντικά λόγια στον Ιωάννη: Ο Ιησούς, ο Αμνός του Θεού, είναι Άξιος να ανοίξει το βιβλίο.

Ο Ιωάννης βλέπει την απόλυτη απάντηση στο πρόβλημα της αμαρτίας, στην Αποκ. 5:5. Ο ηλικιωμένος προφήτης βλέπει τον έναν και μοναδικό τρόπο με τον οποίο μπορεί κανείς να στεφθεί νικητής  στην τελική κρίση στον θρόνο του Θεού.

«Και ένας από τους πρεσβύτερους μου λέει: Μη κλαις· πρόσεξε, υπερίσχυσε το λιοντάρι, που είναι από τη φυλή του Ιούδα, η ρίζα του Δαβίδ, να ανοίξει το βιβλίο…  Και είδα, και να!…  ένα Αρνίο να στέκεται ως σφαγμένο» (Αποκ. 5:5-6).

`Διαβάστε την Αποκ. 5:8-12. Πώς ανταποκρίνεται όλος ο ουρανός στην ανακοίνωση ότι ο Ιησούς είναι Άξιος να ανοίξει το βιβλίο της κρίσης και να μας λυτρώσει;`

Ο Ιησούς, ο Αμνός του Θεού που θυσίασε τη ζωή Του για τη σωτηρία όλης της ανθρωπότητας, παίρνει το βιβλίο της κρίσης και το ανοίγει. Όλος ο ουρανός ξεσπά σε εκστατική δοξολογία. Η νίκη Του ενάντια στους πειρασμούς του Σατανά, ο θάνατός Του στο σταυρό του Γολγοθά, η ανάστασή Του και η Αρχιερατική Του διακονία παρέχουν σωτηρία σε όλους όσους επιλέγουν με πίστη να ανταποκριθούν στη χάρη Του. Η κρίση είναι χαρμόσυνο γεγονός για τον λαό του Θεού. Έχει να κάνει με το τέλος της αμαρτίας και την απελευθέρωση του λαού του Θεού.

Μπορεί να υπάρξει τίποτε πιο ενθαρρυντικό από αυτό; Ο Ιησούς μάς υπερασπίζεται στην κρίση. Η τέλεια δίκαιη ζωή Του μας καλύπτει. Η δικαιοσύνη Του εργάζεται μέσα μας για να μας αλλάξει. Η χάρη Του μας συγχωρεί, μας μεταμορφώνει και μας ενδυναμώνει να ζούμε θεοσεβής ζωή.

Δεν χρειάζεται να φοβόμαστε. Ο Ιησούς μας υπερασπίζεται στην κρίση και οι δυνάμεις του κακού χάνουν τη μάχη. Η κρίση γίνεται υπέρ του λαού του Θεού (Δαν. 7:22). Ο σκοπός της κρίσης δεν είναι να διαπιστωθεί η δική μας κατάσταση, αλλά να αποκαλυφθεί το πόσο Καλός είναι ο Θεός.

`ΣΚΕΨΗ: Σκεφτείτε και πάλι τη μεγάλη ελπίδα που έχουμε στην κρίση: Ο Ιησούς είναι ο Αντικαταστάτης μας. Γιατί αυτή είναι η μόνη μας ελπίδα;`