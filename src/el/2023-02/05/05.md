---
title:  Μια Ματια Στον Ουρανο
date:  26/04/2023
---

Στην Αποκ. 4, ο Ιωάννης βλέπει μια ανοιχτή πόρτα στον ουρανό και λαμβάνει την εξής πρόσκληση: «Ανέβα εδώ, και θα σου δείξω όσα πρέπει να γίνουν ύστερα απ’ αυτά» (Αποκ. 4:1). Ο Ιησούς προσκάλεσε τον απ. Ιωάννη να κοιτάξει μέσα από την ανοιχτή πόρτα στο Ουράνιο Αγιαστήριο για να δει τις αιώνιες σκηνές της Μεγάλης Διαμάχης μεταξύ του καλού και του κακού. Μπορούμε κι εμείς μαζί με τον Ιωάννη, να κοιτάξουμε και να έχουμε μια εικόνα από το αιώνιο σχέδιο της σωτηρίας. Έτσι, γινόμαστε μάρτυρες θεμάτων για τα οποία αποφασίζει το ουράνιο δικαστήριο. Θεμελιώδη ζητήματα στη Μεγάλη Διαμάχη μεταξύ του καλού και του κακού αναπτύσσονται μπροστά στα μάτια μας.

`Διαβάστε Αποκ. 4:2-4. Ποιες ομοιότητες μπορείτε να δείτε εδώ με τη σκηνή της κρίσης στο Δαν. 7;`

Αυτή είναι προφανώς μια σκηνή από την αίθουσα του θρόνου. Ο Θεός Πατέρας κάθεται στο θρόνο περιτριγυρισμένος από ουράνια όντα. Υπάρχουν κεραυνοί και αστραπές που συμβολίζουν τις κρίσεις του Θεού. Παρατηρούμε επίσης στην Αποκ. 4:4 ότι 24 πρεσβύτεροι είναι παρόντες γύρω από τον θρόνο του Θεού.

Ποιοι είναι αυτοί οι 24 πρεσβύτεροι; Στο αρχαίο Ισραήλ υπήρχαν 24 τμήματα στο Λευιτικό ιερατείο. Αυτοί οι ιερείς εκπροσωπούσαν τον λαό ενώπιον του Θεού. Ο απ. Πέτρος στην Α’ Πέτ. 2:9 δηλώνει ότι οι πιστοί της Καινής Διαθήκης είναι «γένος εκλεκτό, βασίλειο ιεράτευμα». Αυτοί οι 24 πρεσβύτεροι θα μπορούσαν, ίσως, να αντιπροσωπεύουν όλους τους λυτρωμένους που μια μέρα θα αγαλλιάσουν γύρω από τον θρόνο του Θεού. Πιθανόν, επίσης, να αντιπροσωπεύουν αυτούς που αναστήθηκαν κατά την ανάσταση του Χριστού και ανέβηκαν στον ουρανό μαζί Του (Ματθ. 27:52, Εφεσ. 4:7-8).

Όπως και να έχει, αυτά είναι χαρμόσυνα νέα. Υπάρχουν μερικοί από τους λυτρωμένους από τη γη γύρω από τον θρόνο του Θεού. Αντιμετώπισαν πειρασμούς όπως ακριβώς αντιμετωπίζουμε κι εμείς. Ωστόσο, με τη χάρη του Χριστού και τη δύναμη του Αγίου Πνεύματος, νίκησαν. Είναι ντυμένοι με λευκά ιμάτια που συμβολίζουν τη δικαιοσύνη του Χριστού η οποία καλύπτει και καθαρίζει τις αμαρτίες τους. Φορούν χρυσό στεφάνι στο κεφάλι που σημαίνει ότι είναι νικητές στη μάχη με το κακό και ότι ανήκουν στους πιστούς που έχουν ουράνια βασιλική καταγωγή.

Βλέπουμε έναν θρόνο στον ουρανό με τον Θεό να κάθεται επάνω σε αυτόν. Υπάρχουν ουράνια όντα γύρω από τον θρόνο και σύντομα όλος ο ουρανός αρχίζει να δοξάζει και να υμνεί τον Θεό: «Άξιος είσαι, Kύριε και Θεέ μας, να πάρεις τη δόξα και την τιμή και τη δύναμη· επειδή, Εσύ έκτισες τα πάντα και για το θέλημά Σου υπάρχουν και κτίστηκαν» (Αποκ. 4:11).