---
title:  Μια Μεγαλοπρεπης Σκηνη
date:  25/04/2023
---

Τα προφητικά βιβλία του Δανιήλ και της Αποκάλυψης μας δείχνουν τα γεγονότα που εκτυλίσσονται τις τελευταίες ημέρες της ιστορίας της γης. Το βιβλίο της Αποκάλυψης αναγγέλλει ότι έχει έρθει η ώρα της κρίσης του Θεού. Το βιβλίο του Δανιήλ αποκαλύπτει πότε άρχισε η κρίση.

Στο Δαν. 7, ο Θεός αποκάλυψε στον προφήτη την ιστορία του κόσμου. Έθνη ακμάζουν και παρακμάζουν. Ο λαός του Θεού καταδιώκεται. Αφού περιγράφει τη Βαβυλώνα, τη Μηδοπερσία, την Ελλάδα, τη Ρώμη, τη διάλυση της Ρωμαϊκής Αυτοκρατορίας και τον διωγμό της Εκκλησίας για 1.260 χρόνια (Δαν. 7:25, Αποκ. 12:6,14), ο Θεός καθοδηγεί τον Δανιήλ να εστιάσει στο ένδοξο γεγονός που θα λάβει χώρα στον ουρανό και θα αποκαταστήσει τα πάντα. Η προσοχή του προφήτη στρέφεται από την άνοδο και την πτώση των εθνών και του κατατρεγμού στη γη, στην αίθουσα του θρόνου του σύμπαντος και στην τελική κρίση του Θεού, ο Οποίος θα αποκαταστήσει και θα εγκαθιδρύσει την αιώνια βασιλεία της δικαιοσύνης Του.

Ο Θεός μετέφερε τον Δανιήλ, μέσω προφητικού οράματος, από το χάος και τις συγκρούσεις της γης, στη δόξα του ουράνιου Αγιαστηρίου και τη συνεδρίαση του ανώτατου δικαστηρίου του σύμπαντος, όπου ο Χριστός, ο νόμιμος Κυβερνήτης αυτού του κόσμου, λαμβάνει από τον Πατέρα Του τη βασιλεία που δικαιωματικά Του ανήκει.

`Διαβάστε Δαν. 7:9-10, 13 και περιγράψτε όσα είδε ο Δανιήλ. Ποιο είναι το τελικό αποτέλεσμα της κρίσης; Δείτε  Δαν. 7:14, 26-27.`

Το ουράνιο δικαστήριο αποφασίζει για την κατάληξη όλης της ανθρωπότητας. Το δίκαιο επικρατεί. Η αλήθεια θριαμβεύει. Η δικαιοσύνη βασιλεύει. Αυτή είναι μια από τις πιο εκπληκτικές, τις πιο θαυμάσιες και τις πιο θεαματικές σκηνές σε όλη την Αγία Γραφή. Και τα καλά νέα είναι ότι τελειώνει πολύ όμορφα για τους πιστούς ανθρώπους του Θεού, εκείνους που είναι ντυμένοι με τη δικαιοσύνη του Χριστού.

Ο Ιησούς πλησιάζει τον ουράνιο Πατέρα Του παρουσία ολόκληρου του σύμπαντος. Αναρίθμητα ουράνια όντα παρευρίσκονται γύρω από τον θρόνο του Θεού. Ολόκληρο το σύμπαν των αναμάρτητων όντων στέκεται με δέος μπροστά σε αυτή τη σκηνή της κρίσης. Η χιλιετής σύγκρουση σύντομα θα λήξει. Η μάχη για τον θρόνο του σύμπαντος έχει κριθεί ολοκληρωτικά.

`ΣΚΕΨΗ: Το βιβλίο του Δανιήλ επιβεβαιώθηκε για την άνοδο και την πτώση των αυτοκρατοριών όπως ακριβώς είχε προφητευθεί. Γιατί, λοιπόν, έχει τόσο μεγάλη σημασία να εμπιστευόμαστε τον Λόγο του Θεού σε όσα λέει για την αιώνια βασιλεία που δεν θα παρέλθει ποτέ;`