---
title:  Αγαπη Διχως Ανταποκριση
date:  30/12/2024
---

Ένα εντυπωσιακό παράδειγμα της αγάπης του Θεού για την έκπτωτη ανθρωπότητα βρίσκεται στην ιστορία του προφήτη Ωσηέ. Ο Θεός πρόσταξε τον Ωσηέ: «Πήγαινε, πάρε για τον εαυτό σου μία γυναίκα πορνείας, και παιδιά πορνείας· επειδή, η γη καταπόρνευσε, και ξέκλινε από του να ακολουθεί τον Kύριο» Ωσηέ 1:2.

Ο προφήτης Ωσηέ και η άπιστη σύζυγός του αποτελούν ζωντανό παράδειγμα της αγάπης που νιώθει ακόμα ο Θεός για τον λαό Του, παρά την πνευματική τους πορνεία με άλλους θεούς. Η ιστορία τους δείχνει το πόσο αγαπά ο Θεός τους ανθρώπους, ακόμη κι εκείνους που αποδεικνύονται ανάξιοι αυτής της αγάπης.

Παρόλη την πιστότητα και την αγάπη Του, οι άνθρωποι αποστατούν επανειλημμένα προς τον Θεό. Η Αγία Γραφή περιγράφει συνεχώς ως συζυγική τη σχέση του Θεού με τον λαό Του. Ο Θεός αγάπησε τον λαό Του με τέλεια αγάπη και ήταν πιστός σε αυτούς. Αλλά ο λαός Ισραήλ περιφρόνησε αυτήν την αγάπη. Υπηρέτησαν και λάτρεψαν άλλους θεούς, πληγώνοντας βαθιά τον Κύριο. Κατά καιρούς, η σχέση τους με τον Θεό φαινόταν ότι δεν μπορούσε να αποκατασταθεί.

`Διαβάστε Ωσηέ 14:1-4. Τι αποκαλύπτουν αυτά τα εδάφια για την ακλόνητη αγάπη του Θεού για τον λαό Του;`

Και μετά την επαναλαμβανόμενη αποστασία του λαού Του, ο Θεός δηλώνει: «Θα γιατρέψω την αποστασία τους, θα τους αγαπήσω εγκάρδια». Ο όρος εγκάρδια, στην Εβραϊκή γλώσσα «Nedabah”, δηλώνει αυτό που προσφέρεται οικειοθελώς και με όλη την καρδιά. Είναι ο ίδιος όρος που χρησιμοποιείται για τις προσφορές ελεύθερης βούλησης στο σύστημα του αγιαστηρίου.

Στο βιβλίο του Ωσηέ, και σε όλες τις αφηγήσεις της Αγίας Γραφής, ο Θεός δείχνει την εκπληκτική δέσμευση και αφοσίωσή Του στον λαό Του. Παρότι επανειλημμένα απατούσαν τον Θεό και ακολουθούσαν άλλους θεούς, αθετώντας τη σχεσιακή διαθήκη φαινομενικά ανεπανόρθωτα, ο Θεός επέλεξε να αγαπά εγκάρδια τον λαό Του. Έναν λαό που απέρριπτε συνεχώς την αγάπη Του και ήταν ανάξιος της αγάπης του Κυρίου. Ωστόσο, ο Θεός συνέχισε να αγαπά οικειοθελώς, και με όλη Του την καρδιά, τον λαό Του.

`ΣΚΕΨΗ: Πώς η απεικόνιση του πληγωμένου Θεού από την άπιστη σύζυγό Του βοηθά στο να αλλάξει ο τρόπος με τον οποίο βλέπετε τη δική σας σχέση μαζί Του;`