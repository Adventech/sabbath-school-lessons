---
title:  Σταυρωθηκε Για Εμας
date:  02/01/2025
---

Ο Θεός προσκαλεί όλους σε μια σχέση αγάπης μαζί Του, αλλά μόνο εκείνοι που αποδέχονται την πρόσκληση απολαμβάνουν τα αιώνια οφέλη. Σύμφωνα με την παραβολή του γάμου, πολλοί από τους προσκαλεσμένους, «δεν ήθελαν νάρθουν» (Ματθ. 22:3).

Λίγο πριν τη σταύρωσή Του, ο Ιησούς θρήνησε για την αγαπημένη Του πόλη: «Iερουσαλήμ, Iερουσαλήμ, εσύ που φονεύεις τους προφήτες, και λιθοβολείς τους αποσταλμένους προς εσένα, πόσες φορές θέλησα να συνάξω τα παιδιά σου, με τον ίδιο τρόπο που η κότα συνάζει τα μικρά της κάτω από τις φτερούγες της, αλλά δεν θελήσατε;» (Ματθ. 23:37). Ο Ιησούς ήθελε να σώσει το λαό Του, αλλά ο λαός δεν θέλησε να σωθεί.

Ωστόσο, ο Χριστός σταυρώθηκε για αυτούς, καθώς και για εμάς επίσης. Τι εκπληκτική αγάπη! Ενώ εξαιτίας των αμαρτιών μας αξίζουμε τον θάνατο, ο Ίδιος ο Θεός – ο Χριστός, πλήρωσε το τίμημα και αποκατέστησε τη διαρρηγμένη σχέση μεταξύ Ουρανού και γης. Και ακόμη συνεχίζει να μας χαρίζει την αγάπη Του, παρότι ο Θεός δεν έχει καμία υποχρέωση πέρα από τη δική Του ελεύθερη δέσμευση να το κάνει.

`Διαβάστε Ιωάν. 10:17,18 και συγκρίνετε με Γαλ. 2:20. Ποιο είναι το μήνυμα για εμάς σε αυτά τα εδάφια; `

Στην υπέρτατη απόδειξη της αγάπης του Θεού, στον Σταυρό, βλέπουμε ότι ο Χριστός πρόσφερε οικειοθελώς τον εαυτό Του για εμάς. Ο Χριστός έδωσε τη ζωή Του με δική Του πρωτοβουλία. Κανείς δεν Τον ανάγκασε – την πρόσφερε ελεύθερα, σύμφωνα με το σχέδιο της σωτηρίας που συμφωνήθηκε στον ουρανό πριν τη δημιουργία του κόσμου. «Το σχέδιο για τη σωτηρία μας δεν ήταν μια μεταγενέστερη σκέψη, ένα σχέδιο που αποφασίσθηκε μετά την πτώση του Αδάμ. Ήταν μια αποκάλυψη του μυστηρίου “του σεσιωπημένου από χρόνων αιωνίων”. Ρωμ. 16:25. Ήταν η αποκάλυψη των αρχών οι οποίες ανέκαθεν αποτέλεσαν τα θεμέλια του θρόνου του Θεού. Από την αρχή ο Θεός και ο Χριστός γνώριζαν την αποστασία του Σατανά και την πτώση του ανθρώπου με την απατηλή δύναμη του αποστάτη. Ο Θεός δεν ευθύνεται για την ύπαρξη της αμαρτίας, αλλά την προείδε και έλαβε τα απαιτούμενα μέτρα για να αντιμετωπίσει την τρομερή, επείγουσα ανάγκη. Τόσο μεγάλη ήταν η αγάπη Του για τον κόσμο, ώστε υποσχέθηκε να δώσει τον μονογενή Υιό Του “διά να μη απολεσθή πας ο πιστεύων εις Αυτόν, αλλά να έχη ζωήν αιώνιον.” Ιωάν. 3:16.» Ζ.Χ. σελ. 4