---
title:  Ο Θεος Μας Αγαπα Περισσοτερο Απο Οσο Ελπιζουμε
date:  29/12/2024
---

Ο Θεός όχι μόνο μας ρωτά, «Με αγαπάς;» αλλά ο Ίδιος αγαπάει κάθε άνθρωπο, και μάλιστα απεριόριστα. Μας αγαπά δίχως όρια και περισσότερο από όσο θα μπορούσαμε να φανταστούμε. Και γνωρίζουμε αυτήν τη μεγάλη αγάπη από τον τρόπο με τον οποίο έχει ενεργήσει στην ιστορία του λαού Του.

`Διαβάστε Έξ.33:15-22. Τι μας δείχνει αυτή η αφήγηση, ιδιαίτερα το εδάφιο 19, για το σχέδιο του Θεού για τη ζωή μας και την αγάπη Του προς εμάς;`

Λίγο καιρό μετά την εκπληκτική απελευθέρωση του λαού Του από τη σκλαβιά της Αιγύπτου, ο λαός Ισραήλ αποστάτησε στον Θεό λατρεύοντας ένα χρυσό μοσχάρι. Όταν ο Μωυσής κατέβηκε από το όρος και είδε τι είχαν κάνει, πέταξε κάτω τις πέτρινες πλάκες πάνω στις οποίες ο Θεός είχε γράψει τις Δέκα Εντολές, σπάζοντάς τες. Ο λαός έχασε κάθε δικαίωμα στα ιδιαίτερα προνόμια και τις ευλογίες της διαθήκης του Θεού μαζί τους. Ο Θεός, ωστόσο, επέλεξε να συνεχίσει την ιδιαίτερη σχέση Του με τον λαό Ισραήλ παρά την αναξιότητά τους.

Τα λόγια του εδ.19, «θα ελεήσω όποιον ελεώ, και θα δείξω οικτιρμούς σε όποιον δείχνω οικτιρμούς», συχνά παρερμηνεύονται. Πολλοί άνθρωποι νομίζουν ότι το εδάφιο λέει πως ο Θεός επιλέγει να δείξει έλεος σε κάποιους ανθρώπους, ενώ σε άλλους όχι. Ακόμη και πολλοί ιεροκήρυκες διδάσκουν αυτήν τη λανθασμένη άποψη, λέγοντας ότι ο Θεός επιλέγει μερικούς ανθρώπους να σωθούν και άλλους να χαθούν αιώνια. Όμως ο Θεός δεν λειτουργεί έτσι.

Τι σημαίνουν λοιπόν τα λόγια του Θεού σε αυτό το εδάφιο; Ουσιαστικά, ο Θεός λέει ότι, ως ο Δημιουργός των πάντων, έχει κάθε δικαίωμα και εξουσία να χορηγεί χάρη και έλεος απεριόριστα, ακόμη και στους πιο ανάξιους ανθρώπους. Και το πράττει σε αυτήν την περίπτωση, ακόμη και μετά την αποστασία του λαού Του με το χρυσό μοσχάρι, δείχνοντας έλεος παρότι δεν το άξιζαν.

Αυτή είναι μία μόνο από τις πολλές περιπτώσεις όπου ο Θεός εκδηλώνει την αγάπη Του πέρα από κάθε λογική προσδοκία. Και αυτά είναι χαρμόσυνα νέα για όλους μας.

`ΣΚΕΨΗ: Με ποιους τρόπους ο Θεός συνέχισε να σας δείχνει την αγάπη Του, περισσότερο από όσο περιμένατε ή ελπίζατε;`