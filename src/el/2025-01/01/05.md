---
title:  «Πολλοι Ειναι Οι Καλεσμενοι Λιγοι Ομως Οι Εκλεκτοι»
date:  01/01/2025
---

Όπως είδαμε, ο Θεός αγαπάει τους ανθρώπους επειδή ο Ίδιος το θέλει. Ο Θεός μάς προσκαλεί να Τον αγαπήσουμε κι εμείς. Μας δίνει την ελευθερία να επιλέξουμε να δεχτούμε ή να απορρίψουμε την αγάπη Του, κάτι το οποίο φαίνεται ξεκάθαρα στην παραβολή του Ιησού για τη γαμήλια δεξίωση.

`Διαβάστε Ματθ. 22:1-14. Ποιο είναι το νόημα αυτής της παραβολής;`

Στην παραβολή του Ιησού για τη γαμήλια δεξίωση, ένας βασιλιάς που θα πάντρευε τον γιο του, έστειλε τους υπηρέτες του «να καλέσουν τους προσκαλεσμένους στους γάμους», αλλά «εκείνοι δεν ήθελαν νάρθουν» (Ματθ. 22:2,3). Στη συνέχεια, ο βασιλιάς έστειλε κι άλλους υπηρέτες για να τους καλέσει, όμως εκείνοι όχι μόνο αγνόησαν την πρόσκλησή του, αλλά χτύπησαν τους υπηρέτες και τους σκότωσαν (εδ. 4-6). Σε συνέπεια της πράξης τους, ο βασιλιάς εξολόθρευσε τους φονιάδες και στέλνοντας άλλους υπηρέτες λέει: «O γάμος μεν είναι έτοιμος, αλλά οι προσκαλεσμένοι δεν ήσαν άξιοι· πηγαίνετε, λοιπόν, στις διόδους των δρόμων, και όσους αν βρείτε, καλέστε τους στους γάμους» (εδ. 8,9). Στη συνέχεια της ιστορίας, ο Ιησούς αναφέρει πως κάποιος από τους παρευρισκόμενους βρέθηκε «να μην είναι ντυμένος με ένδυμα γάμου». Τότε, ο βασιλιάς διέταξε να βγάλουν έξω αυτόν τον άνθρωπο. Αυτό δείχνει ότι ήταν απαραίτητη προϋπόθεση οι καλεσμένοι να λάβουν και να φορούν στον γάμο, ένδυμα από τον βασιλιά. Ο Ιησούς κλείνει αυτήν την παραβολή με την τρανταχτή δήλωση: «Επειδή, πολλοί είναι οι καλεσμένοι, λίγοι όμως οι εκλεκτοί.»

Τι σημαίνουν αυτά τα έντονα λόγια; Οι εκλεκτοί, είναι όσοι αποδέχονται την πρόσκληση του Κυρίου στον γάμο. Ο Θεός προσκαλεί τους πάντες στη γαμήλια τελετή. Ωστόσο, ο καθένας από εμάς μπορεί να απορρίψει την αγάπη του Θεού. Η ελευθερία είναι απαραίτητη για την αγάπη. Ο Θεός δεν επιβάλει ποτέ την αγάπη Του σε κανέναν. Δυστυχώς, μπορούμε να αρνηθούμε να έχουμε μια σχέση αγάπης με τον Θεό.

Για τους εκλεκτούς, όσους αποδέχονται την πρόσκληση και αγαπούν τον Θεό, ο Κύριος έχει ετοιμάσει πράγματα πολύ πιο υπέροχα από ό,τι θα μπορούσαμε να φανταστούμε.

`ΣΚΕΨΗ: Η ζωή μου δείχνει ότι έχω αποδεχθεί την πρόσκληση; Φορώ το ένδυμα του Κυρίου για τον γάμο;`