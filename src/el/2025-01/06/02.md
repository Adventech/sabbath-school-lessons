---
title:  Αγαπη Και Δικαιοσυνη
date:  02/02/2025
---

Σε όλη την Αγία Γραφή, η αγάπη και η δικαιοσύνη συμβαδίζουν. Η αληθινή αγάπη απαιτεί δικαιοσύνη και η αληθινή δικαιοσύνη μπορεί να ορίζεται και να αποδίδεται μόνο με αγάπη. Δεν έχουμε συνηθίσει αυτές τις δύο έννοιες μαζί, γιατί τόσο η αγάπη όσο και η δικαιοσύνη έχουν διαστρεβλωθεί, σε μεγάλο βαθμό, από την ανθρωπότητα.

`Διαβάστε Ψαλ. 33:5, Ησ. 61:8, Ιερ. 9:24, Ψαλ. 85:10, 89:14. Τι δείχνουν αυτά τα εδάφια για το πόσο μεγάλο είναι το ενδιαφέρον του Θεού για δικαιοσύνη; `

Τα εδάφια αυτά δηλώνουν ρητά το ότι ο Θεός αγαπά τη δικαιοσύνη (Ψαλ. 33:5, Ησ. 61:8). Στην Αγία Γραφή, η αγάπη και η δικαιοσύνη είναι συνδεδεμένες και δεν μπορούν να διαχωριστούν η μία από την άλλη. Η αγάπη του Θεού και η δικαιοσύνη Του πάνε μαζί, και ο Θεός ενδιαφέρεται βαθύτατα να υπάρχει δικαιοσύνη και κρίση σε αυτόν τον κόσμο.

Για καλό λόγο, λοιπόν, οι προφήτες καταγγέλλουν κάθε είδους αδικία, συμπεριλαμβανομένων των άδικων νόμων, των ψεύτικων ζυγών, της αδικίας, της εξαπάτησης και της καταπίεσης των φτωχών, των χηρών και οποιουδήποτε αδύναμου. Παρότι οι άνθρωποι διαπράττουν πολλά κακά και αδικίες, ο Θεός κάνει «έλεος, κρίση, και δικαιοσύνη επάνω στη γη» (Ιερ. 9:24). Κατά συνέπεια, σε ολόκληρη την Αγία Γραφή, οι πιστοί στον Θεό προσδοκούν τη Θεϊκή κρίση ως κάτι πολύ καλό, επειδή φέρνει τιμωρία στους δράστες των κακοποιητικών συμπεριφορών και δικαιοσύνη και απελευθέρωση στα θύματα της αδικίας και της καταπίεσης.

Στην πραγματικότητα, η δικαιοσύνη και η ακεραιότητα αποτελούν το θεμέλιο της διακυβέρνησης του Θεού. Η κυβέρνηση της αγάπης του Θεού είναι ηθική και δίκαιη, και εντελώς διαφορετική από τις διεφθαρμένες κυβερνήσεις αυτού του κόσμου, οι οποίες συχνά διαιωνίζουν την αδικία για προσωπικό κέρδος και εξουσία. Στον Θεό, «Έλεος και αλήθεια συναπαντήθηκαν· δικαιοσύνη και ειρήνη φιλήθηκαν» (Ψαλ. 85:10).

Ο Θεός ξεκαθαρίζει και τι περιμένει από εμάς: «Άνθρωπε, Αυτός σου έδειξε τι είναι το καλό· και τι ζητάει ο Kύριος από σένα, παρά να πράττεις το δίκαιο, και να αγαπάς έλεος, και να περπατάς ταπεινά μαζί με τον Θεό σου» (Μιχ. 6:8). Πρέπει να δείχνουμε την αγάπη και το έλεος του Θεού και να είμαστε δίκαιοι απέναντι στους άλλους ανθρώπους, ώστε να τους δείχνουμε Ποιος είναι ο Κύριος ο Θεός.