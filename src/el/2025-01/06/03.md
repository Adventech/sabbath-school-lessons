---
title:  Ο Θεος Ειναι Απολυτα Καλος Και Δικαιος
date:  03/02/2025
---

Ο Θεός δεν ισχυρίζεται απλώς ότι αγαπά τη δικαιοσύνη και καλεί τους ανθρώπους να την αγαπούν και να την εφαρμόζουν, αλλά ο Ίδιος αποτελεί και το απόλυτο παράδειγμα. Η Αγία Γραφή διδάσκει ότι ο Θεός είναι απόλυτα Άγιος, Αξιόπιστος, Δίκαιος και Στοργικός. Πράττει μόνο, και πάντα, αυτό που είναι στοργικό, δίκαιο και ορθό. Δεν πράττει ποτέ αδικία.

`Διαβάστε Δευτ. 32:4 και Ψαλ. 92:15. Τι μας διδάσκουν αυτά τα εδάφια για την πιστότητα και τη δικαιοσύνη του Θεού;`

Αυτά τα εδάφια, όπως και πολλά άλλα, δηλώνουν ότι ο Θεός είναι δίκαιος και φιλεύσπλαχνος – «δεν υπάρχει σ’ Αυτόν αδικία» (Ψαλ. 92:15, συγκρίνετε με Ψαλ. 25:8, 129:4). Ο Κύριος, «δεν θα κάνει αδικία· κάθε πρωινό φέρνει τη δική Του κρίση σε φως, τίποτε δεν παραλείπει· όμως, ο διεφθαρμένος δεν γνωρίζει ντροπή» (Σοφ. 3:5). Προσέξτε την αντίθεση του χαρακτήρα του Θεού σε σχέση με εκείνων που αγαπούν την αδικία.

Ο Θεός γνωρίζει ποιο είναι το καλύτερο για όλους, θέλει το καλύτερο για όλους και εργάζεται συνεχώς για να φέρει το καλύτερο αποτέλεσμα σε όλους τους ανθρώπους.

`Διαβάστε Ψαλ. 9:7,8 και 145:9-17. Τι μας διδάσκουν αυτές οι περικοπές για τον Θεό;`

Στον Ψαλ. 7:11 διαβάζουμε ότι «ο Θεός είναι δίκαιος κριτής» και στον Ψαλ. 5:4 ότι «ο πονηρευόμενος δεν θα κατοικεί κοντά Σου». Όπως δηλώνει το Α’Ιωάν. 1:5 «O Θεός είναι φως και σ’ Αυτόν δεν υπάρχει κανένα σκοτάδι». Ο Θεός δεν είναι απλώς απόλυτα Καλός, αλλά σύμφωνα με το Ιακ. 1:13 «ο Θεός είναι απείραστος κακών» (δείτε και Αββ. 1:13α).

Σε όλα αυτά, η καλοσύνη και η δόξα του Θεού είναι άρρηκτα συνδεδεμένες. Ενώ κάποιοι ειδωλοποιούν τη δύναμη, ο Θεός ο Οποίος είναι Παντοδύναμος, ασκεί τη δύναμή Του μόνο με τρόπους που είναι δίκαιοι και στοργικοί. Δεν είναι τυχαίο ότι όταν ο Μωυσής ζήτησε από τον Κύριο: «Δείξε μου, παρακαλώ, τη δόξα Σου». Eκείνος του απάντησε, «Eγώ θα κάνω να περάσει μπροστά σου ολόκληρη η αγαθότητά Mου» (Έξ. 33:18,19).

`ΣΚΕΨΗ: Γιατί ο τόσο Καλός Θεός επιτρέπει όλο αυτό το κακό που υπάρχει στον κόσμο; Συζητήστε την απάντησή σας στην τάξη.`