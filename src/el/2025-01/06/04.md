---
title:  Ο Αμεταβλητος Χαρακτηρας Του Θεου
date:  04/02/2025
---

`Διαβάστε Μαλ. 3:6 και Ιακ. 1:17. Τι μας διδάσκουν αυτά τα εδάφια για τον χαρακτήρα του Θεού;`

Στο Μαλ.3:6, ο Θεός δηλώνει: «Eγώ είμαι ο Kύριος· δεν αλλοιώνομαι». Κάποιοι άνθρωποι διαβάζοντας αυτό το μέρος του εδαφίου πιστεύουν ότι ο Θεός δεν αλλάζει με κανέναν τρόπο. Το υπόλοιπο όμως εδάφιο και τα άμεσα συμφραζόμενά του δείχνουν ότι η αμεταβλητότητα του Θεού που επιβεβαιώνεται εδώ είναι η ηθική αμεταβλητότητά Του. Το υπόλοιπο του εδαφίου δείχνει ότι ο Θεός μπορεί να μεταβάλλεται κατά περίσταση, καθώς ο Ίδιος δηλώνει: «γι’ αυτό, εσείς, οι γιοι Iακώβ, δεν απολεστήκατε.» Και το επόμενο εδάφιο διακηρύττει: «Eπιστρέψτε σε Μένα, και θα επιστρέψω σε σας, λέει ο Kύριος των δυνάμεων» (εδ. 7).

Ο Θεός, συνάπτει σχέσεις με εμάς τους ανθρώπους οι οποίοι δεν είμαστε τέλειοι. Έτσι, καθώς αυτές οι σχέσεις δεν είναι τέλειες, τα πράγματα μεταξύ του Θεού και του λαού Του μπορεί να αλλάξουν. Η αγάπη του Θεού όμως και ο χαρακτήρας Του παραμένουν σταθερά. Όπως επιβεβαιώνει και το Ιακ. 1:17, «κάθε αγαθή δόση, και κάθε τέλειο δώρημα, είναι από επάνω, το οποίο κατεβαίνει από τον Πατέρα των φώτων, στον Οποίο δεν υπάρχει αλλοίωση ή σκιά μεταβολής». Ο Θεός δεν είναι η πηγή του κακού. Τόσο εδώ όσο και σε άλλα σημεία της, η Αγία Γραφή διδάσκει επανειλημμένα ότι ο χαρακτήρας του Θεού, ηθικά, είναι αμετάβλητος. Ωστόσο, ο Θεός μπορεί να συνδεθεί με τα πλάσματά Του σε πραγματική σχέση, στην οποία ανταποκρίνεται πάντα με δικαιοσύνη και αγάπη.

`Διαβάστε Β’Τιμ. 2:13, Τίτ. 1:2 και Εβρ. 6:17, 18. Τι διαβάζουμε για τον Θεό;`

Ο Θεός δεν μπορεί να απαρνηθεί τον εαυτό Του, δεν λέει ποτέ ψέματα και τηρεί τις υποσχέσεις Του. Μπορούμε να είμαστε σίγουροι ότι ο Θεός της Αγίας Γραφής είναι ο Ίδιος Θεός που (εν Χριστώ) πρόσφερε πρόθυμα τον εαυτό Του για εμάς στον σταυρό. Είναι ένας Θεός τον Οποίο μπορούμε να εμπιστευόμαστε, χωρίς επιφυλάξεις, και να έχουμε πεποίθηση και ελπίδα για το μέλλον, επειδή, «O Iησούς Xριστός είναι ο Ίδιος χθες και σήμερα, και στους αιώνες» (Εβρ. 13:8).

`ΣΚΕΨΗ: Πώς η εικόνα του Εσταυρωμένου Θεού, μας βοηθά να εμπιστευόμαστε την καλοσύνη Του ακόμη και στις πιο δύσκολες περιστάσεις;`