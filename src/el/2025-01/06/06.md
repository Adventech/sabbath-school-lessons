---
title:  «Φυλαγε Ελεος Και Κριση»
date:  06/02/2025
---

Στο Δευτ. 7:9 διαβάζουμε ότι «ο Kύριος ο Θεός σου, Αυτός είναι ο Θεός, ο πιστός Θεός, που φυλάττει τη διαθήκη και το έλεος σ’ εκείνους που Τον αγαπούν και τηρούν τις εντολές Του, σε χίλιες γενεές». Ο χαρακτήρας της καλοσύνης και της αγάπης Του αποκαλύφθηκε εξαιρετικά από τον Εσταυρωμένο Ιησού (Δείτε Ρωμ. 3:25, 26, 5:8). Σύμφωνα με τον Ψαλ. 100:5, «ο Kύριος είναι αγαθός· το έλεός Του παραμένει στον αιώνα, και η αλήθεια Του από γενεά σε γενεά». (Δείτε και Ψαλ. 89:2). Επομένως, ο Θεός είναι αξιόπιστος – προσφέρει μόνο καλά στα παιδιά Του (Ιάκ. 1:17, Λουκ. 11:11-13). Στην πραγματικότητα, ευεργετεί ακόμη και εκείνους που είναι εχθροί Του.

`Διαβάστε Ματθ. 5:43-48. Τι διδασκόμαστε για την εκπληκτική αγάπη του Θεού; Πώς πρέπει να ενεργούμε προς τους άλλους, σύμφωνα με αυτήν τη διδασκαλία του Ιησού; `

Το Ματθ. 5:περιγράφει την αγάπη του Θεού ως τέλεια αγάπη. Ατελής αγάπη είναι η αγάπη μόνο προς αυτούς που μας αγαπούν. Αλλά ο Θεός αγαπά ακόμη και αυτούς που Τον μισούν, ακόμη και τους εχθρούς Του. Η αγάπη Του είναι πλήρης και, ως εκ τούτου, τέλεια.

Αν και η αγάπη και το έλεος του Θεού υπερβαίνουν κατά πολύ κάθε λογική προσδοκία, ποτέ δεν παρακάμπτουν ή αντιβαίνουν στη δικαιοσύνη. Η αγάπη του Θεού είναι πάντα δίκαιη και γεμάτη έλεος (Ψαλ. 85:10). Για αυτό και το εδάφιο Ωσ. 12:6 μας προτρέπει: «…φύλαγε έλεος και κρίση, και έλπιζε για πάντα στον Θεό σου» (Δείτε και Λουκ. 11:42).

Στο τέλος, ο Ίδιος ο Θεός θα φέρει την τέλεια δικαιοσύνη: «κατά την ημέρα της οργής και της αποκάλυψης της δικαιοκρισίας του Θεού» (Ρωμ. 2:5). Και οι λυτρωμένοι θα ψάλλουν: «Mεγάλα και θαυμαστά τα έργα Σου, Kύριε, Θεέ, Παντοκράτορα· δίκαιοι και αληθινοί οι δρόμοι Σου, Βασιλιά των αγίων. Ποιος δεν θα Σε φοβηθεί, Kύριε, και δεν θα δοξάσει το όνομά Σου; Eπειδή, είσαι ο μόνος όσιος· αφού, όλα τα έθνη θάρθουν και θα προσκυνήσουν μπροστά Σου· επειδή, οι κρίσεις Σου έγιναν φανερές» (Αποκ. 15:3,4 δείτε και 19:1,2).

`ΣΚΕΨΗ: Το Ησ. 25:1 εξυμνεί: «KYPIE, Εσύ είσαι o Θεός μoυ· θα Σε υψώνω, θα υμνώ τo όνoμά Σoυ· επειδή, έκανες θαυμαστά πράγματα· oι βoυλές Σoυ απ’ την αρχή είναι πίστη και αλήθεια». Πώς μπορούμε να δοξάζουμε τον Θεό ακόμη και σε κακές στιγμές; Πώς μπορεί η ζωή μας να είναι δοξολογία στον Θεό με τρόπο που να προάγει τη δικαιοσύνη στη σφαίρα επιρροής μας;`