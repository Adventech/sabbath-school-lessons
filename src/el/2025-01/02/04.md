---
title:  Η Δικη Μας Επιλογη Στη Σχεση Μας Με Τον Θεο
date:  07/01/2025
---

Ο Θεός προσκαλεί κάθε άνθρωπο σε μια προσωπική σχέση αγάπης μαζί Του (Ματθ. 22:1-14). Η ανταπόκρισή μας προϋποθέτει το να Τον αγαπάμε και να Τον υπακούμε (Ματθ. 22:37-39). Όλα εξαρτώνται από την επιλογή μας να δεχτούμε ή να απορρίψουμε την αγάπη Του. Ο Θεός θέλει να μας ευλογήσει στη σχέση μας μαζί Του. Επομένως, πρέπει να δεχτούμε την αγάπη Του για να λάβουμε τις ευλογίες που μας υπόσχεται.

`Διαβάστε Ωσηέ 9:15, Ιερ. 16:5, Ρωμ. 11:22 και Ιούδα 21. Τι μας διδάσκουν αυτά τα εδάφια σχετικά με τις ευλογίες που μας υπόσχεται ο Θεός; Μπορούμε να τις απορρίψουμε ή να τις χάσουμε;`

Το αν θα απολαύσουμε τις ευλογίες που υπόσχεται ο Θεός, εξαρτάται από το αν θα επιλέξουμε να Τον αγαπάμε και να Τον υπακούμε. Ωστόσο, δεν πρέπει να κάνουμε το λάθος να σκεφτούμε ότι ο Θεός παύει να αγαπά κάποιον. Όπως είδαμε, η αγάπη του Θεού είναι αιώνια. Και παρότι στο Ωσ. 9:15 ο Θεός λέει για το λαό Του, «δεν θα τους αγαπώ πλέον», είναι σημαντικό να θυμόμαστε ότι αργότερα δηλώνει «θα τους αγαπήσω εγκάρδια» (Ωσ. 14:4). Το Ωσ. 9:15 δεν σημαίνει ότι ο Θεός παύει εντελώς να αγαπά τον λαό Του. Αντιθέτως, αναφέρεται σε κάποια συγκεκριμένη ευλογία που έχασε ο λαός επειδή δεν Τον υπάκουσε. Το πώς ανταποκρινόμαστε στην αγάπη του Θεού είναι σημαντικό για να συνεχιστεί η σχέση μας μαζί Του.

«Eκείνος που έχει τις εντολές Μου και τις τηρεί, εκείνος είναι που Με αγαπάει· και εκείνος που Με αγαπάει, θα αγαπηθεί από τον Πατέρα Μου· και Εγώ θα τον αγαπήσω, και σ’ αυτόν θα φανερώσω τον εαυτό Μου.» (Ιωάν. 14:21). Παρομοίως, ο Ιησούς δηλώνει στους μαθητές Του: «Ο Ίδιος ο Πατέρας σάς αγαπάει, για τον λόγο ότι εσείς αγαπήσατε Εμένα, και πιστέψατε ότι Εγώ από τον Πατέρα εξήλθα» (Ιωάν. 16:27).

Αυτά τα εδάφια μάς διδάσκουν ότι η απόκτηση των ευλογιών από μια σχέση σωτηρίας με τον Θεό, εξαρτάται από την αποδοχή της αγάπης Του (την οποία πρέπει επίσης να την μοιραστούμε και με άλλους ανθρώπους). Και πάλι, αυτό δεν σημαίνει ότι η αγάπη του Θεού παύει ποτέ. Αντίθετα, όπως ακριβώς δεν μπορούμε να σταματήσουμε τον ήλιο να λάμπει, αλλά μπορούμε να αποκόψουμε τον εαυτό μας από τις ακτίνες του, έτσι δεν μπορούμε να κάνουμε τίποτα για να σταματήσουμε την αιώνια αγάπη του Θεού. Αν όμως απορρίψουμε τη σχέση με τον Θεό, αποκόβουμε τον εαυτό μας από τις ευλογίες που μας προσφέρει, και κυρίως από την υπόσχεση της αιώνιας ζωής.