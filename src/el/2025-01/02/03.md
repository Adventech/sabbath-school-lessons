---
title:  Η Υποσχεση Του Θεου Να Μας Αγαπα
date:  06/01/2025
---

Η Αγία Γραφή χρησιμοποιεί συχνά μεταφορές των οικογενειακών σχέσεων, όπως τις σχέσεις μεταξύ ανδρογύνου ή την αγάπη της μητέρας προς το παιδί της, για να απεικονίσει την ιδιαίτερη σχέση αγάπης μεταξύ του Θεού και του λαού της διαθήκης Του. Ο Κύριος, θέτοντας διαθήκη, υπόσχεται να αγαπά τον λαό Του. Επίσης, προσδοκά από αυτούς να αποδεχθούν την αγάπη Του και να Τον αγαπήσουν και εκείνοι, καθώς και να έχουν αγάπη μεταξύ τους.

`Διαβάστε Δευτ. 7:6-9. Τι μας διδάσκουν αυτά τα εδάφια για τη σχέση μεταξύ της αγάπης του Θεού και των υποσχέσεών Του;`

Το Δευτ. 7:9 περιγράφει την ιδιαίτερη αγάπη που έχει ο Θεός με τον εκλεκτό Του λαό στη διαθήκη. Η σχέση αυτή εξαρτάται από την αφοσίωσή τους. Αν υπακούσουν σε Εκείνον, ο Κύριος θα τους ευλογήσει. Ο Θεός δεν θα σταματήσει να τους αγαπά αν αμαρτήσουν. Η αγάπη του Κυρίου δεν είναι υπό όρους, αλλά η σχέση διαθήκης με τον λαό Του, είναι.

Η λέξη που μεταφράζεται ως αγάπη ή έλεος στο Δευτ. 7:9, προέρχεται από την εβραϊκή λέξη «hesed» η οποία δείχνει μια πτυχή της Θεϊκής αγάπης στη διαθήκη. Οι συγγραφείς της Αγίας Γραφής χρησιμοποιούν συχνά τον όρο «hesed» για να περιγράψουν το μεγαλείο του ελέους, της καλοσύνης και της αγάπης του Θεού. Μεταξύ άλλων, ο όρος «hesed» αναφέρεται στη στοργή και την ακλόνητη αγάπη για κάποιον μέσα σε μια αμοιβαία σχέση αγάπης. Αυτή η σχέση  ξεκινά με την προσδοκία ότι και η άλλη πλευρά θα ανταποδώσει αυτήν την αγάπη.

Ο όρος «hesed» δείχνει ότι η αγάπη του Θεού είναι σταθερή και διαρκεί για πάντα. Μπορούμε να βασιστούμε στην υπόσχεση του Θεού για έλεος και αγάπη. Παράλληλα όμως, πρέπει να είμαστε κι εμείς πρόθυμοι να υπακούσουμε στον Κύριο πράττοντας το δικό μας μέρος σε αυτή τη σχέση αγάπης μαζί Του (Δείτε Β’ Σαμ. 22:26, Α’ Βασ. 8:23, Ψαλ. 25:10, 32:10, Β’ Χρον. 6:14).

Η αγάπη του Θεού για εμάς είναι η βάση όλων των σχέσεων αγάπης που έχουμε με τους άλλους ανθρώπους. Δεν μπορούμε ποτέ να φτάσουμε την αγάπη του Θεού. Ο Θεός, στο Πρόσωπο του Χριστού, πρόσφερε τον Εαυτό Του σε εμάς. Ο Ίδιος ο Ιησούς δήλωσε: «Μεγαλύτερη από τούτη την αγάπη δεν έχει κανένας, το να βάλει κάποιος την ψυχή του για χάρη των φίλων του» (Ιωάν. 15:13). Αναμφίβολα, η μεγαλύτερη εκδήλωση αυτής της αγάπης αποκαλύφθηκε όταν ο Κύριός μας «ταπείνωσε τον εαυτό Του, γινόμενος υπάκουος μέχρι θανάτου, θανάτου μάλιστα σταυρού» (Φιλιπ. 2:8)

`ΣΚΕΨΗ: Με ποιον τρόπο μπορούμε να κρατάμε συνεχώς την αγάπη του Θεού στη σκέψη μας; Γιατί είναι σημαντικό να το κάνουμε;`