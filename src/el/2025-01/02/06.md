---
title:  Απο Καρδιας Λαβατε Απο Καρδιας Δωστε
date:  09/01/2025
---

Όπως ο δούλος δεν μπορούσε ποτέ να ξεπληρώσει το χρέος του στον κύριό του, έτσι ακριβώς κι εμείς δεν μπορούμε ποτέ να εξοφλήσουμε στον Θεό όλα όσα έκανε και κάνει για εμάς. «O Θεός, όμως, δείχνει τη δική Του αγάπη σε μας, επειδή, ενώ εμείς ήμασταν ακόμα αμαρτωλοί, ο Χριστός πέθανε για χάρη μας» (Ρωμ. 5:8). Τι καταπληκτική αγάπη! «Δέστε τι είδους αγάπη έδωσε σε μας ο Πατέρας, ώστε να ονομαστούμε παιδιά του Θεού» (Α’ Ιωάν. 3:1)

Ωστόσο, αυτό το οποίο μπορούμε και πρέπει να κάνουμε είναι να αντανακλούμε την αγάπη του Θεού στους άλλους ανθρώπους όσο περισσότερο μπορούμε. Εφόσον ο Θεός μάς δείχνει τόση πολλή αγάπη, ευσπλαχνία και συγχώρεση, πόσο περισσότερο θα πρέπει λοιπόν κι εμεί να αγαπάμε, να συμπονούμε και να συγχωρούμε τους άλλους ανθρώπους; Θυμηθείτε ότι ο δούλος έχασε το έλεος και τη συγχώρηση του κυρίου του επειδή δεν είχε συμπόνια και συγχώρεση για το σύνδουλό του. Αν πραγματικά αγαπάμε τον Θεό, θα εκδηλώνουμε και την αγάπη Του στους συνανθρώπους μας.

`Διαβάστε Ιωάν. 15:12, Α’ Ιωάν. 3:16, 4:7-12. Τι μας διδάσκουν αυτά τα εδάφια για τη σχέση μεταξύ της αγάπης του Θεού, της δικής μας αγάπης προς τον Θεό και της αγάπης μας προς τον συνάνθρωπο;`

Ο Ιησούς είπε στους μαθητές Του, «είστε φίλοι Μου, αν κάνετε όσα Εγώ σας παραγγέλλω» (Ιωάν. 15:14). Και μεταξύ άλλων, ο Ιησούς τούς έδωσε (και σε εμάς) την εντολή να αγαπούν τους άλλους όπως Εκείνος τους αγάπησε. Εδώ, όπως και σε άλλα εδάφια, ο Κύριος προστάζει να αγαπάμε τον Θεό και να έχουμε αγάπη μεταξύ μας.

Εν ολίγοις, πρέπει να καταλάβουμε ότι ο Θεός μάς συγχώρησε ένα χρέος που δεν μπορούμε να εξοφλήσουμε. Έτσι, θα πρέπει να αγαπάμε και να δοξάζουμε τον Κύριο και να ζούμε έχοντας αγάπη και έλεος στην καρδιά μας για τους άλλους ανθρώπους. Στο Λουκ. 7:47 διαβάζουμε ότι αυτός που συγχωρείται πολύ, αγαπάει και πολύ, «σε όποιον, όμως, συγχωρείται λίγο, αγαπάει λίγο». Και ποιος από εμάς δεν συνειδητοποιεί πόσο πολύ έχει συγχωρηθεί;

Αν αγαπάμε τον Θεό, θα πρέπει να αγαπάμε και τους συνανθρώπους μας. Θα πρέπει να θέλουμε να μοιραζόμαστε το μήνυμα της αγάπης του Κυρίου με τους ανθρώπους, τόσο με λόγια όσο και με πράξεις. Θα πρέπει να βοηθάμε τους ανθρώπους στην καθημερινότητά τους τώρα, καθώς επίσης να επιδιώκουμε να τους οδηγήσουμε σε Εκείνον που τους προσφέρει μια καλύτερη και αιώνια ζωή στο μέλλον, σε έναν Νέο Ουρανό και μια Νέα Γη.

`ΣΚΕΨΗ: Πώς μπορούμε, ξεκινώντας από σήμερα, να δείξουμε την αγάπη του Θεού στους ανθρώπους; Πώς μπορούμε να τους προσκαλέσουμε να απολαύσουν την υπόσχεση της αιώνιας ζωής;`