---
title:  Το Ελεος Απορριφθηκε Και Χαθηκε
date:  08/01/2025
---

Η αγάπη του Θεού είναι αιώνια. Δεν μπορούμε να κερδίσουμε την αγάπη Του, ωστόσο, μπορούμε να την απορρίψουμε. Ο Θεός μάς δίνει την επιλογή να δεχτούμε ή να απορρίψουμε, ελεύθερα, την αγάπη Του, επειδή Εκείνος μας αγαπά οικειοθελώς με τέλεια και αιώνια αγάπη, πριν ακόμη εμείς κάνουμε οτιδήποτε (Ιερ. 31:3). Η αγάπη μας προς τον Θεό είναι μια ανταπόκριση σε αυτό που μας έχει ήδη προσφερθεί, πριν ακόμη το ζητήσουμε.

`Διαβάστε Α’ Ιωάν. 4:7-20, με ιδιαίτερη έμφαση στα εδάφια 7 και 19. Τι δηλώνουν για την προτεραιότητα της αγάπης του Θεού;`

Πάντα, έρχεται πρώτα η αγάπη του Θεού. Αν ο Θεός δεν μας είχε αγαπήσει πρώτα, δεν θα μπορούσαμε να Τον αγαπήσουμε κι εμείς. Κι ενώ ο Θεός μάς δημιούργησε με την ικανότητα να αγαπάμε και να αγαπιόμαστε, ο Ίδιος είναι η αρχή και η πηγή κάθε αγάπης. Εμείς, ωστόσο, έχουμε την επιλογή του αν θα την αποδεχτούμε και αν στη συνέχεια θα την αντανακλούμε στη ζωή μας. Αυτή η Βιβλική αλήθεια απεικονίζεται στην παραβολή του Ιησού για τον χρεοφειλέτη δούλο (Ματθ. 18:23-35).

Στην παραβολή βλέπουμε ότι ο δούλος δεν θα κατάφερνε ποτέ να πληρώσει στον κύριό του το χρέος του. Σύμφωνα με το Ματθ. 18, το χρέος ήταν 10.000 τάλαντα. Ένα τάλαντο αντιστοιχούσε σε περίπου 6.000 δηνάρια. Ένα δηνάριο ήταν ο μισθός μιας ημέρας (Ματθ. 20:2). Επομένως, θα έπρεπε να δουλεύει 6.000 μέρες για να κερδίσει ένα τάλαντο. Αν υποθέσουμε ότι θα εργαζόταν τις 300 ημέρες του έτους, θα κέρδιζε 300 δηνάρια το χρόνο. Έτσι, θα χρειαζόταν περίπου είκοσι χρόνια για να κερδίσει 6.000 δηνάρια (6.000/300=20), δηλαδή να εξοφλήσει ένα τάλαντο. Επομένως, για να ξεχρεώσει 10.000 τάλαντα θα έπρεπε να εργαστεί 200.000 χρόνια – που σημαίνει ότι δεν θα μπορούσε ποτέ να εξοφλήσει το χρέος του. Ωστόσο, ο κύριός του έδειξε ευσπλαχνία και έλεος προς αυτόν, και θέλησε να τον συγχωρέσει απαλλάσσοντάς τον από το χρέος.

Ο δούλος όμως, παρά τη συγχώρηση που του δόθηκε, αρνήθηκε να συγχωρήσει το μικρό χρέος (100 δηναρίων) που του όφειλε ένας σύνδουλός του και τον έβαλε στη φυλακή. Τότε ο κύριός του ανακάλεσε τη συγχώρεση και το έλεός του προς αυτόν. Η αγάπη και το έλεος του Θεού δεν εξαντλούνται ποτέ. Παρόλα αυτά, μπορούμε τελικά να απορρίψουμε, ακόμη και να χάσουμε, τις ευλογίες της αγάπης και του ελέους του Θεού.

`ΣΚΕΨΗ: Αναλογιστείτε τι συγχώρησε ο Θεός σε εμάς. Πόσο κόστισε η συγχώρησή μας στον Ιησού; Τι θα πρέπει να διδαχθούμε από αυτό για τη συγχώρησή μας προς τους άλλους ανθρώπους;`