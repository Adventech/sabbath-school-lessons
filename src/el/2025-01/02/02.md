---
title:  Η Αιωνια Αγαπη Του Θεου
date:  05/01/2025
---

Η Αγία Γραφή, μας λέει ότι ο Θεός μάς αγαπάει όλους. Το πιο γνωστό εδάφιο που διακηρύττει αυτήν την αλήθεια είναι το Ιωάν. 3:16: «Eπειδή, με τέτοιον τρόπο αγάπησε ο Θεός τον κόσμο, ώστε έδωσε τον Yιό Του τον Μονογενή, για να μη χαθεί καθένας που πιστεύει σ’ Αυτόν, αλλά να έχει αιώνια ζωή.»

`Διαβάστε Ψαλ. 33:5 και 145:9. Τι διδάσκουν αυτά τα εδάφια για την έκταση της αγάπης και του ελέους του Θεού; `

Μερικοί άνθρωποι πιστεύουν ότι κανείς δεν μπορεί να τους αγαπήσει. Ή ότι ο Θεός αγαπά όλους τους άλλους, αλλά όχι αυτούς. Ωστόσο, η Αγία Γραφή δηλώνει ξεκάθαρα ότι ο Θεός αγαπάει όλους τους ανθρώπους και θέλει όλοι να σωθούν.

`Διαβάστε Β’ Πέτ. 3:9, Α’ Τιμ. 2:4 και Ιεζ. 33:11. Τι διδάσκουν αυτά τα εδάφια για το πόσο πολύ επιθυμεί ο Θεός να σώσει κάθε άνθρωπο;`

Το εδάφιο 17, το επόμενο του Ιωάν. 3:16, προσθέτει: «Δεδομένου ότι, ο Θεός δεν απέστειλε τον Yιό Του στον κόσμο, για να κρίνει τον κόσμο, αλλά για να σωθεί ο κόσμος διαμέσου Αυτού.» Αν εξαρτιόταν αποκλειστικά από τον Θεό, κάθε άνθρωπος θα δεχόταν την αγάπη Του και θα σωζόταν. Όμως ο Κύριος δεν επιβάλει την αγάπη Του σε κανέναν. Όλοι οι άνθρωποι είναι ελεύθεροι να την αποδεχθούν ή να την απορρίψουν.

Ο Θεός, ωστόσο, ακόμη και εκείνους που απορρίπτουν την αγάπη Του, εξακολουθεί να τους αγαπά. Στο εδάφιο Ιερ. 31:3, ο Κύριος ανακοινώνει στον λαό Του: «Nαι, σε αγάπησα με αιώνια αγάπη· γι’ αυτό σε έλκυσα με έλεoς». Στον Ψαλ. 136, όπως και σε άλλα σημεία, η Αγία Γραφή φανερώνει ότι η αγάπη του Θεού μας δεν εξαντλείται ποτέ - είναι αιώνια. Για εμάς είναι δύσκολο να το κατανοήσουμε αυτό γιατί πολύ συχνά δυσκολευόμαστε να αγαπήσουμε τους άλλους.

Ωστόσο, τι θα γινόταν αν μπορούσαμε να αντιληφθούμε το μέγεθος της αγάπης του Θεού για εμάς; Πόσο διαφορετικά θα ζούσαμε και θα φερόμασταν στους άλλους ανθρώπους;

`ΣΚΕΨΗ: Ο Θεός αγαπά κάθε άνθρωπο ανεξαιρέτως, ακόμη κι αυτούς που εμείς θεωρούμε τους χειρότερους. Τι θα πρέπει να μας διδάσκει η αγάπη του Θεού για τη δική μας συμπεριφορά προς αυτούς;`