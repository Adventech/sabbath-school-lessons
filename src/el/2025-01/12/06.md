---
title:  Ποιος Ειναι Ο Πλησιον Μου;
date:  20/03/2025
---

Στην εξιστόρηση του Λουκά, αμέσως μετά την δήλωση του Ιησού για τις δύο μεγαλύτερες εντολές της αγάπης προς τον Θεό και της αγάπης προς τον πλησίον, ο νομικός «θέλοντας να δικαιώσει τον εαυτό του, είπε στον Ιησού: “Και ποιος είναι ο πλησίον μου;”» (Λουκ. 10:29). Ο Ιησούς απαντά στην ερώτησή του με την εκπληκτική παραβολή του καλού Σαμαρείτη.

`Διαβάστε την παραβολή του καλού Σαμαρείτη στο Λουκ. 10:25-37. Τι λέει αυτή η παραβολή, υπό το πρίσμα της κραυγής των προφητών για έλεος και δικαιοσύνη και των ποικίλων αδικιών που έχουν επιφέρει οι άνθρωποι στους συνανθρώπους τους ανά τους αιώνες; `

Ο Ιησούς δεν μίλησε απλώς για δικαιοσύνη – ήρθε για να τη φέρει. Ήταν και θα είναι η εκπλήρωση των εκκλήσεων των προφητών και της λαχτάρας για δικαιοσύνη (δείτε Λουκ. 4:16-21 και Ησ. 61:1, 2). Είναι ο πόθος όλων των εθνών, ιδιαίτερα εκείνων που αναγνωρίζουν την ανάγκη τους για απελευθέρωση.

Σε απόλυτη αντίθεση με τον Σατανά που προσπάθησε να σφετεριστεί τον θρόνο του Θεού, ο Ιησούς κατέβηκε και ταυτίστηκε με εκείνους που βρίσκονταν κάτω από την αμαρτία (χωρίς να μολυνθεί από αυτήν), την αδικία και την καταπίεση, και νίκησε τον Σατανά προσφέροντας με αγάπη τον Εαυτό Του για να εδραιώσει τη δικαιοσύνη ως ο Δίκαιος που δικαιώνει όλους όσους πιστεύουν σε Αυτόν (Ρωμ. 3:25, 26). Πώς μπορούμε να ισχυριστούμε ότι ενδιαφερόμαστε για τον νόμο που ο Χριστός πέθανε για να τον υπερασπιστεί, αν δεν ενδιαφερόμαστε για αυτό που ο Ίδιος αποκαλεί «τα βαρύτερα του νόμου»;

Ο Ψαλ. 9:8, 9 διακηρύττει: «Και Αυτός θα κρίνει την οικουμένη με δικαιοσύνη· θα κρίνει τους λαούς με ευθύτητα. Και ο Κύριος θα είναι καταφύγιο στον πένητα, καταφύγιο σε καιρό θλίψης.» Ομοίως, ο Ψαλ. 146:7-9 προσθέτει: «Αυτόν πoυ κάνει κρίση στoυς αδικoύμενoυς· Αυτόν πoυ δίνει τρoφή σ’ εκείνoυς πoυ πεινoύν. O Kύριoς ελευθερώνει τους δεσμίoυς· o Kύριoς ανoίγει τα μάτια των τυφλών· o Kύριoς ανoρθώνει τους κυρτωμένoυς· o Kύριoς αγαπάει τους δικαίoυς· o Kύριoς φυλάττει τους ξένoυς· υπερασπίζεται τoν oρφανό και τη χήρα, καταστρέφει, όμως, τoν δρόμo των αμαρτωλών.»

Πόσο πιο σαφής θα μπορούσε να είναι ο Λόγος του Θεού στο ότι πρέπει να βοηθάμε τους ανθρώπους γύρω μας που βρίσκονται σε ανάγκη;

`ΣΚΕΨΗ: Τι μπορούμε να μάθουμε από τη ζωή και τη διακονία του Ιησού σχετικά με το πώς να απευθυνθούμε σε αυτούς που έχουν ανάγκη; Ακόμη κι αν δεν μπορούμε να κάνουμε θαύματα όπως Εκείνος, πώς θα μπορούσε η βοήθειά μας να είναι για αυτούς ένα “θαύμα”;`