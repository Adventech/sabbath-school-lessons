---
title:  Οι Δυο Μεγαλυτερες Εντολες
date:  16/03/2025
---

Για να προωθήσουμε, ατομικά και συλλογικά, την αγάπη και τη δικαιοσύνη του Θεού στον κόσμο μας, θα πρέπει να εστιάσουμε αρχικά σε αυτό που μας έχει προστάξει ο Κύριος.

`Διαβάστε Ματθ. 22:34-40. Τι απάντησε ο Ιησούς στην ερώτηση του νομικού; `

Σύμφωνα με τον Ιησού, η «πρώτη και μεγάλη εντολή» είναι το: «Θα αγαπάς τον Kύριο τον Θεό σου από όλη την καρδιά σου, και από όλη την ψυχή σου, και από όλη τη διάνοιά σου». Και στη συνέχεια ο Ιησούς προσθέτει: «Δεύτερη, όμως, όμοια μ’ αυτή είναι: “Θα αγαπάς τον πλησίον σου σαν τον εαυτό σου”», και τονίζει ότι «Σ’ αυτές τις δύο εντολές κρέμονται ολόκληρος ο νόμος και οι προφήτες» (Ματθ. 22:37-40).

`Διαβάστε Ματθ. 19:16-23. Πώς σχετίζονται οι απαντήσεις του Ιησού στις ερωτήσεις του πλούσιου νέου με τις απαντήσεις Του στην ερώτηση του νομικού στο Ματθ. 22;`

Γιατί ο Ιησούς έδωσε αυτήν την απάντηση στον νέο; Τι θα πρέπει να λένε σε όλους μας οι απαντήσεις αυτών των συναντήσεων, ανεξάρτητα από την κοινωνική μας θέση ή κατάσταση;

«Ο Χριστός υπέδειξε τους μοναδικούς όρους που θα έφερναν τον άρχοντα στη θέση όπου θα τελειοποιούσε ένα χριστιανικό χαρακτήρα. Τα λόγια Του ήταν λόγια σοφά, παρά το γεγονός ότι ηχούσαν κάπως αυστηρά και απαιτητικά. Η μόνη ελπίδα σωτηρίας του άρχοντα ήταν να τα αποδεχθεί και να συμμορφωθεί με αυτά. Η υψηλή κοινωνική του θέση και η περιουσία του ασκούσαν στο χαρακτήρα του μια ανεπαίσθητη επιρροή προς το κακό. Υποθαλπόμενα τα δύο αυτά, παραγκώνιζαν τον Θεό από την καρδιά του. Είτε λίγο, είτε πολύ, κατακρατούσε από τον Θεό εκείνο που ελάττωσε την ηθική του δύναμη και αποδοτικότητα. Όταν υποθάλπονται τα πράγματα αυτού του κόσμου, όσο ασταθή και ανάξια να είναι, καταλήγουν να απορροφήσουν τα πάντα.» Z.X. σελ. 490.

`ΣΚΕΨΗ: Παρότι δεν καλούμαστε όλοι να πουλήσουμε όλα μας τα υπάρχοντα, όπως ο πλούσιος άρχοντας, σε τι μπορεί να είμαστε προσωπικά προσκολλημένοι που αν δεν τα εγκαταλείψουμε θα μπορούσαν να μας οδηγήσουν στο να χάσουμε την αιώνια ζωή;`