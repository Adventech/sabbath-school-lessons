---
title:  Ο Θεος Αγαπα Τη Δικαιοσυνη
date:  18/03/2025
---

Η Αγία Γραφή δηλώνει ότι ο Θεός αγαπά τη δικαιοσύνη και μισεί το κακό (Ψαλ. 33:5, Ησ. 61:8). Ανησυχεί βαθιά για την αδικία, η οποία Του προκαλεί δίκαιη αγανάκτηση για λογαριασμό όλων των θυμάτων της αδικίας. Τόσο στην Παλαιά όσο και στην Καινή Διαθήκη, ο Θεός είναι σταθερά ζηλωτής υπέρ των κατατρεγμένων και καταπιεσμένων, και εκφράζει δίκαιη οργή προς όσους τους αδικούν.

`Διαβάστε Ψαλ. 82. Πώς εκφράζει αυτός ο ψαλμός το ενδιαφέρον του Θεού για δικαιοσύνη σε αυτόν τον κόσμο; Τι μπορεί να σημαίνει αυτός ο ψαλμός για εμάς σήμερα; `

Πολλοί σχολιαστές της Αγίας Γραφής θεωρούν ότι ο Ψαλ. 82:κατακρίνει τους επίγειους άρχοντες που είναι υπεύθυνοι για την αδικία στην κοινωνία, καθώς και ότι αναφέρεται στο πότε ο Θεός θα κρίνει τους “θεούς” που βρίσκονται πίσω από τους διεφθαρμένους επίγειους δικαστές και άρχοντες (προφανώς δαιμονικές δυνάμεις). Συγκεκριμένα, ο Θεός τούς ρωτά: «Μέχρι πότε θα κρίνετε άδικα, και θα προσωποληπτείτε τους ασεβείς;» (εδ. 2).

Επιπλέον, τους προστάζει: «Κρίνετε τον φτωχό και τον ορφανό· πράξτε δικαιοσύνη στον θλιμμένο και τον πένητα. Ελευθερώνετε τον φτωχό και τον πένητα· λυτρώνετέ τον από χέρι ασεβών» (εδ. 3, 4). Εδώ είναι διατυπωμένο ένα ηχηρό κάλεσμα για δικαιοσύνη που είναι ιδιαίτερα σημαντικό και αποτελεί κεντρικό μήνυμα τόσο των προφητών σε όλη την Παλαιά Διαθήκη όσο και των διδασκαλιών του Ιησού.

Δεν είναι άγνωστο το τι επιθυμεί και τι απαιτεί ο Θεός από όσους ισχυρίζονται ότι Τον αγαπούν και Τον υπακούνε. Το Μιχ.  6:8 αναφέρει ξεκάθαρα: «Άνθρωπε, Αυτός σου έδειξε τι είναι το καλό· και τι ζητάει ο Κύριος από σένα, παρά να πράττεις το δίκαιο, και να αγαπάς έλεος, και να περπατάς ταπεινά μαζί με τον Θεό σου;»

Το ίδιο μήνυμα επαναλαμβάνεται σε ολόκληρη την Αγία Γραφή. Για παράδειγμα, ο Ιησούς δήλωσε: «Από τούτο θα γνωρίσουν όλοι ότι είστε μαθητές Μου, εάν έχετε αγάπη ο ένας προς τον άλλον» Ιωάν. 13:35 (συγκρίνετε με Α’ Ιωάν. 4:8-16).

`ΣΚΕΨΗ: Πώς θα έμοιαζαν οι οικογένειες και οι εκκλησίες μας αν επικεντρωνόμασταν στο εδάφιο Μιχ. 6:8 και το εφαρμόζαμε τόσο με λόγια όσο και με έργα; Πώς θα μπορούσαμε να εφαρμόσουμε αυτές τις αρχές στη ζωή μας;`