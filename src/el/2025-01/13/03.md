---
title:  Ο Νομος Ειναι Αγιος, Δικαιος Και Αγαθος
date:  24/03/2025
---

Η αγάπη είναι το θεμέλιο του νόμου του Θεού. Όταν ο Θεός υποστηρίζει τον νόμο, υποστηρίζει την αγάπη. Αυτός είναι ο λόγος για τον οποίο ο Ιησούς πέθανε για να σώσει τους αμαρτωλούς, ώστε να μπορεί να διατηρήσει τον νόμο και ταυτόχρονα να μας προσφέρει χάρη – «Για να είναι Αυτός Δίκαιος, και να ανακηρύσσει δίκαιον εκείνον που πιστεύει» σε Αυτόν (Ρωμ. 3:25, 26). Τι εκδήλωση αγάπης! Επομένως, ο νόμος δεν ακυρώνεται λόγω της απολύτρωσης – αντιθέτως, επιβεβαιώνεται περισσότερο.

`Διαβάστε Ρωμ. 6:1-3 και 7:7-12, δίνοντας ιδιαίτερη έμφαση στο εδάφιο 12. Τι διαβάζουμε για τον νόμο, ακόμη και μετά τον θάνατο του Χριστού;`

Ενώ κάποιοι πιστεύουν ότι η χάρη και η λύτρωση ακυρώνουν τον νόμο, ο απ. Παύλος είναι σαφής στο ότι δεν πρέπει να συνεχίσουμε να αμαρτάνουμε ώστε να αυξάνεται η χάρη. Αντιθέτως, όσοι είμαστε στον Χριστό με πίστη, «βαπτιστήκαμε στον θάνατό Του» και επομένως πρέπει να θεωρούμε τον εαυτό μας νεκρό ως προς την αμαρτία και ζωντανό για τον Χριστό.

Ο νόμος του Θεού δεν είναι αμαρτία, αλλά μας κάνει φανερή την αμαρτία και την αμαρτωλότητά μας. Για αυτό «ο μεν νόμος είναι άγιος, και η εντολή άγια και δίκαιη και αγαθή» (Ρωμ. 7:12). Ο νόμος αποκαλύπτει, όσο τίποτε άλλο, την μεγάλη μας ανάγκη για σωτηρία, για λύτρωση – που έρχεται μόνο μέσω του Ιησού Χριστού. Κατά συνέπεια, δεν «καταργούμε, λοιπόν, τον νόμο διαμέσου της πίστης», αλλά αντίθετα, «ορθώνουμε τον νόμο» (Ρωμ. 3:31).

Ο Χριστός δεν ήρθε για να καταργήσει τον νόμο, αλλά για να εκπληρώσει όλα όσα είχαν υποσχεθεί στον νόμο και στους προφήτες. Έτσι, τονίζει ότι: «μέχρις ότου παρέλθει ο ουρανός και η γη», ούτε «ένα γιώτα ή μία κεραία δεν θα παρέλθει από τον νόμο» (Ματθ. 5:18).

Ο ίδιος ο νόμος του Θεού αντιπροσωπεύει την αγιότητα του Θεού – τον τέλειο χαρακτήρα Του που είναι αγάπη, δικαιοσύνη, καλοσύνη και αλήθεια (Λευ. 19:2, Ψαλ. 19:7, 8, 119:142, 172). Από αυτήν την άποψη, είναι σημαντικό το ότι, σύμφωνα με το Έξ. 31:18, ο Θεός έγραψε ο Ίδιος της Δέκα Εντολές στις πέτρινες πλάκες. Γραμμένοι στην πέτρα, οι νόμοι αυτοί αποτελούν μαρτυρία του αμετάβλητου χαρακτήρα του Θεού και της ηθικής διακυβέρνησής Του, η οποία βασίζεται στην αγάπη Του που είναι και το κεντρικό θέμα της Μεγάλης Διαμάχης.

`ΣΚΕΨΗ: Πώς η σύνδεση μεταξύ νόμου και αγάπης μάς βοηθά να κατανοήσουμε καλύτερα τα λόγια του Ιησού, «Aν Με αγαπάτε, φυλάξτε τις εντολές Μου»; (Ιωάν. 14:15)`