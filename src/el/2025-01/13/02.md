---
title:  Ο Νομος Της Αγαπης
date:  23/03/2025
---

Ο νόμος του Θεού δεν αποτελείται από αφηρημένες αρχές. Αντιθέτως, ο νόμος του Θεού είναι έκφραση της σχέσης, όπως βλέπουμε πολύ καθαρά στις Δέκα Εντολές. Οι βασικές αρχές των Δέκα Εντολών υπήρχαν ήδη στον Κήπο της Εδέμ, οι αρχές της αγάπης που επρόκειτο να διέπουν τη σχέση μεταξύ Θεού και ανθρώπων και μεταξύ των ίδιων των ανθρώπων.

Όταν οι Δέκα Εντολές που διακηρύχθηκαν στην Έξοδο 20:γράφτηκαν στη συνέχεια σε πέτρα, δόθηκαν στον λαό Ισραήλ στο πλαίσιο της σχέσης της διαθήκης. Οι εντολές γράφτηκαν αφού ο Κύριος είχε ήδη ελευθερώσει τον λαό από την Αίγυπτο, βασισμένες στην αγάπη Του και στις υποσχέσεις Του προς το έθνος (Έξ. 6:7, 8 και Λευ. 26:12). Είναι φανερό ότι οι διαιρέσεις των Δέκα Εντολών (τέσσερις πρώτες και έξι υπόλοιπες), στοχεύουν στην άνθηση της σχέσης των ανθρώπων με τον Θεό και των σχέσεων μεταξύ τους.

`Διαβάστε Έξ. 20:1-17. Πώς αυτά τα εδάφια αποκαλύπτουν τις δύο αρχές, της αγάπης προς τον Θεό και της αγάπης προς τους άλλους;`

Οι τέσσερις πρώτες εντολές αφορούν τις σχέσεις των ανθρώπων με τον Θεό και οι έξι υπόλοιπες τις σχέσεις των ανθρώπων μεταξύ τους. Οι σχέσεις μας τόσο με τον Θεό όσο και με τους συνανθρώπους μας πρέπει να ρυθμίζονται από τις αρχές του νόμου του Θεού.

Αυτά τα δύο μέρη του νόμου αντιστοιχούν άμεσα σε αυτό που ο Ιησούς προσδιόρισε ως τις δύο μεγαλύτερες εντολές: «Θα αγαπάς τον Kύριο τον Θεό σου από όλη την καρδιά σου, και από όλη την ψυχή σου, και από όλη τη διάνοιά σου» (Ματθ. 22:37, συγκρίνετε με Δευτ. 6:5) και «Θα αγαπάς τον πλησίον σου σαν τον εαυτό σου» (Ματθ. 22:39, συγκρίνετε με Λευ. 19:18).

Οι τέσσερις πρώτες εντολές είναι οι τρόποι με τους οποίους πρέπει να αγαπάμε τον Θεό με όλη μας την ύπαρξη, και οι έξι υπόλοιπες είναι οι τρόποι με τους οποίους πρέπει να αγαπάμε ο ένας τον άλλον όπως τον εαυτό μας. Ο Ιησούς καθιστά σαφές ότι αυτές οι δύο μεγάλες εντολές αγάπης συνδέονται αναπόσπαστα με τον νόμο: «Σ’ αυτές τις δύο εντολές κρέμονται ολόκληρος ο νόμος και οι προφήτες» (Ματθ. 22:40).

Το σύνολο του νόμου του Θεού λοιπόν, έχει ως θεμέλιο την αγάπη Του. Η αγάπη του Θεού και ο νόμος δεν διαχωρίζονται. Πολλοί άνθρωποι θεωρούν ότι δεν χρειάζεται να τηρούμε τον νόμο, αρκεί να αγαπάμε τον Θεό και τους άλλους ανθρώπους. Γιατί αυτή η άποψη είναι λάθος;

`ΣΚΕΨΗ: Πώς θα μπορούσαμε να εκφράσουμε την αγάπη προς τον Θεό ή προς τους άλλους ανθρώπους, αν παραβιάζουμε οποιαδήποτε από τις Δέκα Εντολές;`