---
title:  Πανω Απο Ολα Να Αγαπατε Ο Ενας Τον Αλλον
date:  27/03/2025
---

Εφόσον η αγάπη είναι η εκπλήρωση του νόμου, τότε κανείς δεν μπορεί να τηρήσει τον νόμο του Θεού με την πλήρη έννοια του όρου, απλώς και μόνο αποφεύγοντας να κάνει λάθος πράγματα. Ο ίδιος ο νόμος της αγάπης όχι μόνο μας προστάζει να απέχουμε από το κακό, αλλά μας ωθεί να κάνουμε πράξεις που αποκαλύπτουν την αγάπη του Θεού στους άλλους ανθρώπους στον κόσμο, οι οποίοι έχουν τόσο μεγάλη ανάγκη από μια αληθινή χριστιανική μαρτυρία.

`Διαβάστε Ιάκ. 2:1-9. Ποια κρίσιμα μηνύματα μας δίνονται εδώ; `

Εδώ ο απ. Ιάκωβος καταγγέλλει έντονα την αδικία στην κοινωνία, επισημαίνοντας συγκεκριμένα την απαξίωση των φτωχών και την καταπίεσή τους από κάποιους πλούσιους. Στη συνέχεια, εφιστά την προσοχή στον νόμο της αγάπης προς τον πλησίον, λέγοντας πως αν εκπληρώνετε αυτόν τον νόμο, τότε «κάνετε καλά» (Ιάκ. 2:8).

Όπως αναφέρει η Ε. Χουάιτ, «Η αγάπη για το συνάνθρωπο είναι η επίγεια εκδήλωση της αγάπης του Θεού. Προκειμένου να φυτέψει μέσα μας αυτήν την αγάπη, να μας καταστήσει παιδιά της ίδιας οικογένειας, ο Βασιλιάς της δόξας έγινε ένα με μας. Και όταν τα αποχαιρετιστήρια λόγια Του εκπληρωθούν “αγαπάτε αλλήλους καθώς Εγώ σας ηγάπησα” Ιωάννην ιε΄[15]12, όταν αγαπάμε τον κόσμο όπως Αυτός τον αγάπησε, τότε η αποστολή Του βρίσκει την εκπλήρωσή της σε μας. Είμαστε κατάλληλοι για τον ουρανό, επειδή έχουμε το πνεύμα Του στην καρδιά μας.» Ζ.Χ. σελ. 615, 616.

Όταν αγαπάμε τον κόσμο, όπως ο Χριστός αγάπησε τον κόσμο, τότε είμαστε κατάλληλοι για τον ουρανό. Τι ισχυρή έκφραση του τι σημαίνει να είσαι ακόλουθος του Ιησού Χριστού!

Ο Ιησούς προστάζει στους ακολούθους Του: «Nα αγαπάτε ο ένας τον άλλον· όπως Εγώ σας αγάπησα» (Ιωάν. 13:34). Και συνεχίζει λέγοντας: «Aπό τούτο θα γνωρίσουν όλοι ότι είστε μαθητές Μου, εάν έχετε αγάπη ο ένας προς τον άλλον» (εδ. 35). Η αγάπη είναι τόσο βασική για την χριστιανική πίστη, επειδή ο Θεός είναι αγάπη (Α’ Ιωάν. 4:8, 16). Και όσοι ισχυρίζονται ότι αγαπούν τον Θεό πρέπει να αγαπούν ο ένας τον άλλον (συγκρίνετε με Α’ Ιωάν. 3:11, 4:20, 21).

Το Α’ Πέτ. 4:8 προτρέπει τους χριστιανούς «Προπάντων, όμως, να έχετε ένθερμη την αγάπη ο ένας προς τον άλλον· επειδή, “η αγάπη θα σκεπάσει πλήθος αμαρτιών”» (Δείτε επίσης Εβρ. 10:24 και Α’ Θεσ. 3:12).

`ΣΚΕΨΗ: Μείνετε περισσότερο στην ιδέα να αγαπάτε τον κόσμο όπως ο Χριστός αγάπησε τον κόσμο. Πώς θα μπορούσε αυτό να μας βοηθήσει να κατανοήσουμε καλύτερα την έννοια της χριστιανικής τελειότητας και πώς γινόμαστε κατάλληλοι για την αιώνια ζωή; Συζητήστε για αυτό στην τάξη το Σάββατο.`