---
title:  Η Υπερασπιση Της Ελευθερης Βουλησης
date:  12/02/2025
---

Παρότι δεν κατανοούμε πλήρως τους τρόπους και τις σκέψεις του Θεού, η Αγία Γραφή αποκαλύπτει κάποια πράγματα που μας βοηθούν στην αντιμετώπιση του προβλήματος του κακού. Και ένα από αυτά είναι η υπεράσπιση της ελεύθερης βούλησης.

Η υπεράσπιση της ελεύθερης βούλησης, είναι η άποψη ότι το κακό είναι αποτέλεσμα της κατάχρησης της ελεύθερης βούλησης από μέρους μας. Επομένως, ο Θεός δεν ευθύνεται για το κακό, επειδή ο Θεός μάς έδωσε την ελεύθερη βούληση για καλούς λόγους. Γιατί, ωστόσο, ο Θεός μάς έδωσε ελευθερία βούλησης; Ο C. S. Lewis έγραψε ότι: «Η ελεύθερη βούληση, αν και καθιστά δυνατή την ύπαρξη του κακού, είναι επίσης και το μόνο πράγμα που καθιστά δυνατή οποιαδήποτε αγάπη, καλοσύνη και χαρά που αξίζει να υπάρχει. Ένας κόσμος αυτόματων πλασμάτων που δουλεύουν σαν μηχανές, δεν θα άξιζε να δημιουργηθεί. Η ευτυχία που σχεδιάζει ο Θεός για τα πλάσματά Του, είναι η ευτυχία του να είναι κανείς ελεύθερα και οικειοθελώς ενωμένος μαζί Του… Και μόνο αν είμαστε ελεύθεροι μπορούμε να αγαπήσουμε τον Θεό και ο ένας τον άλλον» - Mere Christianity p. 52.

`Διαβάστε Γέν. 2:16,17. Πώς αυτά τα εδάφια δείχνουν την ηθική ελευθερία που δόθηκε στους πρωτόπλαστους; `

Γιατί να τους προστάξει ο Θεός αν εξαρχής δεν είχαν ελεύθερη βούληση; Ο Αδάμ και η Εύα επέλεξαν να φάνε τον απαγορευμένο καρπό και από τότε το κακό εισχώρησε στον πλανήτης μας. Στο επόμενο κεφάλαιο μετά την Πτώση, στο Γέν. 4, είναι εμφανείς οι τρομερές συνέπειες της αμαρτίας στη δολοφονία του Άβελ από τον αδερφό του. Η ιστορία της Πτώσης δείχνει πώς η κατάχρηση της ελεύθερης βούλησης των πρωτόπλαστων έφερε την αμαρτία και το κακό στην ιστορία του πλανήτη μας.

Το γεγονός της ελεύθερης βούλησης είναι διάχυτο σε όλη την Αγία Γραφή (Δείτε Δευτ. 7:12, 13, Ναυή 24:14, 15, Ψαλ. 81:11-14, Ησ. 66:4). Κάθε μέρα στη ζωή μας κάνουμε επιλογές βάση της ελεύθερης βούλησης που μας έδωσε ο Δημιουργός μας. Χωρίς την ελευθερία επιλογής θα μοιάζαμε περισσότερο με αυτοματοποιημένα ρομπότ.

`ΣΚΕΨΗ: Η εταιρία Sony δημιούργησε ένα ρομποτικό σκύλο που ονομάζεται Aibo. Μοιάζει με αληθινό σκύλο, αλλά δεν αρρωσταίνει, δεν κολλάει ψύλλους, δεν δαγκώνει, δεν χρειάζεται εμβόλια και δεν ρίχνει τρίχωμα. Θα ανταλλάζατε τον σκύλο σας με ένα Aibo; Αν όχι, πώς σας βοηθά αυτή η επιλογή να καταλάβετε το γιατί ο Θεός μάς δημιούργησε ελεύθερους να επιλέγουμε, παρόλους τους κινδύνους;`