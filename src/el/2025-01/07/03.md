---
title:  Υπαρχουν Πραγματα Που Δεν Γνωριζουμε
date:  10/02/2025
---

Η ιστορία της ανθρωπότητας θα τελειώσει με τον θρίαμβο της αγάπης του Θεού στη μάχη ενάντια στο κακό. Στο μεταξύ, πολλά ερωτήματα σχετικά με το κακό παραμένουν. Πώς μπορούμε να σκεφτούμε και να μιλήσουμε για το πρόβλημα του κακού με βοηθητικό τρόπο;

`Διαβάστε Ιώβ 38:1-12. Πώς η απάντηση του Θεού στον Ιώβ ρίχνει φως στο πρόβλημα του κακού; Πόσα γνωρίζουμε και πόσα δεν ξέρουμε για το τι μπορεί να συμβαίνει στο παρασκήνιο; `

Ο Ιώβ είχε υποφέρει πολλά και αναρωτιόταν γιατί του συνέβησαν τόσος πόνος και τόσα δεινά. Ζήτησε ακρόαση από τον Θεό για να λάβει απαντήσεις στις απορίες του, χωρίς να γνωρίζει ότι – στο παρασκήνιο – στις ουράνιες αυλές, συνέβαιναν πολύ περισσότερα από όσα μπορούσε να αντιληφθεί (Ιώβ 1-2).

Η απάντηση του Θεού στον Ιώβ είναι εντυπωσιακή. «Tότε, o Kύριος απάντησε στoν Iώβ, από τoν ανεμoστρόβιλo, και είπε: Πoιoς είναι αυτός πoυ σκoτίζει τη βoυλή Μoυ με ασύνετα λόγια; …Πoύ ήσoυν όταν θεμελίωνα τη γη; Πες μου, αν έχεις σύνεση» (Ιώβ 38:1,2,4).

`Διαβάστε Ιώβ 42:3. Πώς η απάντηση του Ιώβ δείχνει αυτό που πρέπει όλοι να αναγνωρίσουμε;`

Με την απάντησή Του, ο Θεός κατέστησε σαφές στον Ιώβ ότι υπάρχουν πολλά πράγματα που δεν γνώριζε και δεν μπορούσε να αντιληφθεί. Όπως ο Ιώβ, έτσι κι εμείς πρέπει να αναγνωρίσουμε με ταπεινότητα ότι συμβαίνουν πολλά πράγματα στον κόσμο και στο παρασκήνιο, για τα οποία δεν γνωρίζουμε τίποτα. Το γεγονός ότι δεν έχουμε απαντήσεις στα ερωτήματά μας δεν σημαίνει ότι δεν υπάρχουν. Μια μέρα όλες οι απορίες μας θα απαντηθούν. Μέχρι τότε, ας εμπιστευόμαστε την αγάπη του Θεού που μας έχει αποκαλυφθεί με τόσους πολλούς τρόπους.

`ΣΚΕΨΗ: Σκεφτείτε πόσα λίγα γνωρίζουμε για το οτιδήποτε. Γιατί, λοιπόν, θα πρέπει να δεχτούμε ότι υπάρχουν ερωτήματα σχετικά με το κακό και τον πόνο που, προς το παρόν, μένουν αναπάντητα;`