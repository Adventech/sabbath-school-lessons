---
title:  Υπαρχουν Λογοι Τους Οποιους Δεν Γνωριζουμε
date:  11/02/2025
---

Στο Ησ. 55:8, 9 διαβάζουμε: «“Eπειδή, oι βoυλές Μoυ δεν είναι βoυλές σας oύτε oι δρόμoι σας oι δικοί Μου δρόμoι”, λέει o Kύριoς. “Aλλά, όσo ψηλoί είναι oι oυρανoί από τη γη, έτσι και oι δρόμoι Μoυ είναι ψηλότερoι από τoυς δρόμoυς σας, και oι βoυλές Μoυ από τις δικές σας βoυλές.”»

Οι σκέψεις του Θεού είναι πολύ υψηλότερες από τις δικές μας. Δεν μπορούμε καν να φανταστούμε την πολυπλοκότητα του σχεδίου του Θεού για την ιστορία. Επομένως, γιατί να νομίζουμε ότι είμαστε σε θέση να γνωρίζουμε ακριβώς ποιοι είναι οι λόγοι του Θεού για το τι κάνει ή δεν κάνει σε διάφορες καταστάσεις;

Ένας τρόπος προσέγγισης του προβλήματος του κακού, που βασίζεται στην αναγνώριση του πόσο λίγα γνωρίζουμε, ονομάζεται «σκεπτικιστικός θεϊσμός». Ο σκεπτικιστής θεϊστής είναι αυτός που πιστεύει ότι ο Θεός έχει βάσιμους λόγους που ενεργεί όπως ενεργεί, αλλά δεδομένης της περιορισμένης γνώσης μας, θα πρέπει να είμαστε συνειδητοποιημένοι ότι δεν είμαστε σε θέση να γνωρίζουμε ποιοι ακριβώς είναι οι λόγοι του Θεού για το τι κάνει ή αποφασίζει σχετικά με το κακό σε αυτόν τον κόσμο. Για παράδειγμα, το ότι δεν μπορούμε να δούμε τα μικρόβια που αιωρούνται στον αέρα γύρω μας, δεν σημαίνει ότι δεν υπάρχουν μικρόβια γύρω μας. Το ότι κανείς μας δεν γνωρίζει ποιοι είναι οι λόγοι του Θεού, δεν σημαίνει βεβαίως ότι ο Θεός δεν έχει τους λόγους Του.

`Διαβάστε Ψαλ. 73. Πώς αισθάνεται ο ψαλμωδός για το κακό και την αδικία γύρω του; Τι αντικρύζει που τον βοηθά να αντιληφθεί τα πράγματα διαφορετικά;`

Ο ψαλμωδός ήταν βαθιά προβληματισμένος με το κακό στον κόσμο γύρω του. Έβλεπε τους κακούς να ευημερούν. Έβλεπε την αδικία να επικρατεί παντού. Και δεν είχε καμία εξήγηση για όλα αυτά. Αναρωτιόταν αν άξιζε να πιστεύει και να υπηρετεί τον Θεό. Μέχρι τη στιγμή που μπήκε στο αγιαστήριο του Θεού και αναγνώρισε ότι υπάρχει ένας Δίκαιος Κριτής που θα αποδώσει δικαιοσύνη και κρίση σύμφωνα με τον δικό Του χρόνο.

`ΣΚΕΨΗ: Πώς η κατανόησή μας για την κρίση και το αγιαστήριο ρίχνει φως στο πρόβλημα του κακού; Πώς, παρόλα τα ερωτήματα που τώρα έχουμε, μας βοηθά που γνωρίζουμε ότι οι λόγοι και οι δίκαιες κρίσεις του Θεού, στο τέλος θα μας αποκαλυφθούν;`