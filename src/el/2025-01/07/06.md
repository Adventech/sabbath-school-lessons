---
title:  Αγαπη Και Κακο;
date:  13/02/2025
---

Ο Θεός, μας έχει δώσει την ελεύθερη βούληση επειδή είναι απαραίτητη για την αγάπη. Η κατάχρηση της ελεύθερης βούλησης είναι η αιτία του κακού. Παρόλα αυτά, πολλά ερωτήματα παραμένουν. Γιατί επιτρέπει ο Θεός να συμβαίνει το κακό; Ο Θεός επιτρέπει το κακό (για κάποιο διάστημα), παρότι το μισεί, γιατί πρέπει να είμαστε ελεύθεροι να επιλέξουμε το κακό ή το καλό. Με τον αποκλεισμό της δυνατότητας να επιλέξουμε το κακό, δεν θα μπορούσαμε να είμαστε ελεύθεροι να αγαπήσουμε. Αν ο Θεός κατέστρεφε εξαρχής το κακό, οι άνθρωποι θα Τον υπηρετούσαν από φόβο και όχι επειδή θα Τον εμπιστεύονταν και θα Τον αγαπούσαν.

«Η γη σκεπάσθηκε από σκότος γιατί οι άνθρωποι παρεξήγησαν τον Θεό. Για να λάμψει το φως από τις μαύρες σκιές, για να μπορέσει ο κόσμος να επιστρέψει πάλι στον Θεό, έπρεπε να νικηθεί η απατηλή δύναμη του Σατανά. Αυτό δεν μπορούσε να γίνει με τη χρήση βίας. Η εξάσκηση της βίας είναι αντίθετη προς τις αρχές της διακυβέρνησης του Θεού. Αυτός επιθυμεί μόνο την υπηρεσία της αγάπης, και η αγάπη δεν μπορεί να δημιουργηθεί με προσταγή. Δεν μπορεί να κερδηθεί με τη δύναμη ή με τη βία. Μόνο η αγάπη μπορεί να ξυπνήσει την αγάπη. Το να γνωρίζουμε τον Θεό, είναι να Τον αγαπάμε. Ο χαρακτήρας Του πρέπει να εκδηλωθεί αντίθετος προς το χαρακτήρα του Σατανά.» Ζ.Χ. σελ. 3.

Χωρίς ελεύθερη βούληση δεν θα μπορούσε να υπάρξει αγάπη. Και, εφόσον ο Θεός είναι αγάπη, τότε φαίνεται ξεκάθαρα ότι εκ φύσεως δεν είναι επιλογή για τον Θεό να αρνηθεί την αγάπη ή την ελευθερία που απαιτείται για την ύπαρξή της. Άλλωστε, αν υποθέσουμε πως γνωρίζαμε το τέλος από την αρχή, όπως ο Θεός, ποιος θα ήθελε να να αρνηθεί ο Θεός την ελευθερία μας; Ποιος θα ήθελε να ζει σε ένα σύμπαν δίχως αγάπη;

`Διαβάστε Ρωμ. 8:18 και Αποκ. 21:3, 4. Πώς μπορούν αυτά τα εδάφια να μας βοηθήσουν να εμπιστευόμαστε την αγάπη και την καλοσύνη του Θεού, παρά το κακό που υπάρχει στον κόσμο μας;`

Αν κι εμείς δεν μπορούμε να δούμε μέσα από το σκοτάδι, ο Θεός μπορεί να δει το τέλος από την αρχή, και υπόσχεται αιώνια ευτυχία σε όσους πιστεύουν στον Ιησού. Σύμφωνα με το Ρωμ. 8:18 «τα παθήματα του παρόντα καιρού δεν είναι άξια να συγκριθούν με τη δόξα που πρόκειται να αποκαλυφθεί σε μας.» Έχουμε την πίστη και την εμπιστοσύνη να πιστέψουμε αυτήν την εκπληκτική υπόσχεση;

Ο Χριστός γνώριζε ότι η ελευθερία μας να επιλέξουμε θα Τον έστελνε στον σταυρό όπου θα υπέφερε πολύ. Ωστόσο, παρά το κόστος για Εκείνον, μας χάρισε αυτήν την ελευθερία. Γιατί αυτή είναι μια τόσο σημαντική σκέψη που θα πρέπει να έχουμε πάντα κατά νου;

`ΣΚΕΨΗ: Πώς το να έχουμε κατά νου το γεγονός ότι ο Θεός μάς χάρισε ελευθερία βούλησης, μας προστατεύει από το να σκεφτόμαστε ότι όλα όσα συμβαίνουν είναι θέλημα του Θεού;`