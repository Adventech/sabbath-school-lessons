---
title:  Ο Δρακος Της Αποκαλυψης
date:  03/03/2025
---

Η υπερκόσμια σύγκρουση μεταξύ Θεού και Σατανά αποτυπώνεται περισσότερο στο βιβλίο της Αποκάλυψης. Ο Διάβολος απεικονίζεται ως «ο μεγάλος δράκοντας» που αντιμάχεται τον Θεό και «πλανάει ολόκληρη την οικουμένη» (Αποκ. 12:9).

`Διαβάστε Αποκ. 13:1-8. Πόσο εκτείνεται η δικαιοδοσία του δράκοντα; `

Ο δράκος (Σατανάς) όχι μόνο πολεμά τον Θεό (Αποκ. 12:7-9) και όσους Τον υπηρετούν (Αποκ. 12:1-6), αλλά απεικονίζεται και ως ο εξουσιαστής πίσω από τα επίγεια βασίλεια που καταδιώκουν τον λαό του Θεού ανά τους αιώνες.

Ο δράκοντας «έδωσε… τη δύναμή του, και τον θρόνο του, και μεγάλη εξουσία» στο θηρίο από τη θάλασσα (Αποκ. 13:2 δείτε και 13:5, 17:13, 14). Στο θηρίο από τη θάλασσα «δόθηκε στόμα που μιλούσε μεγάλα πράγματα, και έλεγε λόγια βλασφημίας, και του δόθηκε εξουσία να κάνει πόλεμο για 42 μήνες.» (εδ. 13:5).

Ο Σατανάς – δράκος δίνει δύναμη και εξουσία σε ένα θηρίο (μια επίγεια θρησκευτικο-πολιτική εξουσία). Η εξουσία αυτή ασκείται με σκοπό να σφετεριστεί τη λατρεία που ανήκει μόνο στον Θεό. Το θηρίο βλασφημεί το όνομα του Θεού και πολεμάει εναντίον των αγίων του Θεού και, για κάποιο χρονικό διάστημα, τους νικάει. Αυτή η παγκόσμια εξουσία και δικαιοδοσία, του δίνεται από τον δράκοντα, τον σφετεριστή άρχοντα αυτού του κόσμου.

Ωστόσο, υπάρχουν σαφή όρια για τον Σατανά και τους αντιπροσώπους του, συμπεριλαμβανομένων των χρονικών ορίων. «Γι’ αυτό, να ευφραίνεστε, οι ουρανοί, και εκείνοι που κατοικείτε μέσα σ’ αυτούς. Αλλοίμονο σ’ αυτούς που κατοικούν στη γη και στη θάλασσα, επειδή ο διάβολος κατέβηκε σε σας έχοντας μεγάλον θυμό, δεδομένου ότι γνωρίζει πως έχει λίγο καιρό» (Αποκ. 12:12).

Ο Σατανάς «γνωρίζει πως έχει λίγο καιρό» και ότι τα γεγονότα που περιγράφονται στην Αποκάλυψη εξελίσσονται σύμφωνα με τα προφητικά χρονοδιαγράμματα, τα οποία δείχνουν συγκεκριμένα όρια στη βασιλεία αυτών των κακών δυνάμεων (Αποκ. 12:14, 13:5).

Και πράγματι, τελικά, ο Θεός θριαμβεύει. «Kαι ο Θεός θα εξαλείψει κάθε δάκρυ από τα μάτια τους, και ο θάνατος δεν θα υπάρχει πλέον· ούτε πένθος ούτε κραυγή ούτε πόνος δεν θα υπάρχουν πλέον· επειδή, τα πρώτα παρήλθαν» (Αποκ. 21:4).

`ΣΚΕΨΗ: Όσο δύσκολο κι αν είναι να το δούμε τώρα, στο τέλος το καλό θα θριαμβεύσει αιώνια επί του κακού. Γιατί είναι ιδιαίτερα σημαντικό να μην ξεχνάμε ποτέ αυτήν την υπέροχη υπόσχεση;`