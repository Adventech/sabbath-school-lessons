---
title:  Η Περιπτωση Του Ιωβ
date:  04/03/2025
---

Στο βιβλίο του Ιώβ, μας δίνονται μερικές συναρπαστικές πληροφορίες για την πραγματικότητα της Μεγάλης Διαμάχης.

`Διαβάστε Ιώβ 1:1-12 και 2:1-7. Ποια στοιχεία της Μεγάλης Διαμάχης βλέπουμε να αποκαλύπτονται σε αυτά τα εδάφια;`

Μπορούμε να μάθουμε πολλά σημαντικά πράγματα από αυτά τα εδάφια: Πρώτον, φαίνεται να πραγματοποιείται ένα ουράνιο συμβούλιο – όχι απλώς ένας διάλογος μεταξύ του Θεού και του Σατανά – όπου συμμετέχουν και άλλες ουράνιες υπάρξεις.

Δεύτερον, φαίνεται ότι υπάρχει κάποια διένεξη, από το γεγονός ότι ο Θεός ρωτά τον Σατανά για το ότι έχει στον νου του τον Ιώβ. Για ποιον λόγο να έχει στον νου του τον Ιώβ; Αυτή η ερώτηση γίνεται κατανοητή στο πλαίσιο μιας ευρύτερης, συνεχιζόμενης διαμάχης.

Τρίτον, ενώ ο Θεός δηλώνει ότι ο Ιώβ είναι άμεμπτος, ευθύς και θεοφοβούμενος, ο Σατανάς ισχυρίζεται ότι ο Ιώβ υπακούει τον Θεό απλώς επειδή Εκείνος τον προστατεύει. Αυτό είναι μια συκοφαντική δυσφήμιση τόσο του χαρακτήρα του Ιώβ όσο και του Θεού (συγκρίνετε με Αποκ. 12:10, Ζαχ. 3).

Τέταρτον, ο Σατανάς λέει ότι η προστασία του Ιώβ από τον Θεό [«τoν περιέφραξες από παντού» (εδ. 1:10)] δεν είναι δίκαιη γιατί καθιστά αδύνατο στον Σατανά να αποδείξει στον ουρανό τους ισχυρισμούς του για τον Θεό. Αυτό υποδηλώνει ότι ο Θεός θέτει όρια στον Σατανά (κανόνες συμπλοκής) και ότι ο Σατανάς προφανώς προσπάθησε να βλάψει τον Ιώβ.

Ο Θεός απαντά στην κατηγορία του Σατανά ενώπιον του ουράνιου συμβουλίου, επιτρέποντάς του να δοκιμάσει τα όσα λέει, αλλά μόνο εντός ορίων. Αρχικά, παραχωρεί στον Σατανά την εξουσία επάνω σε «όλα όσα έχει», αλλά του απαγορεύει να βλάψει τον ίδιο τον Ιώβ (εδ. 1:12). Αργότερα, αφού ο Σατανάς ισχυρίζεται ότι ο Ιώβ δεν νοιάζεται για τα όσα έχει αλλά μόνο για τον εαυτό του, ο Θεός επιτρέπει στον Σατανά να πλήξει προσωπικά τον Ιώβ, αλλά να φυλάξει τη ζωή του (Ιώβ 2:3-6).

Ο Σατανάς φέρνει πολλαπλές συμφορές στην οικογένεια του Ιώβ, αλλά σε κάθε περίπτωση ο Ιώβ εξακολουθεί να ευλογεί το όνομα του Θεού (Ιώβ 1:20-22, 2:9, 10) διαψεύδοντας τις κατηγορίες του Σατανά.

Από αυτήν την ιστορία μαθαίνουμε πολλά πράγματα. Μαθαίνουμε ότι υπάρχουν κανόνες συμπλοκής στην υπερκόσμια διαμάχη μεταξύ Θεού και Σατανά. Υπάρχουν όρια στο τι μπορεί και τι δεν μπορεί να κάνει ο Σατανάς. Αλλά και ο Θεός επίσης περιορίζεται από όρια, γιατί δεν μπορεί να παραβιάσει τις ιερές αρχές που υπάρχουν στην αγάπη – το θεμέλιο της διακυβέρνησής Του και τον τρόπο με τον οποίο κυβερνά το σύμπαν και όλες τις νοήμονες υπάρξεις σε αυτό.

Αυτές οι ουράνιες σκηνές στο βιβλίο του Ιώβ μας προσφέρουν συναρπαστικές πληροφορίες για την πραγματικότητα της Μεγάλης Διαμάχης και για το πώς διαδραματίζεται εδώ στη γη.