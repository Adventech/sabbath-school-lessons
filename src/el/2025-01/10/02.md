---
title:  Η Καθυστερηση Του Αγγελου
date:  02/03/2025
---

`Διαβάστε Δαν. 10:1-14, με ιδιαίτερη προσοχή στα εδάφια 12, 13. Τι διδάσκουν σχετικά με την υπερκόσμια διαμάχη; Τι καταλαβαίνουμε από το γεγονός ότι ο άγγελος που στάλθηκε από τον Θεό βρήκε αντίσταση είκοσι μία ημέρες; `

Πώς είναι δυνατόν να αντισταθεί κανείς τρεις εβδομάδες σε έναν άγγελο απεσταλμένο από τον Θεό; Όντας παντοδύναμος, ο Θεός είχε τη δύναμη να απαντήσει στον Δανιήλ αμέσως. Αν ασκούσε τη δύναμή Του να το κάνει, θα μπορούσε να κάνει τον άγγελο να εμφανιστεί στον Δανιήλ αμέσως. «Όμως, ο άρχοντας της βασιλείας της Περσίας» αντιστάθηκε στον άγγελο τρεις ολόκληρες εβδομάδες (εδ. 13). Τι συμβαίνει εδώ;

«Τρεις εβδομάδες αγωνιζόταν ο Γαβριήλ εναντίον των δυνάμεων του σκότους οι οποίες προσπαθούσαν να αντενεργήσουν στην επιρροή που επιδρούσε στη σκέψη του Κύρου… Ό,τι μπορούσε να κάνει ο ουρανός για το καλό του λαού του Θεού, το είχε κάνει. Τελικά, η νίκη κερδίθηκε. Οι δυνάμεις του κακού αναχαιτίσθηκαν όλο το διάστημα που έζησε ο Κύρος και ο γιος του ο Καμβύσης, ο οποίος βασίλεψε επτάμισι χρόνια.» Π.Β. σελ. 392, 393.

Αυτή η πάλη μεταξύ του Γαβριήλ και των δαιμόνων συνέβη επειδή ο Θεός δεν πρέπει να ασκήσει όλη τη δύναμή Του. Πρέπει να παρέχει στον εχθρό την ελευθερία να δράσει. Ωστόσο, ο Θεός δεν επιτρέπει στον Σατανά να κάνει ό,τι θέλει. Έτσι βλέπουμε ότι στην υπερκόσμια σύρραξη μεταξύ καλού και κακού, υπάρχουν κανόνες τους οποίους έθεσε ο Θεός. Ακόμη και οι άγγελοι Του λειτουργούν στα πλαίσια αυτών των κανόνων. Στα επόμενα μαθήματα θα αναφερόμαστε σε αυτούς τους κανόνες ως «κανόνες συμπλοκής».

Υπό μια έννοια, το να κατανοήσουμε αυτά τα όρια μπορεί να μην είναι τόσο δύσκολο όταν γνωρίζουμε ότι ο Θεός ενεργεί μόνο με αγάπη και ότι η αγάπη, όχι ο εξαναγκασμός, είναι το θεμέλιο της διακυβέρνησής Του. Το ότι ο Θεός λειτουργεί μόνο μέσω των αρχών που πηγάζουν από την αγάπη, μπορεί να μας βοηθήσει να κατανοήσουμε καλύτερα τη Μεγάλη Διαμάχη.

`ΣΚΕΨΗ: Θυμηθείτε μια περίπτωση που ενεργήσατε με τις αρχές της αγάπης, και όχι του εξαναγκασμού, σε ένα άτομο του οποίου η καρδιά ήταν γεμάτη θυμό και κακία. Μπορεί να σας φέρθηκε άσχημα, αλλά του δείξατε αγάπη. Τι διδαχθήκατε από αυτήν την εμπειρία για τα όρια της εξουσίας και για το τι μπορείτε να κάνετε και τι όχι ως χριστιανός;`