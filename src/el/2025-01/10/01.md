---
title:  Κανονες Συμπλοκης
date:  01/03/2025
---

> <p>Εδαφιο Μνημης</p>
>  «Aυτός που πράττει την αμαρτία είναι από τον Διάβολο, επειδή ο Διάβολος απαρχής αμαρτάνει. Γι’ αυτό φανερώθηκε ο Yιός του Θεού, για να καταστρέψει τα έργα του Διαβόλου.» Α’ Ιωάννου 3:8.

### Για τη μελέτη αυτής της εβδομάδας, διαβάστε
Δαν. 10:1-14, Αποκ. 13:1-8, Ιώβ 1:1-12, Ιώβ 2:1-7, Ιωάν. 12:31, 14:30, Μάρκ. 6:5, 9:29.

Μια ισχυρή αποκάλυψη για τη φύση της υπερκόσμιας διαμάχης βρίσκουμε στο Α’ Βασ. 18:19-40, όπου ο Κύριος, μέσω του προφήτη Ηλία, εκθέτει τους θεούς των γύρω εθνών. Αυτοί οι θεοί δεν ήταν απλώς δημιούργημα της φαντασίας των ανθρώπων. Στην πραγματικότητα, πίσω από τους θεούς που τα έθνη γύρω από το Ισραήλ λάτρευαν, υπήρχε κάτι άλλο.

Το Δευτ. 32:17 αναφέρει: «Θυσίασαν σε δαιμόνια, και όχι στον Θεό· σε θεούς, που δεν γνώριζαν, σε θεούς καινούργιους, που τους έμπασαν μέσα πρόσφατα, τους οποίους δεν λάτρευαν οι πατέρες σας». Και ο απ. Παύλος προσθέτει: «αλλά, εκείνα που θυσιάζουν τα έθνη, τα θυσιάζουν στα δαιμόνια, και όχι στον Θεό· και δεν θέλω, εσείς να γίνεστε κοινωνοί των δαιμονίων» (Α’ Κορ. 10:20).

Έτσι, πίσω από τους ψεύτικους θεούς των εθνών, στην πραγματικότητα βρίσκονταν δαίμονες. Αυτό σημαίνει ότι όλα τα κείμενα της Αγίας Γραφής που αναφέρονται στην ειδωλολατρία και τους ξένους θεούς, είναι αναφορές στην υπερκόσμια διαμάχη μεταξύ Θεού και Σατανά. Αυτή η αλήθεια μας βοηθά να κατανοήσουμε καλύτερα τη φύση αυτής της σύγκρουσης και το πρόβλημα του κακού.