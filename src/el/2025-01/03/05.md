---
title:  Ζωντανες Πετρες
date:  15/01/2025
---

Πώς γίνεται εμείς οι αμαρτωλοί να είμαστε αρεστοί στον Άγιο Θεό;

`Διαβάστε Ρωμ. 8:1 και 5:8. Τι μας διδάσκουν αυτά τα εδάφια για τη θέση μας ενώπιον του Θεού; `

Ο Θεός παρέχει το έλεος και τη χάρη Του πριν από οποιαδήποτε ανθρώπινη ανταπόκριση. Πριν από οτιδήποτε πούμε ή κάνουμε, ο Θεός μάς προσεγγίζει και μας δίνει την ευκαιρία να δεχτούμε ή να απορρίψουμε την αγάπη Του. Σύμφωνα με το Ρωμ. 5:8, «O Θεός, όμως, δείχνει τη δική Του αγάπη σε μας, επειδή, ενώ εμείς ήμασταν ακόμα αμαρτωλοί, ο Χριστός πέθανε για χάρη μας» (συγκρίνετε με Ιερ. 31:3). Μπορούμε να συμφιλιωθούμε με τον Θεό, και μάλιστα να είμαστε αρεστοί στα μάτια Του, μόνο μέσω της πίστης στο λυτρωτικό έργο του Ιησού Χριστού.

`Διαβάστε Α’ Πέτ. 2:4-6 και Εβρ. 11:6. Πώς μπορούμε να είμαστε ευάρεστοι στον Θεό; `

Δίχως την παρέμβαση του Θεού, η αμαρτωλή ανθρωπότητα είναι αδύνατον να ευαρεστήσει τον Κύριο. Ο Θεός ωστόσο, με την αγάπη και το έλεός Του, άνοιξε τον δρόμο μέσω του λυτρωτικού έργου του Υιού Του, ώστε να μπορούμε να προσφέρουμε «πνευματικές θυσίες, ευπρόσδεκτες στον Θεό διαμέσου του Iησού Xριστού» Α’ Πέτ. 2:5. Παρότι χωρίς πίστη «είναι αδύνατον κάποιος να Τον ευαρεστήσει» (Εβρ. 11:6), ο απ. Παύλος γράφει, «ο Θεός της ειρήνης… είθε να σας κάνει τέλειους σε κάθε αγαθό έργο, για να εκτελείτε το θέλημά Του, ενεργώντας μέσα σας το ευάρεστο μπροστά Του, διαμέσου του Iησού Xριστού· στον Οποίο ανήκει η δόξα στους αιώνες των αιώνων. Aμήν» (Εβρ. 13:21). Όταν ανταποκρινόμαστε στον Θεό με πίστη, θεωρούμαστε δίκαιοι ενώπιον Του χάριν της δικαιοσύνης του Ιησού – που είναι ο Μόνος του Οποίου η δικαιοσύνη είναι αποδεκτή από τον Κύριο. Και όποιοι ανταποκρίνονται στις ενέργειες της αγάπης του Θεού, λογίζονται άξιοι μέσω της μεσολάβησης του Χριστού που τους μεταμορφώνει στην ομοιότητά Του (Α’ Κορ. 15:51-57, Α’ Ιωάν. 3:2). Το λυτρωτικό έργο του Θεού δεν γίνεται μόνο για εμάς, αλλά και μέσα μας.

`ΣΚΕΨΗ: Τι ελπίδα και ενθάρρυνση μας δίνει το γεγονός ότι ο Ιησούς Χριστός μεσιτεύει αυτή τη στιγμή στον Ουρανό για να μας σώσει;`