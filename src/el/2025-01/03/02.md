---
title:  Ανελπιστα Πολυτιμοτερος
date:  12/01/2025
---

Όπως είδαμε σε προηγούμενο μάθημα, ο Θεός αγαπά όλους τους ανθρώπους, ακόμη και τον χειρότερο αμαρτωλό. Ο Θεός εκτιμά τους ανθρώπους περισσότερο από όσο μπορούμε να φανταστούμε. Και επειδή μας αγαπά, μισεί την αμαρτία και δυσαρεστείται για αυτήν γιατί γνωρίζει τις επιπτώσεις που φέρνει σε εμάς.

`Διαβάστε την παραβολή του άσωτου υιού στο Λουκ. 15:11-32. Τι αποκαλύπτει αυτή η παραβολή για την ευσπλαχνία και την αγάπη του Θεού; Ποιο μήνυμα υπάρχει για εμάς – τα μέλη της εκκλησίας – που όπως ο μεγαλύτερος γιος παραμένουμε “στο σπίτι”;`

Σε αυτήν την παραβολή του Ιησού, ένας γιος ζητά από τον πατέρα του να λάβει προκαταβολικά την κληρονομιά του – απορρίπτοντας ουσιαστικά τον πατέρα και την οικογένειά του. Στη συνέχεια, ο γιος σπαταλά όλη την κληρονομιά του σε ασωτίες και οδηγείται στη φτώχεια και την πείνα. Φτάνει στο σημείο να ζηλεύει τα γουρούνια επειδή, σε αντίθεση με εκείνον, έχουν να φάνε. Συνειδητοποιώντας ότι και οι υπηρέτες του πατέρα του έχουν περισσότερη από αρκετή τροφή, αποφασίζει να επιστρέψει στο σπίτι του με την ελπίδα να γίνει υπηρέτης.

Η συνέχεια της ιστορίας είναι συγκλονιστική. Κάποιοι πατέρες θα έδιωχναν έναν τέτοιο γιο λέγοντας: “Πήρες την κληρονομιά που σου αναλογούσε και αποκόπηκες από την οικογένεια. Δεν έχεις πλέον θέση σε αυτό το σπίτι.” Και είναι απόλυτα κατανοητή αυτή η στάση. Στα μάτια κάποιων γονέων, ο γιος το είχε παρακάνει για να γίνει πλέον αποδεκτός, ειδικά ως γιος. Αλλά ο πατέρας, που απεικονίζει τον Θεό Πατέρα, δεν αντέδρασε έτσι. Αντιθέτως, «και ενώ ακόμα απείχε μακριά, ο πατέρας του τον είδε, και τον σπλαχνίστηκε· και τρέχοντας, έπεσε επάνω στον τράχηλό του και τον καταφίλησε» (εδ. 20). Παρότι δεν θεωρούνταν καθόλου αξιοπρεπές και δεν ήταν σύνηθες το να τρέχει ο κύριος του σπιτιού να προϋπαντήσει κάποιον, ο πατέρας έτρεξε να συναντήσει τον άσωτο γιο του και τον υποδέχθηκε με ιδιαίτερη ευσπλαχνία. Τον καλωσόρισε και πάλι στην οικογένεια διοργανώνοντας μια μεγάλη γιορτή για την επιστροφή του. Αυτή η παραβολή αποκαλύπτει την μεγάλη ευσπλαχνία, το έλεος και την αγάπη του Θεού, αλλά και τη χαρά Του για κάθε άνθρωπο που επιστρέφει και πάλι σε Αυτόν. Τι υπέροχη απεικόνιση του Θεού Πατέρα!

`ΣΚΕΨΗ: Αναλογιστείτε την, ανθρωπίνως, δίκαιη και κατανοητή αντίδραση του μεγαλύτερου γιου. Πώς έρχεται σε αντίθεση με τη δικαιοσύνη και την αγάπη του Θεού; Ποιο το μήνυμα για εμάς;`