---
title:  Μια Σημαντικη Συμβουλη
date:  16/01/2025
---

Ο Θεός είναι χαρούμενος με εμάς όταν δεχόμαστε την αγάπη Του. Και είναι ο Μόνος που αξίζει την αγάπη. Ο Θεός είναι Τέλειος και Άγιος και θα μας δεχτεί ως άγιους και άξιους της αγάπης Του όταν πιστέψουμε στον Ιησού. Ο καθένας μας μπορεί να θεωρηθεί δίκαιος και να συμπεριληφθεί στους αγαπημένους του Θεού που θα ζήσουν μαζί Του στην αιωνιότητα με τέλεια αγάπη, μόνο μέσω του Ιησού Χριστού που είναι ο Μόνος Δίκαιος. Αυτή η υπόσχεση είναι δική μας όταν έχουμε πίστη στο μεσιτικό έργο του Χριστού για εμάς στον Ουρανό.

Ίσως αναρωτηθείτε: Μπορεί αυτή η υπόσχεση να περιλαμβάνει κι εμένα; Κι αν δεν είμαι αρκετά καλός ή αν δεν έχω τόση πίστη;

`Διαβάστε Μάρκ. 9:17-29. Πώς απαντά ο Θεός στον άνθρωπο της ιστορίας; Πόση πίστη είναι αρκετή πίστη; `

Όταν οι μαθητές του Ιησού δεν μπόρεσαν να βγάλουν τον δαίμονα, κάθε ελπίδα φαινόταν χαμένη. Αλλά ο Ιησούς είπε στον πατέρα: «Αν μπορείς να πιστέψεις, όλα είναι δυνατά σ’ αυτόν που πιστεύει» (εδ. 23). Και ο πατέρας φώναξε με δάκρυα στα μάτια, «Πιστεύω, Kύριε· βοήθα με στην απιστία μου!» (εδ. 24). Προσέξτε, ο Ιησούς δεν είπε στον άνθρωπο “Έλα όταν θα έχεις περισσότερη πίστη”. Αντιθέτως, η κραυγή του «βοήθα με στην απιστία μου!» ήταν αρκετή για τον Ιησού.

Χωρίς πίστη είναι αδύνατον να ευαρεστήσουμε τον Θεό (Εβρ. 11:6). Ο Ιησούς, ωστόσο, βλέπουμε ότι δέχεται ακόμη και την παραμικρή πίστη. Όταν έχουμε πίστη στο λυτρωτικό έργο του Χριστού για εμάς, είμαστε αρεστοί σε Αυτόν. Η πίστη στον Ιησού Χριστό, μας βοηθά να ανταποκριθούμε στον Θεό με τρόπους που Τον ευαρεστούν – αισθάνεται όπως ένας επίγειος πατέρας που είναι ευχαριστημένος όταν το παιδί του τού φέρνει ένα δώρο, κι ας μην είναι πολύτιμο.

Έτσι, θα πρέπει να επιδιώκουμε να ακολουθήσουμε τη συμβουλή του απ. Παύλου «να είμαστε ευάρεστοι σ’ Αυτόν» (Β’Κορ. 5:9,10, και Κολ. 1:10, Α’Θεσ. 4:1, Εβρ. 11:5). Και θα πρέπει να ζητάμε από τον Θεό να μας βοηθήσει να νοιαζόμαστε περισσότερο για τις ανάγκες των άλλων ανθρώπων: «Nα γίνεστε φιλόστοργοι ο ένας προς τον άλλον διαμέσου της φιλαδελφίας, προλαβαίνοντας να τιμάτε ο ένας τον άλλον, στον ζήλο, να μην είστε οκνηροί· στο πνεύμα, να πάλλεστε από θέρμη· τον Κύριο να υπηρετείτε ως δούλοι· στην ελπίδα, να χαίρεστε· στη θλίψη, να υπομένετε· στην προσευχή, να προσκαρτερείτε· στις ανάγκες των αγίων να έχετε συμμετοχή· τη φιλοξενία να επιδιώκετε» (Ρωμ. 12:10-13).

`ΣΚΕΨΗ: Εφόσον ο Θεός μάς αποδέχεται μέσω του Χριστού, πόσο περισσότερο πρέπει εμείς να αποδεχόμαστε τους άλλους ανθρώπους, να αγαπάμε τον πλησίον μας όπως τον εαυτό μας (Λευϊτ. 19:18, Ματθ. 22:39), και να φερόμαστε στους άλλους όπως θέλουμε να μας φέρονται;`