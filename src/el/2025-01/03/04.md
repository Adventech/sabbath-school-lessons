---
title:  Τι Ευχαριστει Τον Θεο;
date:  14/01/2025
---

Πώς γίνεται ο Θεός ολόκληρου του σύμπαντος να ευαρεστείται από εμάς τους ανθρώπους, τους κατοίκους του μικρού πλανήτη γη; Πώς είναι δυνατόν να έχουμε τόση μεγάλη σημασία για τον Ύψιστο και Παντοδύναμο Θεό που δεν χρειάζεται τίποτα; Αυτά τα ερωτήματα μπορούν να αναλυθούν σε δύο υπο-ερωτήματα. Πρώτον: Τι ευχαριστεί τον Θεό; Δεύτερον: Πώς θα μπορούσαμε εμείς οι άνθρωποι να ευαρεστήσουμε τον Κύριο, δεδομένης της αμαρτωλότητάς μας; Σήμερα θα εξετάσουμε το πρώτο ερώτημα, ενώ το δεύτερο θα είναι το θέμα για την επόμενη ημέρα.

`Διαβάστε Ησ. 43:4, Ψαλ. 149:4 και Παρ. 15:8, 9. Τι μας λένε αυτά τα εδάφια για την ευχαρίστηση που νιώθει ο Κύριος στον λαό Του;`

Όπως έχουμε ήδη δει, ο Θεός μπορεί να είναι ευχαριστημένος με εμάς τους ανθρώπους επειδή μας αγαπά. Νοιάζεται για όλους μας και θέλει το καλύτερο για εμάς.

Αντίθετα, δυσαρεστείται όταν ο λαός Του πράττει το κακό. Οι Παρ. 15:8,9 διδάσκουν ότι ο Θεός είναι ευχαριστημένος με τις προσευχές εκείνων που Τον υπακούνε, και όχι με τις προσφορές και τη ζωή αυτών που παραβαίνουν τον νόμο Του. Ο Θεός δεν είναι ευχαριστημένος με όσους πράττουν το κακό, ενώ χαίρεται με αυτούς που ακολουθούν τη δικαιοσύνη και την καλοσύνη. Επίσης, σε αυτά τα εδάφια φαίνεται η σύνδεση μεταξύ της ιδιαίτερης χαράς του Θεού και της αγάπης Του, κάτι που βλέπουμε ως γενικότερη ιδέα σε ολόκληρη την Αγία Γραφή.

Σύμφωνα με το εδάφιο Ψαλ. 146:8, «o Kύριoς αγαπάει τoυς δίκαιους». Το Β’ Κορ. 9:7 προσθέτει, «τον πρόσχαρο δότη αγαπάει ο Θεός». Προσέξτε πρώτα τι δεν λένε αυτά τα εδάφια: Δεν λένε ότι ο Θεός αγαπάει μόνο τους καλούς και δίκαιους ανθρώπους ή μόνο όσους χαίρονται να δίνουν. Ο Θεός αγαπά τους πάντες. Ωστόσο, τα εδάφια αυτά πρέπει να σημαίνουν ότι ο Θεός τούς αγαπά με έναν ιδιαίτερο τρόπο. Όπως είδαμε στις Παρ. 15:8, 9 ο Θεός τούς αγαπά με την έννοια ότι είναι ευχαριστημένος μαζί Τους.

`ΣΚΕΨΗ: Αναλογιστείτε πόσο στενά δεμένοι πρέπει να είναι ο Ουρανός και η γη, ώστε ο Θεός – ο Δημιουργός του σύμπαντος – να μπορεί να είναι ιδιαίτερα συνδεδεμένος, ακόμη και συναισθηματικά, μαζί μας. Τι ελπίδα αντλούμε από αυτήν την εκπληκτική σκέψη, ειδικά σε δύσκολες στιγμές;`