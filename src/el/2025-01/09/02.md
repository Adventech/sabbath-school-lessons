---
title:  Ενας Εχθρος Το Εκανε
date:  23/02/2025
---

`Διαβάστε Ματθ. 13:24-27. Πώς αυτή η παραβολή μας βοηθά να κατανοήσουμε το κακό που υπάρχει στον κόσμο μας;`

Ο Ιησούς διηγείται μια παραβολή ενός γαιοκτήμονα που έσπειρε στο χωράφι του καλό σπόρο. Ωστόσο, ανάμεσα στο σιτάρι φύτρωσαν ζιζάνια. Όταν το είδαν αυτό οι δούλοι του, είπαν «Κύριε, καλόν σπόρο δεν έσπειρες στο χωράφι σου; Από πού, λοιπόν, έχει τα ζιζάνια;» (εδ. 27). Παρόμοιο ερώτημα τίθεται συχνά και σήμερα όσον αφορά το κακό. Εφόσον ο Θεός δημιούργησε τον κόσμο απόλυτα καλό, γιατί υπάρχει το κακό σε αυτόν;

`Διαβάστε Ματθ. 13:28-30 υπό το φως της εξήγησης του Ιησού στα εδάφια 37-40. Πώς μας βοηθούν αυτά τα εδάφια να κατανοήσουμε την υπερκόσμια διαμάχη μεταξύ καλού και κακού;`

Στο εδ. 28 διαβάζουμε, «Και εκείνος είπε σ’ αυτούς: “Ένας εχθρός άνθρωπος το έκανε”». Αργότερα ο Ιησούς εξηγεί ότι «Αυτός που σπέρνει τον καλό σπόρο, είναι ο Yιός του ανθρώπου» (εδ. 37), αναφερόμενος στον Ίδιο. Επίσης, εξηγεί ότι «το χωράφι είναι ο κόσμος» και «ο εχθρός, που τα έσπειρε, είναι ο Διάβολος» (εδ. 38,39), απεικονίζοντας ξεκάθαρα την υπερκόσμια διαμάχη μεταξύ Χριστού και Σατανά. Γιατί υπάρχει το κακό στον κόσμο; Γιατί το κακό είναι το αποτέλεσμα του εχθρού (του Διαβόλου) που αντιτίθεται στον Κύριο.

Η απάντηση του κυρίου τους, κάνει τους δούλους να ρωτήσουν: «Θέλεις να πάμε και να τα μαζέψουμε;» Με άλλα λόγια, γιατί να μην ξεριζώσουμε αμέσως το κακό; «Και εκείνος είπε: “Όχι, μήπως και, μαζεύοντας τα ζιζάνια, ξεριζώσετε μαζί τους και το σιτάρι· αφήστε να αυξάνονται και τα δύο μαζί μέχρι τον θερισμό.”» (εδ. 29,30 δείτε και Μάρ. 4:29). Σύμφωνα με την παραβολή, ο Θεός στο τέλος θα εξολοθρεύσει πλήρως το κακό, όμως το πρόωρο ξερίζωμά του θα έφερνε και, μη αναστρέψιμες, παράπλευρες απώλειες στο καλό.

`ΣΚΕΨΗ: Ποιοι είναι μερικοί από τους κινδύνους αν προσπαθήσουμε να ξεριζώσουμε τα ζιζάνια από το σιτάρι τώρα; Γιατί αυτό δεν σημαίνει ότι αγνοούμε το κακό που συναντάμε;`