---
title:  Η Φυση Της Υπερκοσμιας Διαμαχης
date:  27/02/2025
---

Εξετάσαμε κάποια εδάφια που αποκαλύπτουν το γεγονός της υπερκόσμιας διαμάχης μεταξύ του Θεού και του Σατανά, αλλά πώς είναι δυνατή μια τέτοια σύγκρουση; Πώς θα μπορούσε κάποιος να αντιταχθεί στον Παντοδύναμο Θεό; Αν η υπερκόσμια διαμάχη αφορούσε την απόλυτη δύναμη, θα είχε λήξει πριν καν αρχίσει. Επομένως, πρέπει να αφορά κάτι άλλο. Και πράγματι, η Αγία Γραφή αποκαλύπτει ότι η σύγκρουση γίνεται για τον χαρακτήρα και τη διακυβέρνηση του Θεού. Μια σύγκρουση που διεξάγεται λόγω των συκοφαντικών ισχυρισμών του Διαβόλου εναντίον του Θεού, ότι (μεταξύ άλλων) δεν είναι απόλυτα Καλός και Ευσπλαχνικός. Τέτοιοι ισχυρισμοί δεν μπορούν να καταρριφθούν με δύναμη και ισχύ, αλλά με τη σύγκριση των χαρακτήρων των δύο ανταγωνιστών.

«Για την αντιμετώπιση της αμαρτίας ο Θεός αποκλειστικά χρησιμοποιούσε τη δικαιοσύνη και την αλήθεια. Ο Σατανάς μεταχειριζόταν ό,τι ακριβώς ο Θεός αδυνατούσε να χρησιμοποιήσει: την κολακεία και την απάτη. Επιχείρησε να διαστρεβλώσει τα λόγια του Θεού και να παραποιήσει το διοικητικό του σύστημα ενώπιον των αγγέλων, ισχυριζόμενος ότι δεν ήταν δίκαιη από μέρος του Θεού η επιβολή νόμων και κανονισμών στους πολίτες του ουρανού, και ότι απαιτώντας την υποταγή και την υπακοή των πλασμάτων Του, ο Θεός απλούστατα επιζητούσε να εξυψωθεί ο Ίδιος. Έπρεπε λοιπόν να αποδειχθεί στους κατοίκους του ουρανού και των άλλων κόσμων ότι η διοίκηση του Θεού ήταν δίκαιη και η νομοθεσία Του τέλεια. Ο Σατανάς έδινε την εντύπωση ότι αυτός ο ίδιος επιζητούσε να προάγει το καλό του σύμπαντος. Για αυτό ήταν απαραίτητο να καταλάβουν όλοι το χαρακτήρα και τον πραγματικό σκοπό του σφετεριστή. Έπρεπε να του δοθεί καιρός για να αποκαλυφθεί από τα ίδια του τα πονηρά έργα.» Τ.Π.Σ. σελ. 594

`Διαβάστε Ιωάν. 8:44, 45 και Αποκ. 12:7-9. Τι αποκαλύπτουν αυτά τα εδάφια για τον χαρακτήρα του Διαβόλου και τη στρατηγική του; `

Εξαρχής το σχέδιο του Σατανά ήταν να πλανήσει ολόκληρη την οικουμένη ότι ο Θεός δεν είναι πραγματικά Καλός και Δίκαιος, και ότι ο νόμος Του είναι καταπιεστικός και επιζήμιος. Δεν είναι λοιπόν περίεργο που ο Ιησούς λέει για τον Διάβολο ότι είναι «ψεύτης, και ο πατέρας του ίδιου του ψεύδους» (Ιωάν. 8:44). Αντίθετα, ο Χριστός ήρθε για να δώσει μαρτυρία για την αλήθεια (Ιωάν. 18:37) και να αντιμετωπίσει άμεσα τα ψέματα και τις συκοφαντίες του Σατανά – να νικήσει και «να καταστρέψει τα έργα του Διαβόλου» και τη δύναμή του (Α’ Ιωάν. 3:8, Εβρ. 2:14).

Στην Αποκ. 12:9,10 ο Σατανάς αναγνωρίζεται ως ●«το αρχαίο φίδι», ●«ο μεγάλος δράκοντας… που πλανάει ολόκληρη την οικουμένη», και ●«ο κατήγορος των αδελφών μας, που τους κατηγορεί μπροστά στον Θεό μας ημέρα και νύχτα». Η ονομασία του Σατανά ως Διάβολος, σημαίνει ότι διαβάλλει – δυσφημεί με συκοφαντίες και ψευδείς κατηγορίες – δείχνοντας για άλλη μια φορά ότι η φύση της Μεγάλης Διαμάχης μεταξύ καλού και κακού αφορά τις πεποιθήσεις, συμπεριλαμβανομένων των πεποιθήσεων για τον χαρακτήρα του Θεού.