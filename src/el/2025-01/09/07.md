---
title:  Περαιτερω Μελετη
date:  28/02/2025
---

Διαβάστε Ε. Χουάιτ, Τ.Π.Σ. σελ. 587-601.

«Τίποτε δεν διδάσκει σαφέστερα η Αγία Γραφή από την αλήθεια ότι ο Θεός είναι εντελώς ανεύθυνος για τη διείσδυση της αμαρτίας στον κόσμο, ότι η έκρηξη της ανταρσίας δεν οφείλεται σε καμιά αυθαίρετη ανάκληση της θεϊκής προστασίας, σε καμιά ατέλεια του θεϊκού  διακυβερνητικού συστήματος. Η αμαρτία είναι παρείσακτη, και καμιά δικαιολογία δεν μπορεί να βρεθεί για την εμφάνισή της. Είναι μυστηριώδης, ασύλληπτη. Να τη δικαιολογεί κανείς είναι σαν να την υποστηρίζει…

»Αν αυτός [ο Σατανάς] εξολοθρευόταν ευθύς εξαρχής, τότε εκείνοι [οι κάτοικοι του ουρανού και των άλλων κόσμων] θα υπηρετούσαν τον Θεό από φόβο μάλλον παρά από αγάπη. Η επιρροή του δολιοφθορέα δεν θα εξαλειφόταν αποτελεσματικά, ούτε το πνεύμα της ανταρσίας θα εκριζωνόταν οριστικά. Το κακό χρειαζόταν καιρό μέχρι να ωριμάσει. Για το αιώνιο συμφέρον του σύμπαντος, έπρεπε να επιτραπεί στον Σατανά να αναπτύξει πληρέστερα τις αρχές του, ώστε οι κατηγορίες του εναντίον της θεϊκής διακυβέρνησης να παρουσιασθούν σε όλες τις δημιουργημένες υπάρξεις με το πραγματικό τους φως, και η δικαιοσύνη και η ευσπλαχνία του Θεού, καθώς και το αμετάβλητο του νόμου Του να τεθούν μια για πάντα πάνω από κάθε αμφιβολία.» Τ.Π.Σ. σελ. 587, 588, 595.

**Ερωτησεις για συζητηση**

`1.	Πολλοί άνθρωποι αναρωτιούνται πώς σε ένα τέλειο και αναμάρτητο πλάσμα όπως ο Εωσφόρος, ξεκίνησε η αμαρτία. «Η αμαρτία είναι παρείσακτη, και καμιά δικαιολογία δεν μπορεί να βρεθεί για την εμφάνισή της. Είναι μυστηριώδης, ασύλληπτη.» Γιατί δεν μπορούμε να εξηγήσουμε αυτήν την πρώτη αμαρτία χωρίς να την εκλογικεύσουμε ή να την υποστηρίξουμε; Γιατί το «να τη δικαιολογεί κανείς είναι σαν να την υποστηρίζει»;`

`2.	Γιατί ο Θεός δεν εξάλειψε αμέσως τον Σατανά; Γιατί πρέπει να επιτραπεί στο κακό καιρός «μέχρι να ωριμάσει»; Πώς αυτό αποτελεί «το αιώνιο συμφέρον του σύμπαντος»;`

`3.	Γιατί είναι ιδιαίτερα σημαντικό το να κατανοήσουμε ότι η σύγκρουση μεταξύ Θεού και Σατανά δεν είναι σύγκρουση ισχύος; Πώς μας βοηθά να κατανοήσουμε καλύτερα αυτή τη διαμάχη το ότι η σύγκρουση γίνεται για τον χαρακτήρα, τη διακυβέρνηση και τον νόμο του Θεού;`

`4.	Πώς η σωστή κατανόηση της υπερκόσμιας σύγκρουσης μας βοηθά να αντιληφθούμε ότι ζωή μας είναι ένας μικρόκοσμος της Μεγάλης Διαμάχης; Πώς βιώνουμε την πραγματικότητα αυτής της σύγκρουσης; Πώς η συμπεριφορά μας καθορίζει σε ποια παράταξη βρισκόμαστε;`