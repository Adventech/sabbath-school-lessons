---
title:  Η Αρχη Της Διαμαχης Στη Γη
date:  24/02/2025
---

Συναφές με το ερώτημα της παραβολής – γιατί υπάρχει κακός σπόρος στο χωράφι όπου φυτεύτηκε μόνο καλός σπόρος –  είναι και το ερώτημα, πώς προέκυψε το κακό στη γη εφόσον ο Θεός δημιούργησε τον κόσμο απόλυτα καλό;

`Διαβάστε Γέν. 1:31. Τι αποκαλύπτουν τα λόγια του Θεού στο τέλος της Δημιουργίας, σχετικά με την κατάσταση όλων όσων δημιούργησε; Γιατί είναι σημαντική αυτή η απάντηση;`

Σύμφωνα με το εδ. 31, «είδε ο Θεός όλα όσα δημιούργησε· και πράγματι, ήσαν πολύ καλά». Στο πρώτο κεφάλαιο της Γένεσης δεν υπάρχει καμία ένδειξη κακού στη δημιουργία του πλανήτη από τον Θεό. Πώς λοιπόν το κακό εισχώρησε στην ανθρωπότητα;

`Διαβάστε Γέν. 3:1-7. Τι λένε αυτά τα εδάφια για το πώς προέκυψε το κακό στη γη; Τι φως μας δίνεται για την υπερκόσμια διαμάχη; (Δείτε και Αποκ. 12:7-9).`

Στην εξιστόρηση της  Γέν. 3:1-7, βλέπουμε τα ψέματα του φιδιού για τον χαρακτήρα του Θεού. Το φίδι, «το αρχαίο φίδι, που αποκαλείται ο Διάβολος, και ο Σατανάς, που πλανάει ολόκληρη την οικουμένη» (Αποκ. 12:9), χρησιμοποιεί πρώτα μια ερώτηση για να θέσει υπό αμφισβήτηση την εντολή του Θεού, αντιστρέφοντας σχεδόν αυτό που Εκείνος είχε διατάξει. Στη συνέχεια, το φίδι αμφισβητεί ξεκάθαρα αυτό που είχε πει ο Θεός, λέγοντας στην Εύα: «Σίγουρα δεν θα πεθάνετε» (εδ. 4).

Κάποιος από τους δύο, ή το φίδι ή ο Θεός, της είπε ψέματα και η Εύα τώρα έχει να επιλέξει το αν θα πιστέψει αυτό που της είπε ο Θεός ή αυτό που της είπε το φίδι.

Τόσο στη Γένεση όσο και αλλού στην Αγία Γραφή, η Μεγάλη Διαμάχη μεταξύ Θεού και Σατανά αφορά κυρίως το τι και ποιον πρέπει να πιστέψουμε. Επίσης, αυτός ο πόλεμος αφορά στην πραγματικότητα την αγάπη. Και αυτό επειδή οι πεποιθήσεις και οι γνώσεις μας για κάποιον μας βοηθούν να γνωρίσουμε αν μπορούμε να αγαπήσουμε και να εμπιστευτούμε αυτό το άτομο, και να ακούσουμε αυτό που μας λέει.

`ΣΚΕΨΗ: Διαβάστε Γεν. 3:15. Η δήλωση του Θεού προς το φίδι ότι ο Απόγονος της γυναίκας – ο Μεσσίας – θα συντρίψει το κεφάλι του φιδιού, χαρακτηρίζεται συχνά ως το πρώτο ευαγγέλιο. Πώς αυτή η υπόσχεση απεικονίζει την ύπαρξη της αντιμαχίας που διαδραματίζεται, ενώ παράλληλα μας παρέχει ελπίδα εν μέσω αυτής;`