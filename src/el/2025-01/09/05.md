---
title:  Αν Με Προσκυνησεις
date:  26/02/2025
---

Η επιδίωξη του Σατανά να σφετεριστεί τον θρόνο του Θεού αποκαλύπτεται επίσης στις εξιστορήσεις των πειρασμών του Ιησού στα ευαγγέλια κατά Ματθ. 4:και Λουκ. 4. Στην εντυπωσιακή συνάντηση μεταξύ του Ιησού και του πειρασμού, αποκαλύπτονται πολλά για τη φύση της Μεγάλης Διαμάχης μεταξύ του Χριστού και του Σατανά.

`Διαβάστε Ματθ. 4:1-11. Πώς αποκαλύπτεται εδώ η πραγματικότητα της Μεγάλης Διαμάχης; `

«Ο Iησούς φέρθηκε από το Πνεύμα στην έρημο για να πειραστεί από τον Διάβολο» (εδ. 1). Πριν έρθει αντιμέτωπος με αυτήν τη συνάντηση, ο Ιησούς νήστεψε για σαράντα ημέρες. Έτσι, όταν ήρθε ο Διάβολος επιχείρησε να βάλει τον Ιησού στον πειρασμό να μετατρέψει τις πέτρες σε ψωμί, εκμεταλλευόμενος την υπερβολική πείνα Του. Ο Ιησούς όμως αντέκρουσε αυτόν τον πειρασμό με λόγια από τις Γραφές και το τέχνασμα του Σατανά απέτυχε.

Στη συνέχεια, προσπαθώντας να κάνει το Ιησού να ενεργήσει αλαζονικά, ο Διάβολος έφερε τον Ιησού μπροστά στον πειρασμό να πέσει από την κορυφή του ναού. Διαστρεβλώνοντας τις Γραφές, ο Σατανάς υπέδειξε στον Ιησού ότι αν ήταν πραγματικά ο Υιός του Θεού, οι άγγελοι θα Τον προστάτευαν. Αλλά με τη σωστή γνώση των Γραφών, ο Ιησούς αντιμετωπίζει και πάλι τον πειρασμό.

Στον τρίτο πειρασμό αποκαλύπτεται ξεκάθαρα το τι ακριβώς επιδίωκε να πετύχει ο Διάβολος: Θέλει από τον Ιησού να τον λατρέψει. Ο Σατανάς θέλει να σφετεριστεί τη λατρεία που αρμόζει μόνο στον Θεό. Δείχνοντας στον Ιησού «όλα τα βασίλεια του κόσμου και τη δόξα τους» ισχυρίζεται ότι «όλα αυτά θα σου τα δώσω, αν πέφτοντας με προσκυνήσεις» (Ματθ. 4:8, 9). Αντίστοιχα, στο Λουκ. 4:6 διαβάζουμε: «Σε σένα θα δώσω ολόκληρη αυτή την εξουσία και τη δόξα τους· επειδή, σε μένα είναι παραδομένη, και τη δίνω σε όποιον θέλω». Για άλλη μια φορά, ο Ιησούς αντιμετωπίζει τον πειρασμό μέσα από τις Γραφές και ο Σατανάς αποτυγχάνει.

Και στις τρεις περιπτώσεις, ο Ιησούς χρησιμοποίησε τις Γραφές για να αντισταθεί στις επιθέσεις του εχθρού.

`ΣΚΕΨΗ: Η Εφεσ. 6:12 μας υπενθυμίζει ότι «η πάλη μας δεν είναι ενάντια σε αίμα και σάρκα, αλλά ενάντια στις αρχές, ενάντια στις εξουσίες, ενάντια στους κοσμοκράτορες του σκότους τούτου του αιώνα, ενάντια στα πνεύματα της πονηρίας στα επουράνια». Αν και δεν πρέπει να ζούμε με φόβο, γιατί πρέπει πάντα να θυμόμαστε την πάλη που διεξάγεται γύρω μας;`