---
title:  Ο Χριστος Νικησε Τον Κοσμο
date:  20/02/2025
---

Αν όλα συνέβαιναν όπως ιδανικά ήθελε ο Θεός, δεν θα υπήρχε ποτέ το κακό, αλλά μόνο τέλεια αγάπη και αρμονία. Στο τέλος, όλο το σύμπαν θα αποκατασταθεί στο τέλειο θέλημα του Θεού. Αλλά προς το παρόν, ο Θεός εφαρμόζει το θέλημά Του λαμβάνοντας υπόψη τις ελεύθερες αποφάσεις των ανθρώπων.

Φανταστείτε έναν διαγωνισμό ζαχαροπλαστικής στον οποίο όλοι οι συμμετέχοντες πρέπει να χρησιμοποιήσουν κάποια συγκεκριμένα υλικά, αλλά μπορούν να προσθέσουν και όποια άλλα υλικά επιθυμούν, προκειμένου να φτιάξουν την τούρτα που θέλουν. Στο τέλος, ό,τι τούρτα κι αν φτιάξει ο κάθε ζαχαροπλάστης θα καθορίζεται, τουλάχιστον εν μέρει, από κάποια συστατικά που δεν επέλεξε ο ίδιος.

Κατά τον ίδιο τρόπο, επειδή ο Θεός σέβεται την ελευθερία μας η οποία είναι απαραίτητη για την αγάπη μας, πολλά από τα “συστατικά” που συνθέτουν την παγκόσμια ιστορία δεν έχουν επιλεγεί από τον Θεό, αλλά στην πραγματικότητα είναι το αντίθετο από αυτό που επιθυμεί ο Θεός.

Κατά την άποψη αυτή, η Θεϊκή Πρόνοια δεν είναι μονοδιάστατη, σαν να ελέγχει ο Θεός μονομερώς όλα όσα συμβαίνουν. Αντιθέτως, ορισμένα πράγματα στον κόσμο μας προκαλούνται από τον Θεό, αλλά κάποια γεγονότα (όπως ό,τι κακό συμβαίνει) είναι αποτέλεσμα των ελεύθερων αποφάσεών μας. Πολλά πράγματα συμβαίνουν που ο Θεός δεν θέλει να συμβούν.

`Διαβάστε Ιωάν. 16:33. Ποια ελπίδα, ακόμη και μέσω θλίψεων, μας προσφέρει αυτό το εδάφιο;`

Ιδιαίτερα σε περιόδους πόνου ή δοκιμασίας, η πίστη των ανθρώπων μπορεί να ταλαντεύεται επειδή έχουν την εσφαλμένη πεποίθηση ότι ο Θεός θα τους γλιτώσει, και πρέπει να τους γλιτώσει από τα βάσανα και τις δοκιμασίες της ζωής. Όμως ο Ιησούς λέει κάτι πολύ διαφορετικό, προειδοποιώντας τους ακολούθους Του ότι θα βιώσουν θλίψεις και δοκιμασίες σε αυτόν τον κόσμο. Αλλά μας λέει ότι υπάρχει ελπίδα, επειδή Εκείνος νίκησε τον κόσμο.

Το ότι αντιμετωπίζουμε πόνο και δοκιμασίες δεν σημαίνει ότι αυτό είναι το ιδανικό που θέλει ο Θεός για εμάς. Πρέπει πάντοτε να έχουμε κατά νου την ευρύτερη εικόνα – τη Μεγάλη Διαμάχη. Ωστόσο, μπορούμε να είμαστε βέβαιοι ότι, ενώ το κακό δεν είναι απαραίτητο για να επιτελεστεί το καλό, ο Θεός μπορεί να φέρει καλό ακόμη και μέσα από δυσάρεστα γεγονότα. Και εάν Τον εμπιστευόμαστε, τότε ο Θεός μπορεί να χρησιμοποιήσει ακόμη και τα βάσανά μας για να μας φέρει περισσότερο κοντά Του και να μας κάνει πιο συμπονετικούς στο να φροντίζουμε τους άλλους ανθρώπους.