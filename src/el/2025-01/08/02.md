---
title:  Ο Κυριαρχος Θεος Μας
date:  16/02/2025
---

Ένας ποιμένας της νεολαίας είπε σε μια ομάδα μαθητών γυμνασίου: «Ο Θεός είναι Κυρίαρχος, Αυτός έχει τον έλεγχο». Ένας από τους μαθητές, μπερδεμένος, τον ρώτησε: «Δηλαδή ο Θεός είχε τον έλεγχο όταν πέθανε ο σκύλος μου; Γιατί θανάτωσε τον σκύλο μου;»

Προσπαθώντας να απαντήσει στην ερώτηση, ο ποιμένας είπε: «Είναι σκληρό. Αλλά μερικές φορές, ο Θεός μάς αφήνει να περάσουμε δύσκολες στιγμές για να είμαστε προετοιμασμένοι για ακόμη πιο δύσκολα πράγματα στο μέλλον. Θυμάμαι πόσο δύσκολο ήταν όταν πέθανε και ο δικός μου σκύλος. Αλλά το να το περάσω αυτό με βοήθησε να αντιμετωπίσω μια ακόμη πιο δύσκολη στιγμή αργότερα, όταν πέθανε η γιαγιά μου.»

Μετά από παύση, ο μαθητής απάντησε: «Δηλαδή ο Θεός θανάτωσε τον σκύλο μου για να με προετοιμάσει για το όταν θα θανατώσει τη γιαγιά μου;»

Οι άνθρωποι μερικές φορές υποθέτουν ότι όλα όσα συμβαίνουν γίνονται ακριβώς όπως τα θέλει ο Θεός. Ό,τι συμβαίνει στον κόσμο είναι ακριβώς όπως ήθελε ο Θεός να συμβεί. Εξάλλου, ο Θεός είναι Παντοδύναμος. Πώς λοιπόν θα μπορούσε να συμβεί κάτι που ο Θεός δεν θέλει να γίνει; Επομένως, ό,τι κι αν συμβαίνει, όσο άσχημο κι αν είναι, ήταν θέλημα του Θεού. Αυτό τουλάχιστον διδάσκει αυτή η πεποίθηση.

`Διαβάστε Ψαλ. 81:11-14, Ησ. 30:15,18, 66:4, Λουκ. 13:34. Τι διαβάζουμε σχετικά με το αν το θέλημα του Θεού γίνεται πάντοτε;`

Ενώ πολλοί άνθρωποι πιστεύουν ότι ο Θεός πρέπει πάντα να παίρνει αυτό που θέλει, η Αγία Γραφή επανειλημμένα απεικονίζει τον Θεό να βιώνει ανεκπλήρωτες επιθυμίες. Δηλαδή, αυτό που συνήθως συμβαίνει έρχεται σε αντίθεση με αυτό που ο Θεός δηλώνει ότι προτιμά στην πραγματικότητα να συμβεί. Σε πολλές περιπτώσεις, ο Θεός δηλώνει ρητά ότι αυτό που συμβαίνει είναι το αντίθετο από αυτό που επιθυμεί. Ο Θεός θέλει κάτι καλό για το λαό Του, αλλά εκείνοι επιλέγουν κάτι διαφορετικό. Ο Θεός αισθάνεται θλίψη όταν λέει «Aλλά, ο λαός Μου δεν άκουσε τη φωνή Μου… Eίθε να Με άκουγε ο λαός Μου, και ο Iσραήλ να περπατούσε στους δρόμους Μου! Aμέσως θα είχα καταβάλει τους εχθρούς τους» (Ψαλ. 81:11, 13, 14).

`ΣΚΕΨΗ: Αναλογιστείτε τις συνέπειες οποιασδήποτε θεολογίας που αποδίδει όλα όσα συμβαίνουν στο θέλημα του Θεού. Ποια σοβαρά προβλήματα, ειδικά σε ό,τι αφορά το κακό, θα δημιουργούνταν;`