---
title:  Δικαιη Αγανακτηση
date:  28/01/2025
---

Ενώ υπάρχουν πολλές ακατάλληλες μορφές οργής, η Αγία Γραφή δείχνει ότι υπάρχει και η «δίκαιη αγανάκτηση».

Φανταστείτε μια μητέρα να παρακολουθεί την τρίχρονη κόρη της να παίζει στην παιδική χαρά και ξαφνικά ένας άντρας να επιτίθεται στο παιδί της. Δεν θα έπρεπε να εξοργιστεί; Ασφαλώς και ναι, η οργή είναι η σωστή αντίδραση της αγάπης σε μια τέτοια περίσταση. Αυτό το παράδειγμα μάς βοηθά να κατανοήσουμε τη δίκαιη αγανάκτηση του Θεού.

`Διαβάστε Ματθ. 21:12,13 και Ιωάν. 2:14,15. Τι δείχνει η αντίδραση του Ιησού στον τρόπο με τον οποίο χρησιμοποιήθηκε ο ναός για το ότι ο Θεός οργίζεται με το κακό; `

Σε αυτά τα εδάφια, βλέπουμε ότι ο Ιησούς δείχνει τον Θεϊκό ζήλο της δίκαιης αγανάκτησης προς εκείνους που αντιμετώπιζαν τον ναό του Θεού ως κάτι κοινό και τον είχαν μετατρέψει σε «σπήλαιο ληστών» για να εκμεταλλευτούν τις χήρες, τα ορφανά και τους φτωχούς ανθρώπους (Ματθ. 21:13, Ιωάν. 2:16). Ο ναός και οι υπηρεσίες οι προορισμένες να συμβολίζουν τη φιλεύσπλαχνη συγχώρεση του Θεού και τον εξαγνισμό των αμαρτωλών, χρησιμοποιούνταν για να εξαπατούν και να καταπιέζουν τους πιο ευάλωτους. Φυσικό δεν είναι που ο Ιησούς οργίστηκε με αυτό το βδέλυγμα;

Μια άλλη περίπτωση της δίκαιης αγανάκτησης του Ιησού είναι όταν οι άνθρωποι έφερναν σε Εκείνον τα μικρά παιδιά τους και οι «μαθητές Του επέπλητταν εκείνους που τα έφερναν. Όμως, ο Iησούς, βλέποντας αυτό, αγανάκτησε, και τους είπε: Aφήστε τα παιδιά να έρχονται σε μένα» (Μάρκ. 10:13,14).

Επίσης, στο Μάρκ. 3:4,5 διαβάζουμε πως όταν οι Φαρισαίοι καραδοκούσαν για να κατηγορήσουν τον Ιησού ότι παραβίαζε την ημέρα του Σαββάτου θεραπεύοντας, Εκείνος τους ρώτησε: «Eίναι επιτρεπτό κατά το σάββατο κάποιος να κάνει καλό ή να κάνει κακό; Nα σώσει μία ψυχή ή να τη θανατώσει; …Kαι καθώς τούς κοίταξε ολόγυρα με οργή, λυπούμενος για την πώρωση της καρδιάς τους», προχώρησε στη θεραπεία του ανθρώπου. Η οργή του Χριστού εδώ συνδέεται με τη θλίψη για τη σκληρότητά τους – είναι η δίκαιη αγανάκτηση της αγάπης, ακριβώς όπως η οργή που αποδίδεται στον Θεό στην Παλαιά Διαθήκη είναι η δίκαιη οργή της αγάπης. Πώς θα μπορούσε ο Θεός να μην οργίζεται με το κακό όταν το κακό βλάπτει αυτούς που αγαπά;

`ΣΚΕΨΗ: Πώς μπορούμε να προσέχουμε ώστε να μη δικαιολογήσουμε τον εγωιστικό θυμό ως «δίκαιη αγανάκτηση»; Πώς μπορούμε να μην πέσουμε σε αυτήν τη λεπτή παγίδα;`