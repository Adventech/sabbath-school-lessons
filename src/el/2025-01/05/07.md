---
title:  Περαιτερω Μελετη
date:  31/01/2025
---

Διαβάστε Ε. Χουάιτ, Π.Π. σελ. 293-308.

«Οι Ισραηλίτες υπήρξαν ένοχοι για προδοσία, και μάλιστα προδοσία απέναντι σε ένα Βασιλιά ο οποίος τους είχε επιδαψιλεύσει με πολλά ευεργετήματα και στου οποίου την εξουσία είχαν πρόθυμα υποσχεθεί να υποταχθούν. Προκειμένου να διατηρηθεί η θεϊκή διακυβέρνηση, πρέπει να εφαρμόζεται η δικαιοσύνη κατά των προδοτών. Αλλά και ακόμη στο σημείο αυτό εκδηλώθηκε η ευσπλαχνία του Θεού. Ενώ προστάτευε το νόμο Του, παράλληλα παραχώρησε σε όλους το ελεύθερο της εκλογής και την ευκαιρία για μετάνοια. Μόνο εκείνοι που επέμεναν στην ανταρσία, εξολοθρεύθηκαν.

»Επιβαλλόταν να τιμωρηθεί το αμάρτημα αυτό, προς μαρτυρία στα γειτονικά έθνη για τη δυσμένεια του Θεού έναντι της ειδωλολατρίας. Με την εκτέλεση της δικαιοσύνης εναντίον των ενόχων, ο Μωυσής, ως όργανο του Θεού, έπρεπε να αφήσει καταχωρημένη μια επίσημη και δημόσια κατηγορία κατά της εγκληματικής πράξης τους. Αφού οι Ισραηλίτες επρόκειτο στο εξής να καταδικάζουν την ειδωλολατρία των γειτονικών λαών, οι εχθροί τους θα τους αποχτυπούσαν την κατηγορία ότι ο λαός που ισχυριζόταν πως είχε τον Κύριο για Θεό, είχε κάνει ένα μοσχάρι και το προσκύνησε στο Χωρήβ. Και τότε, παρόλο που ήταν αναγκασμένοι να παραδεχθούν τη δυσάρεστη αυτή αλήθεια, ο Ισραήλ θα μπορούσε να δείξει το τραγικό τέλος των παραβατών ως απόδειξη ότι το αμάρτημά τους ούτε επιδοκιμάσθηκε, ούτε δικαιολογήθηκε.

»Όχι μόνο η δικαιοσύνη, αλλά και η αγάπη απαιτούσε την επιβολή της τιμωρίας γι’αυτή την αμαρτία…Ήταν χάρη και ευσπλαχνία του Θεού που υπέφεραν χιλιάδες ώστε να μη χρειασθεί να υποστούν την τιμωρία εκατομμύρια ψυχών. Προκειμένου να σώσει τους πολλούς, έπρεπε να τιμωρήσει τους λίγους.» Π.Π. σελ. 301, 302.

**Ερωτησεις για συζητηση**

`1.	Γιατί, νομίζετε, οι άνθρωποι δυσκολεύονται να κατανοήσουν την έννοια της Θεϊκής οργής; Τι μας βοηθά να την κατανοήσουμε;`

`2.	Ποια προβλήματα προκύπτουν πάντα όταν οι άνθρωποι ζητούν εκδίκηση, τα οποία δεν προκύπτουν ποτέ όταν την ζητά ο Θεός;`

`3.	Πώς η κρίση του Θεού κατά του λαού Ισραήλ για τη λατρεία του χρυσού μοσχαριού έδειχνε το έλεός Του; Ποια άλλα παραδείγματα στην Αγία Γραφή δείχνουν ότι ακόμη και η κρίση του Θεού είναι πράξη αγάπης;`

`4.	Παρότι καταλαβαίνουμε την δίκαιη αγανάκτηση του Θεού ενάντια στο κακό και την απόλυτη δικαιοσύνη στην κρίση Του, πόσο σημαντικό είναι για εμάς να αποφεύγουμε να καταδικάσουμε τους άλλους; Συζητήστε το υπό το πρίσμα της Α’ Κορ. 4:5.`