---
title:  Δειξτε Ελεος
date:  30/01/2025
---

Σίγουρα η οργή του Θεού είναι τρομερή. Ωστόσο, τόσο στην Παλαιά όσο και στην Καινή Διαθήκη, ο Θεός εκφράζει την οργή Του κατά του κακού λόγω της αγάπης Του. Η οργή του Θεού είναι τρομερή λόγω της ύπουλης φύσης του κακού, σε αντίθεση με την αγνή καλοσύνη και τη λαμπρότητα του Θεού.

Από αυτήν την άποψη, η αγάπη είναι σημαντική για τον Θεό – η οργή δεν είναι. Όπου δεν υπάρχει κακό ή αδικία, δεν υπάρχει και οργή. Στο τέλος, όταν η αγάπη του Θεού θα εξαλείψει ολοκληρωτικά το κακό από το σύμπαν, θα εξαλειφθούν επίσης ο θυμός και η οργή, καθώς ποτέ πια δεν θα υπάρξει αδικία ή κακό. Θα υπάρχει μόνο αιώνια ευτυχία και δικαιοσύνη σε απόλυτη αγάπη. Ποτέ ξανά δεν θα υπάρξει Θεϊκή οργή, γιατί ποτέ ξανά δεν θα υπάρξει η ανάγκη γι’ αυτήν. Τι υπέροχη σκέψη!

`Μερικοί άνθρωποι χρησιμοποιούν την οργή του Θεού ως δικαιολογία για εκδίκηση προς άλλους ανθρώπους που τους πλήγωσαν. Διαβάστε Δευτ. 32:35, Παρ. 20:22, 24:29, Ρωμ. 12:17-21 και Εβρ. 10:30. Πώς αυτά τα εδάφια μας προστατεύουν από την ανθρώπινη εκδίκηση; `

Σύμφωνα με τα Γραπτά, ο Θεός έχει το δικαίωμα να επιβάλει κρίση, και όταν το κάνει, το κάνει πάντα με απόλυτη δικαιοσύνη. Τόσο η Παλαιά όσο και η Καινή Διαθήκη, δηλώνουν ρητά ότι η εκδίκηση μπορεί να αποδοθεί μόνο από τον Θεό. Όπως γράφει ο απ. Παύλος στη Ρωμ. 12:19 (παραθέτοντας το Δευτ. 32:35): «Μη εκδικήτε εαυτούς, αγαπητοί, αλλά δότε τόπον τη οργή· διότι είναι γεγραμμένον· εις Εμέ ανήκει η εκδίκησις, Εγώ θέλω κάμει ανταπόδοσιν, λέγει Κύριος» - Έκδοση Αρχ. Ν. Βάμβα.

Ενώ στο τέλος ο Θεός φέρνει την κρίση κατά της αδικίας και του κακού, ο δρόμος έχει ήδη ανοιχτεί για όλους όσους πιστεύουν στον «Iησού, ο Οποίος μας ελευθερώνει από τη μέλλουσα οργή» (Α’ Θεσ. 1:10 συγκρίνετε με Ρωμ. ε/5’ 8,9), «δεδομένου ότι, ο Θεός δεν μας προσδιόρισε για οργή, αλλά για απόλαυση σωτηρίας, διαμέσου του Kυρίου μας Iησού Xριστού» (Α’ Θεσ. 5:9). Η Θεϊκή οργή δεν ακυρώνεται, αλλά όσοι έχουν πίστη στον Ιησού θα απαλλαγούν από αυτήν την οργή λόγω του Χριστού.

`ΣΚΕΨΗ: Πώς η εξιλαστική θυσία του Ιησού δίνει τη δυνατότητα στον Θεό, ως Κριτή, για δικαιοσύνη και έλεος ταυτόχρονα; Τι έκανε ο Θεός για να μας σώσει από την επερχόμενη οργή Του; Πώς αυτή η αλήθεια μάς βοηθά να είμαστε περισσότερο υπομονετικοί με τους άλλους ανθρώπους;`