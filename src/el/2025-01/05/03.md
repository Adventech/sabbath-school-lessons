---
title:  Ο Θεος Ειναι Μακροθυμος
date:  27/01/2025
---

Ο Θεός οργίζεται με το κακό επειδή ο Ίδιος είναι αγάπη. Είναι τόσο συμπονετικός και ελεήμων σε σημείο που επιπλήχθηκε από τον προφήτη Ιωνά για τη φιλευσπλαχνία Του.

`Διαβάστε Ιωνά 4:1-4 και αναλογιστείτε την αντίδραση του προφήτη μπροστά στην ευσπλαχνία του Θεού και τη συγχώρεσή Του προς τους Νινευίτες. Τι αποκαλύπτει αυτή η ιστορία για τον Ιωνά και τι για τον Θεό; (Δείτε επίσης Ματθ. 10:8).`

Η αντίδραση του Ιωνά στο έλεος του Θεού είναι αποκαλυπτική. Πρώτον, δείχνει τη σκληροκαρδία του. Ο Ιωνάς μισούσε τόσο πολύ τους Ασσύριους για όσα είχαν κάνει στο έθνος του που δεν ήθελε από τον Θεό να τους δείξει κανένα έλεος. Τι μάθημα για εμάς! Πρέπει να είμαστε προσεκτικοί ώστε να αποφύγουμε την ίδια στάση, όσο κατανοητή κι αν είναι, για ανθρώπους που μας πληγώνουν. Να μη ξεχνάμε πως ο Θεός έδειξε έλεος προς εμάς, παρά την αναξιότητά μας, κι έτσι πρέπει κι εμείς να είμαστε πρόθυμοι να δείξουμε έλεος προς τους άλλους ανθρώπους.

Δεύτερον, η αντίδραση του Ιωνά μάς δείχνει το πόσο κεντρική θέση έχει η ευσπλαχνία και η χάρη του Θεού στον χαρακτήρα Του. Ο Ιωνάς δηλώνει, «γνώριζα ότι εσύ είσαι Θεός ελεήμονας και οικτίρμονας, μακρόθυμος και πολυέλεος, και μετανοείς για το κακό» (Ιων. 4:2). Ο προφήτης ήξερε ότι ο Κύριος δεν θα έφερνε κρίση στους Νινευίτες αν μετανοούσαν και σταματούσαν να πράττουν το κακό. Ο Θεός είναι Δίκαιος και Ελεήμων προς τους ανθρώπους όλων των λαών και των εθνών.

Σε αντίθεση με εμάς τους ανθρώπους που οργιζόμαστε εύκολα, ο Θεός είναι ιδιαίτερα υπομονετικός και μακρόθυμος, και πλούσιος σε έλεος, χωρίς ωστόσο να δικαιολογεί την αμαρτία ή να παραβλέπει την αδικία. Αντιθέτως, ο Ίδιος ο Θεός έκανε εξιλέωση για τις αμαρτίες μας «διαμέσου της απολύτρωσης που έγινε με τον Iησού Xριστό· τον Οποίο ο Θεός προκαθόρισε ως μέσον εξιλέωσης διαμέσου της πίστης, με βάση το αίμα Του, προς φανέρωση της δικαιοσύνης Του, για την άφεση των αμαρτημάτων, που έγιναν στο παρελθόν, μέσα στη μακροθυμία του Θεού· προς φανέρωση της δικαιοσύνης Του στον παρόντα καιρό, για να είναι Αυτός δίκαιος, και να ανακηρύσσει δίκαιον εκείνον που πιστεύει στον Ιησού» (Ρωμ. 3:24-26).

`ΣΚΕΨΗ: Σας έχει συμβεί να μη δείξετε έλεος ή χάρη σε κάποιον που σας αδίκησε; Πώς η ενθύμηση της άφθονης χάρης που έχει δείξει ο Κύριος προς εμάς, μας βοηθά να γίνουμε πιο φιλεύσπλαχνοι προς τους άλλους; Και πώς μπορούμε να δείχνουμε έλεος και χάρη σε αυτούς που μας πλήγωσαν χωρίς να επιτρέπουμε την αμαρτία, την κακοποίηση ή την καταπίεση;`