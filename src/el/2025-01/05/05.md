---
title:  Ο Θεος «Δεν Θλιβει Απο Καρδιας Του»
date:  29/01/2025
---

Ολόκληρη η Αγία Γραφή δείχνει επανειλημμένα τον ζήλο του Θεού υπέρ των καταπιεσμένων και κατατρεγμένων ανθρώπων και την αντίστοιχη δίκαιη αγανάκτησή Του εναντίον των καταπιεστών τους. Αν δεν υπήρχε το κακό, ο Θεός δεν θα οργιζόταν. Οργίζεται μόνο, και πάντοτε, προς αυτούς που βλάπτουν τη δημιουργία Του.

Ο Θεός δεν θλίβει με τη θέλησή Του, «δεν θλίβει από καρδιάς Τoυ» (Θρήν. 3:32,33). Δεν θέλει να φέρει κρίση κατά των κακοποιών, αλλά η αγάπη απαιτεί δικαιοσύνη.

Αυτή η αλήθεια αποδεικνύεται από το πόσο καιρό ο Θεός συνέχισε να συγχωρεί τον λαό Του και να του δίνει συνεχώς ευκαιρίες να μετανοήσει και να συμφιλιωθεί μαζί Του. Επανειλημμένα, μέσω των προφητών, ο Θεός καλούσε τον λαό Του, αλλά εκείνοι αρνιόταν να Τον ακούσουν (Ιερ. 35:14-17, Ψαλ. 81:11-14)

`Διαβάστε Έσδ. 5:12 και Ιερ. 51:24,25,44. Πώς μας εξηγούν αυτά τα εδάφια την κρίση που επήλθε στην Ιερουσαλήμ μέσω των Βαβυλωνίων; (Δείτε και Β’ Χρον. 36:16)`

Σύμφωνα με το Έσδρα 5, αφού ο λαός προκάλεσε επίμονα και αμετανόητα την οργή του Θεού, ο Κύριος αποσύρθηκε από αυτούς και «τους παρέδωσε στο χέρι του Nαβουχοδονόσορα, του βασιλιά της Bαβυλώνας» (εδ. 12). Και αυτό συνέβη μόνο όταν πια «θεραπεία δεν υπήρχε» για αυτούς (Β’ Χρον. 36:16). Αργότερα, ο Θεός έκρινε του Βαβυλώνιους για «όλη την κακία τoυς, πoυ έπραξαν στη Σιών» (Ιερ. 51:24, 25, 44, δείτε και Ζαχ. 1:15).

Και σε άλλες περιγραφές της Αγίας Γραφής για τις κρίσεις του Θεού στον λαό αναφέρεται ότι ο Κύριος «τους παρέδωσε στους εχθρούς τους» (Κριτ. 2:13, 14, Ψαλ. 106:41,42), σύμφωνα με τις αποφάσεις τους να εγκαταλείψουν τον Κύριο και να υπηρετήσουν τους θεούς των εθνών (Κριτ. 10:6-16, Δευτ. 29:24-26). Η οργή του Θεού κατά του κακού, η οποία θα κορυφωθεί τελικά με την εξάλειψη του κακού για πάντα, πηγάζει από την αγάπη Του για όλους και από την επιθυμία Του για το τελικό καλό του σύμπαντος.

`ΣΚΕΨΗ: Πώς επηρεάζει την κατανόησή μας για την Θεϊκή οργή, το ότι ο Θεός δεν θέλει να επιφέρει κρίση εναντίον κανενός; Εφόσον ο Θεός είναι μακρόθυμος, δεν θα έπρεπε και εμείς να είμαστε πιο υπομονετικοί και μακρόθυμοι με τους γύρω μας; Πώς μπορούμε, παράλληλα, να προστατεύσουμε και να φροντίσουμε τα θύματα των αδικημάτων;`