---
title:  Η Παραβολη Του Χριστου Για Τον Αμπελωνα
date:  12/03/2025
---

Στο Ματθ. 21, στην παραβολή του αμπελώνα, ο Ιησούς ρίχνει πρόσθετο φως στο Ησ. 5:ως προς τον χαρακτήρα και τις ενέργειες του αμπελουργού για τον αμπελώνα του.

`Διαβάστε Ματθ. 21:33-39 έχοντας κατά νου ιδιαίτερα το ερώτημα στο Ησ. 5:4. Τι περισσότερο θα μπορούσε να κάνει; `

Το πρώτο μέρος της παραβολής του Ιησού είναι όμοιο με το Ησ. 5:για τον αμπελουργό και τον αμπελώνα του. Στη συνέχεια, ο Ιησούς προσθέτει ότι ο ιδιοκτήτης του αμπελώνα «τον μίσθωσε σε γεωργούς, και αποδήμησε» (Ματθ. 21:33). Ωστόσο, όταν ο ιδιοκτήτης έστειλε δύο φορές τους δούλους Του (τους προφήτες) για να πάρουν τους καρπούς, οι γεωργοί που νοίκιαζαν τον αμπελώνα Του, χτύπησαν και σκότωσαν τους δούλους Του (εδ. 34-36). Τελικά, έστειλε τον Υιό Του (τον Ιησού), «λέγοντας: “Θα ντραπούν τον γιο μου.”» (εδ. 37). Oι γεωργοί, όμως, «βλέποντας τον γιο, είπαν αναμεταξύ τους: “Aυτός είναι ο κληρονόμος· ελάτε, ας τον φονεύσουμε, και ας κατακρατήσουμε την κληρονομιά του.” Kαι αφού τον έπιασαν, τον έβγαλαν έξω από τον αμπελώνα, και τον φόνευσαν» (εδ. 38, 39).

Τι περισσότερο θα μπορούσε να κάνει; Ο Πατέρας μάς αγάπησε τόσο πολύ, «ώστε έδωσε τον Yιό Του τον Μονογενή» (Ιωάν. 3:16). Η υπερκόσμια σύγκρουση δεν θα μπορούσε να διευθετηθεί νωρίτερα με το να ασκηθεί η Θεϊκή δύναμη, αλλά απαιτούσε να αποδειχθεί σε όλους ο χαρακτήρας του Θεού, ο οποίος αποδείχθηκε τελικά στο έργο του Χριστού (Ρωμ. 3:25, 26, 5:8). Τι περισσότερο θα μπορούσαμε να ζητήσουμε, από το ότι ο Θεός έδωσε (στο Πρόσωπο του Χριστού) τον Εαυτό Του να πεθάνει για εμάς, ώστε να μας καταστίσει δίκαιους χωρίς να συμβιβάσει καθόλου τη δικαιοσύνη και την τέλεια αγάπη Του;

Η σταυρική θυσία αποδεικνύει ότι ο Θεός έκανε ό,τι μπορούσε να γίνει για να μετριάσει και να εξαλείψει το κακό, χωρίς να καταργήσει την ελεύθερη επιλογή μας, η οποία είναι απαραίτητη για μια σχέση γνήσιας αγάπης. Αν υπήρχε κάποιος άλλος τρόπος, δεν θα τον είχε επιλέξει ο Θεός; Οι άνθρωποι υποφέρουμε πολύ στην υπερκόσμια σύγκρουση μεταξύ καλού και κακού, αλλά ο Θεός υποφέρει πολύ περισσότερο από όλους. Καθώς αναλογιζόμαστε τον Σταυρό, βλέπουμε πόσο πολύ υπέφερε ο Θεός εξαιτίας της αμαρτίας. Ωστόσο, ήταν τόσο ιερή η ελευθερία που ενυπάρχει στην αγάπη, ώστε ο Χριστός ήταν πρόθυμος να το υπομείνει αυτό για λογαριασμό μας.

`ΣΚΕΨΗ: Διαβάστε Ησ. 53:4. Ποιων τις ασθένειες και τις θλίψεις επιφορτίστηκε ο Χριστός στον Σταυρό; Τι μας δείχνει αυτό για όλα όσα έχει κάνει ο Θεός για εμάς και για το πόσο Του κόστισε η σωτηρία μας;`