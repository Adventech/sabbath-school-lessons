---
title:  Περισσοτερο Κι Απο Την Αγαπη Μιας Μητερας
date:  19/01/2025
---

Η μεγαλύτερη ίσως αγάπη που γνωρίζουμε είναι η αγάπη του γονέα για το παιδί του. Η Αγία Γραφή απεικονίζει συχνά τη σχέση γονέα – παιδιού για να περιγράψει την εκπληκτική ευσπλαχνία του Θεού για τους ανθρώπους, τονίζοντας ότι η συμπόνια και το έλεός Του είναι μεγαλύτερα ακόμη και από την πιο βαθιά έκφραση της ανθρώπινης αγάπης.

`Διαβάστε Ψαλ. 103:13, Ησ. 49:15, Ιερ. 31:20. Τι μας διδάσκουν αυτές οι απεικονίσεις για τη φύση και το βάθος της ευσπλαχνίας του Θεού; `

Για τον Θεό, είμαστε τα αγαπημένα παιδιά Του. Μας αγαπά όπως ένας καλός πατέρας και μια καλή μητέρα αγαπούν τα παιδιά τους. Ωστόσο, ακόμη και μια καλή μητέρα, μπορεί «να λησμoνήσει τo βρέφoς της πoυ θηλάζει» ή «να μην ελεήσει τo παιδί της κoιλιάς της» (Ησ. 49:15), αλλά ο Θεός δεν ξεχνά ποτέ τα παιδιά Του, ποτέ «δεν έλειψαν oι oικτιρμoί Τoυ» (Θρήνοι 3:22). Ο εβραϊκός όρος raham στο Θρήνοι 3:22, όπως και σε πολλά άλλα εδάφια της Αγίας Γραφής για την αγάπη και την ευσπλαχνία του Θεού, πιστεύεται ότι προέρχεται από τον εβραϊκό όρο rehem που σημαίνει μήτρα – το μέρος του σώματος της γυναίκας όπου το μωρό αναπτύσσεται μέσα της. Έτσι, σύμφωνα με τους μελετητές, η συμπόνια του Θεού είναι μια «μητρική αγάπη» που μοιάζει με την αγάπη της μητέρας που νιώθει για το νεογέννητο παιδί της. Αυτή η αγάπη είναι πολύ δυνατή, αλλά η αγάπη του Θεού για εμάς είναι ακόμη πιο ισχυρή!

Σύμφωνα με το Ιερ. 31:20 ο Θεός βλέπει τον λαό της διαθήκης Του ως αγαπητό Του γιο και ως παιδί Του πολυαγαπημένο. Ο λαός Ισραήλ, απέρριπτε συχνά τον Κύριο και αρνούνταν να Τον υπακούσει. Οι αμαρτίες τους πλήγωναν πολύ τον Θεό, ο Οποίος παρόλα αυτά εξακολουθούσε να τους αγαπά: «“τα σπλάχνα Μoυ ηχoύν γι’ αυτόν· σίγoυρα θα τoν σπλαχνιστώ”, λέει o Kύριoς».

Αυτό το εδάφιο παρουσιάζει έντονα το βάθος της αγάπης και της ευσπλαχνίας του Θεού προς εμάς – μας αγαπά περισσότερο από όσο μπορούμε να διανοηθούμε! Η αγάπη του Θεού για τον λαό Του δεν σταμάτησε ακόμη και μετά την απιστία τους και την άρνησή τους να Τον υπακούσουν. Ο Θεός εξακολουθεί να αγαπά και να σπλαχνίζεται τον λαό Του πέρα από κάθε ανθρώπινη λογική.

`ΣΚΕΨΗ: Πώς θα μπορούσαμε να αποκαλύψουμε την ευσπλαχνία του Θεού σε κάποιον που δεν έχει νιώσει την στοργική αγάπη του γονέα;`