---
title:  Συμπονετικος Και Εντονα Συναισθηματικος
date:  23/01/2025
---

Ο Θεός της Αγίας Γραφής είναι συμπονετικός και συναισθηματικός, και αυτά τα Θεϊκά συναισθήματα εκφράζονται εξαιρετικά στον Ιησού Χριστό. Ο Θεός συμπονά (Ησ. 63:9, Εβρ. 4:15), επηρεάζεται βαθιά από τις θλίψεις του λαού Του (Κριτ. 10:16, Λουκ. 19:41) και είναι πάντοτε πρόθυμος να ακούσει, να απαντήσει και να παρηγορήσει τον λαό Του (Ησ. 49:10, 15, Ματθ. 9:36, 14:14).

`Διαβάστε Α’ Κορ. 13:4-8. Με ποιους τρόπους αυτό το εδάφιο μας καλεί να αντανακλούμε την συμπονετική και καταπληκτική αγάπη του Θεού στις σχέσεις μας με τους άλλους ανθρώπους; `

Επιθυμούμε σχέσεις με άτομα τα οποία εκδηλώνουν την αγάπη που περιγράφεται στην Α’ Κορ. 13:4-8. Πόσο συχνά όμως επιδιώκουμε να γίνουμε εμείς αυτό το είδος ανθρώπου προς τους άλλους; Δεν μπορούμε να κάνουμε τον εαυτό μας μακρόθυμο και καλό. Δεν μπορούμε να σταματήσουμε να είμαστε ζηλόφθονες, αλαζόνες, απρεπείς ή εγωιστές. Δεν μπορούμε να αποκτήσουμε μια αγάπη που «πάντα ανέχεται, πάντα πιστεύει, πάντα ελπίζει, πάντα υπομένει» και που «ουδέποτε εκπίπτει» (εδ. 7, 8 - Έκδοση Αρχ. Ν. Βάμβα). Μια τέτοια αγάπη μπορεί να εκδηλωθεί στη ζωή μας μόνο ως καρπός του Αγίου Πνεύματος. Και δόξα τω Θεώ, το Άγιο Πνεύμα ρέει την αγάπη του Θεού στην καρδιά όλων όσων ζουν με πίστη στον Ιησού Χριστό (Ρωμ. 5:5).

Η χάρη του Θεού και η δύναμη του Αγίου Πνεύματος, μας βοηθούν να εκδηλώσουμε αυτήν τη βαθιά και άγια Θεϊκή αγάπη στους άλλους ανθρώπους. Με ποιους τρόπους μπορούμε να αντανακλούμε αυτήν την αγάπη; Πρώτον, να λατρεύουμε τον Θεό που είναι αγάπη. Δεύτερον, να ανταποκρινόμαστε στην αγάπη του Θεού δείχνοντας έμπρακτα συμπόνια και καλοπροαίρετη αγάπη στους άλλους. Πρέπει να μοιραζόμαστε τη χριστιανική μας πίστη με τους ανθρώπους, να τους βοηθάμε στις ανάγκες τους και να τους παρέχουμε ανακούφιση. Τρίτον, να αναγνωρίσουμε ότι δεν μπορούμε εμείς να αλλάξουμε την καρδιά μας, αλλά μόνο ο Θεός μπορεί να το κάνει.

Ας ζητήσουμε λοιπόν από τον Θεό να μας δώσει μια νέα καρδιά για να αγαπάμε Εκείνον και τους άλλους ανθρώπους – μια καθαρή και εξαγνιστική αγάπη που εξυψώνει το καλό και απομακρύνει την αμαρτία από μέσα μας.

Η προσευχή μας ας είναι τα λόγια του απ. Παύλου: «Ο Kύριος να αυξήσει και να περισσεύσει στην αγάπη, του ενός προς τον άλλον και προς όλους… για να στηρίξει τις καρδιές σας άμεμπτες στην αγιοσύνη, μπροστά στον Θεό και Πατέρα μας, στην παρουσία του Kυρίου μας Iησού Xριστού, μαζί με όλους τους αγίους Του» (Α’ Θεσ. 3:12, 13).

`ΣΚΕΨΗ: Γιατί η θανάτωση του εγωισμού και της διαφθοράς που υπάρχουν στην καρδιά μας είναι ο μόνος τρόπος για να αποκαλύψουμε αυτό το είδος αγάπης; Με ποιες επιλογές μας μπορούμε να επιφέρουμε αυτήν τη θανάτωση;`