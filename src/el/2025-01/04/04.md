---
title:  Η Συμπονια Του Ιησου
date:  21/01/2025
---

Η Καινή Διαθήκη, όπως και η Παλαιά, απεικονίζει κατά τον ίδιο τρόπο την ευσπλαχνία του Θεού. Ο απ. Παύλος αναφέρεται στον Θεό Πατέρα ως «ο Πατέρας των οικτιρμών και Θεός κάθε παρηγορίας» (Β’ Κορ. 1:3). Επίσης, στην Εφεσ. 2:4, εξηγεί ότι ο Θεός «είναι πλούσιος σε έλεος» και μας λυτρώνει «εξαιτίας της πολλής Του αγάπης, με την οποία μας αγάπησε».

Ο Ιησούς, χρησιμοποιεί και ο Ίδιος σε διάφορες παραβολές τη φράση «τον σπλαχνίστηκε», για να περιγράψει την ευσπλαχνία του Πατέρα (Ματθ. 18:27, Λουκ. 10:33, 15:20). Και όπως η Παλαιά και η Καινή Διαθήκη απεικονίζουν τη Θεϊκή συμπόνια, έτσι και τα Ευαγγέλια απεικονίζουν κατά τον ίδιο τρόπο την συμπόνια του Ιησού στους ανθρώπους που υπέφεραν και είχαν ανάγκη.

`Διαβάστε Ματθ. 9:36, 14:14, Μάρκ. 1:41, 6:34, Λουκ. 7:13, Διαβάστε επίσης, Ματθ. 23:37. Πώς αυτά τα εδάφια φανερώνουν τη συγκίνηση του Ιησού για τη δυστυχία των ανθρώπων; `

Τα Ευαγγέλια αναφέρουν επανειλημμένα τη συγκίνηση του Ιησού και τη συμπόνια Του για τους ανθρώπους που υπέφεραν ή είχαν ανάγκη. Και όχι μόνο τους συμπονούσε, αλλά φρόντιζε και για τις ανάγκες τους.

Ναι, ο Ιησούς θρήνησε για τον λαό Του. Μπορούμε να Τον φανταστούμε με δάκρυα στα μάτια καθώς κοιτάζει την αγαπημένη Του πόλη και λέει: «Iερουσαλήμ, Iερουσαλήμ… πόσες φορές θέλησα να συνάξω τα παιδιά σου, με τον ίδιο τρόπο που η κότα συνάζει τα μικρά της κάτω από τις φτερούγες της, αλλά δεν θελήσατε;» (Ματθ. 23:37). Σε αυτό το εδάφιο, η θλίψη που νιώθει ο Ιησούς ταιριάζει πολύ με τη θλίψη που νιώθει ο Θεός στην Παλαιά Διαθήκη. Πολλοί σχολιαστές της Αγίας Γραφής δηλώνουν ότι στην Εγγύς Ανατολή χρησιμοποιούσαν τη συγκεκριμένη απεικόνιση του πτηνού που φροντίζει τα μικρά του, μόνο για τον Θεό. Στο Δευτ. 32:11 ο Θεός παρομοιάζεται σαν ένας αετός που φροντίζει και προστατεύει τους νεοσσούς του.

`ΣΚΕΨΗ: Ο Χριστός, ο Οποίος πρόσφερε τον Εαυτό Του για τη σωτηρία μας, είναι η απόλυτη ένδειξη της μεγάλης αγάπης και ευσπλαχνίας του Θεού για εμάς. Ο Ιησούς, επίσης, αποτελεί το τέλειο πρότυπο της ανθρωπότητας. Πώς μπορούμε, όπως ο Ιησούς, να αποκαλύψουμε έμπρακτα την αγάπη του Θεού στους άλλους ανθρώπους φροντίζοντας για τις ανάγκες τους;`