---
title:  Ειναι Ο Θεος Ζηλοτυπος;
date:  22/01/2025
---

Το Δευτ. 4:31 λέει ότι «ο Kύριος ο Θεός σου είναι Θεός οικτίρμονας». Στα Εβραϊκά, η φράση είναι «el rahum» - ο όρος el σημαίνει Θεός, ενώ το rahum προέρχεται από τη ρίζα της λέξης raham που σημαίνει συμπόνια. Ωστόσο, ο Θεός αποκαλείται και «el gana» - Θεός ζηλότυπος: «Eπειδή, ο Kύριος ο Θεός σου είναι φωτιά που κατατρώει, είναι Θεός ζηλότυπος» Δευτ. 4:24. (Δείτε Δευτ. 6:15, Ναυή 24:19, Ναούμ 1:2).

`Στην Α’ Κορ. 13:4 λέει ότι «η αγάπη δεν φθονεί». Πώς είναι δυνατόν λοιπόν ο Θεός να είναι ζηλότυπος; Διαβάστε Β’ Κορ. 11:2 και σκεφτείτε πόσο άπιστος ήταν ο λαός του Θεού απέναντί Του (δείτε Ψαλ. 78:58). Πώς μας βοηθούν αυτά τα εδάφια να κατανοήσουμε την ζηλοτυπία του Θεού;`

Η ζηλοτυπία του Θεού, συχνά, παρεξηγείται. Το να ειπωθεί για κάποιον ότι είναι ζηλιάρης, δεν είναι έπαινος. Ο όρος ζήλια έχει αρνητική έννοια. Στην Αγία Γραφή ωστόσο, η αναφορά στη Θεϊκή ζήλια δεν είναι κάτι το αρνητικό. Το αίσθημα της ζήλιας του Θεού είναι όπως ενός συζύγου που αξιώνει αποκλειστική σχέση με τη σύζυγό του. Ενώ υπάρχει το είδος της ζήλιας που είναι ενάντια στην αγάπη (Α’ Κορ. 13:4), σύμφωνα με το Β’ Κορ. 11:2 υπάρχει μια καλή και δίκαιη ζήλια που ο απ. Παύλος την αναφέρει ως «ζηλοτυπία Θεού». Η ζηλοτυπία του Θεού (el gana), είναι μόνο αγνό και δίκαιο συναίσθημα και εκφράζει τον ζήλο, τη θέρμη που πηγάζει από τη βαθιά αγάπη του Θεού για τον λαό Του. Ο Θεός επιθυμεί μια αποκλειστική σχέση με τον λαό Του, να είναι ο μοναδικός Θεός τους. Ωστόσο, ο Κύριος απεικονίζεται ως ένας περιφρονημένος σύζυγος, του οποίου η αγάπη δεν βρίσκει ανταπόκριση (Ωσ. 1-3, Ιερ. 2:2, 3:1-12). Έτσι, η ζηλοτυπία του Θεού δεν προκύπτει δίχως αιτία, αλλά προκαλείται πάντα από την απιστία που Τον πληγώνει. Οι άνθρωποι που ζηλεύουν θέλουν πράγματα που δεν τους ανήκουν. Η ζηλότυπη αγάπη του Θεού όμως, δεν είναι ποτέ αρνητική, η αγάπη Του «δεν φθονεί». Είναι η δικαιωματική Του αξίωση για την αποκλειστική σχέση που θέλει να έχει με τον λαό Του για το καλό τους.

`ΣΚΕΨΗ: Πώς μπορούμε να αντανακλούμε μόνο το καλό είδος ζηλοτυπίας προς τους άλλους ανθρώπους, όπως έχει ο Θεός για εμάς;`