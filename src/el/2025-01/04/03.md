---
title:  Αγαπη Που Αναταραζει Τα Σωθικα
date:  20/01/2025
---

Το βιβλίο του Ωσηέ μάς δείχνει το αμέτρητο βάθος της συμπόνιας και της αγάπης του Θεού για τους ανθρώπους. Ο Θεός είχε προστάξει τον προφήτη Ωσηέ: «Πήγαινε, πάρε για τον εαυτό σου μία γυναίκα πορνείας, και παιδιά πορνείας· επειδή, η γη καταπόρνευσε, και ξέκλινε από του να ακολουθεί τον Kύριο» (Ωσ. 1:2). Το Ωσηέ 11:περιγράφει αργότερα τη σχέση του Θεού με τον λαό Του, αλλά με τη μεταφορά ενός στοργικού πατέρα για το παιδί του.

`Διαβάστε Ωσ. 11:1-9. Πώς οι απεικονίσεις αυτών των εδαφίων αναδεικνύουν τον τρόπο με τον οποίο ο Θεός αγαπά και φροντίζει τον λαό Του;`

Η αγάπη του Θεού για τον λαό Του παρομοιάζεται με την τρυφερότητα ενός γονέα προς το παιδί του. Η Αγία Γραφή παρουσιάζει τον Θεό ως γονέα που διδάσκει το μικρό παιδί του να περπατά. Τον παρουσιάζει ως έναν γονέα που κρατά το αγαπημένο παιδί του στην αγκαλιά του. Επίσης, ο Θεός παρουσιάζεται να θεραπεύει, να τροφοδοτεί και να φροντίζει με στοργή τον λαό Του. Το Δευτ. 1:31 αναφέρει ότι «ο Kύριος ο Θεός σου σε κράτησε, όπως ένας άνθρωπος κρατάει τον γιο του, σε ολόκληρο τον δρόμο που περπατήσατε», ενώ στο Ησ. 63:9 διαβάζουμε «στην αγάπη Τoυ και στην ευσπλαχνία Τoυ Αυτός τoυς λύτρωσε· και τoυς σήκωσε, και τoυς βάσταξε, όλες τις ημέρες τoυ αιώνα». Σε αντίθεση με την ακλόνητη πιστότητα του Θεού, ο λαός Του Τού ήταν επανειλημμένα άπιστος. Απομακρυνόμενοι τελικά από τον Θεό, έφεραν κρίση πάνω τους και βαθιά θλίψη στον Κύριο. Ο Θεός είναι συμπονετικός και στοργικός, αλλά η αγάπη Του είναι πάντοτε δίκαιη. Θα τιμωρήσει την αμαρτία και το κακό όταν είναι απαραίτητο.

«Η καρδία Μου μετεστράφη εντός Μου, τα σπλάγχνα Μου συνεκινήθησαν» (Ωσ. 11:8 - Έκδοση Αρχ. Ν. Βάμβα), λέει ο Κύριος. Σε αυτήν την απεικόνιση βλέπουμε πόσο βαθιά και δυνατά είναι τα συναισθήματα του Θεού για τον λαό Του. Η ίδια φράση χρησιμοποιείται και για τα ανθρώπινα συναισθήματα στην ιστορία των δύο γυναικών που παρουσιάστηκαν στον βασιλιά Σολομώντα διεκδικώντας ένα μωρό, η κάθε μια ως δικό της. Όταν ο Σολομώντας διέταξε να κοπεί το βρέφος στα δύο (χωρίς την πρόθεση να το βλάψει), στο Α’ Βασ. 3:26 διαβάζουμε ότι στην πραγματική μητέρα «τα σπλάχνα της συμπόνεσαν για τoν γιo της».

`ΣΚΕΨΗ: Πώς η αγάπη του γονέα, η μόνη που μπορεί να παρομοιαστεί με την αγάπη του Θεού, μας βοηθά να κατανοήσουμε καλύτερα το πόσο μας αγαπά ο Ουράνιος Πατέρας μας; Τι ενθάρρυνση και ανακούφιση μας παρέχει αυτή η κατανόηση;`