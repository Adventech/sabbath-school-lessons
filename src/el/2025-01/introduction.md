### Ο θεος της αγαπης και της δικαιοσυνης

Ο Θεός είναι αγάπη. Έτσι διαβάζουμε στην Α’ Ιωάννου 4/δ’ 8, 16. Όλη η Αγία Γραφή λέει ότι ο Θεός είναι αγάπη. Η αγάπη του Θεού είναι η αρχή της χριστιανικής πίστης. Η αγάπη είναι αυτό που είναι ο Θεός. Η αγάπη βρίσκεται στον πυρήνα όλων όσων πιστεύουμε και θα πρέπει να βρίσκεται στον πυρήνα και όλων όσων κάνουμε. Κατά συνέπεια, ο τρόπος με τον οποίο κατανοούμε την αγάπη επηρεάζει το σύνολο της πίστης μας. Αν για παράδειγμα πιστεύουμε ότι η αγάπη του Θεού πρέπει να κερδηθεί, μπορεί να σκεφτούμε ότι ο Θεός δεν μας αγαπάει επειδή είμαστε αμαρτωλοί και ανάξιοι. Αυτή η σκέψη είναι λάθος.

Το τι πιστεύουμε και το πώς ζούμε την πίστη μας εξαρτάται από το πώς κατανοούμε την αγάπη του Θεού. Έτσι, πρέπει να θέσουμε το ερώτημα: Τι είναι αγάπη; Αν ζητήσετε από δέκα ανθρώπους να σας πουν τι είναι αγάπη, μπορεί να πάρετε δέκα διαφορετικές απαντήσεις. Και δυστυχώς, ακόμη και πολλοί χριστιανοί έχουν λανθασμένη άποψη για την αγάπη του Θεού.

Για παράδειγμα, χριστιανοί, δίνουν διαφορετικές απαντήσεις σε ερωτήματα όπως:

Μήπως η αγάπη του Θεού προσφέρει μόνο, αλλά ποτέ δεν λαμβάνει; Η αγάπη του Θεού είναι καθαρά μόνο αυτοθυσία;  Ο Θεός μπορεί να είναι ευχαριστημένος και να ευαρεστείται από τους ανθρώπους;  Νοιάζεται πραγματικά ο Θεός για τους ανθρώπους; Μπορούν οι άνθρωποι να απορρίψουν την αγάπη του Θεού ή να την χάσουν;  Μπορεί ο Θεός να αισθάνεται οργή εφόσον η φύση Του είναι αγάπη;  Πώς συνδέονται η αγάπη και η δικαιοσύνη;  Εφόσον ο Θεός είναι αγάπη, γιατί υπάρχει τόσο πολύ κακό στον κόσμο;  Μπορούν οι άνθρωποι να αγαπήσουν με τον τρόπο που αγαπάει ο Θεός; Αν ναι, πώς θα ήταν αυτή η αγάπη;

Οι απαντήσεις σε ορισμένες από αυτές τις ερωτήσεις μπορεί να φαίνονται προφανείς, αλλά με μια πιο προσεκτική εξέταση αποδεικνύεται ότι δεν συμφωνούν με όσα διδάσκει η Αγία Γραφή για την αγάπη του Θεού.

Κατά τη διάρκεια αυτής της τριμηνίας θα εξετάσουμε αυτά, και άλλα ερωτήματα και θα δούμε ότι η αγάπη του Θεού είναι πολύ μεγαλύτερη από όσο νομίζουμε. Η αγάπη του Θεού, όπως απεικονίζεται στην Αγία Γραφή, είναι πολύ ανώτερη από τις ιδέες που περνούν για “αγάπη” σε μεγάλο μέρος του κόσμου μας σήμερα. Τις επόμενες εβδομάδες θα εξετάσουμε πιο προσεκτικά μερικές από τις πιο εξέχουσες και όμορφες πτυχές της αγάπης του Θεού που αποκαλύπτονται στην Αγία Γραφή.

Και καθώς συνεχίζουμε, θα δούμε πώς η Θεϊκή αγάπη και η δικαιοσύνη συνδέονται άρρηκτα μεταξύ τους. Η Αγία Γραφή δείχνει πως δεν μπορούν να διαχωριστούν. Ο Θεός της Αγίας Γραφής αγαπά την δικαιοσύνη (Ησαΐας 61/ξα’ 8). Και επειδή ο Θεός είναι αγάπη, νοιάζεται για τα δεινά σε αυτή τη γη - για την αδικία και τον πόνο που υπάρχει. Συμπονά τους καταπιεσμένους και τους πάσχοντες, και αισθάνεται τον πόνο και τη θλίψη τους στην καρδιά Του. Αισθάνεται όλο τον πόνο που το κακό έχει προκαλέσει, μετά την πτώση, στην ανθρωπότητα. Ο Θεός υποφέρει περισσότερο από όλους για το κακό που προκαλεί η αμαρτία.

Επανειλημμένα, η Αγία Γραφή μάς δείχνει ότι ο Θεός λυπάται και πονά εξαιτίας του κακού και της δυστυχίας που επικρατεί στη γη, επειδή αγαπά κάθε άνθρωπο πολύ περισσότερο από όσο μπορούμε να φανταστούμε. Μπορούμε να δούμε το βάθος της αγάπης του Θεού, στα λόγια του Χριστού όταν θρήνησε για τον λαό Του: «Iερουσαλήμ, Iερουσαλήμ, εσύ που φονεύεις τους προφήτες, και λιθοβολείς τους αποσταλμένους προς εσένα, πόσες φορές θέλησα να συνάξω τα παιδιά σου, με τον ίδιο τρόπο που η κότα συνάζει τα μικρά της κάτω από τις φτερούγες της, αλλά δεν θελήσατε;» (Ματθαίον 23/κγ’ 37).

Ο Θεός της Αγίας Γραφής είναι αγάπη. Η Αγία Γραφή μάς δείχνει ότι ο Θεός συχνά πληγώνεται. Νιώθει θλίψη. Νιώθει απόρριψη. Σε όλη την Αγία Γραφή αναφέρονται τα όσα έκανε και κάνει ακόμη ο Θεός για να αποκαταστήσει την αγάπη σε κάθε γωνιά και σχισμή του σύμπαντος. Αυτό, και πολλά ακόμη, θα αποτελέσουν το θέμα της μελέτης μας αυτήν την τριμηνία.