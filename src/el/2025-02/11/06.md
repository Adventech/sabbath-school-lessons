---
title:  Για Μια Τετοια Στιγμη Οπως Αυτη
date:  12/06/2025
---

Δυστυχώς, μερικοί χριστιανοί έχουν την τάση να μιλούν μόνο για τα δύσκολα πράγματα που θα συμβούν στους έσχατους καιρούς. Σίγουρα, μας περιμένουν τρομεροί καιροί. Αλλά πρέπει να προσέξουμε να μην επιτρέψουμε στον φόβο μας να μας κάνει να σκεφτόμαστε μόνο τους δύσκολους καιρούς και τα δεινά στο μέλλον. Πρέπει να θυμόμαστε το πώς τελειώνει η ιστορία.

Στις προφητείες, ο Θεός αποκαλύπτει την αλήθεια για το χάος που δημιουργήθηκε από την αποστασία μας και μας δείχνει τις συνέπειες. Ταυτόχρονα όμως, μας δίνει πάντοτε ελπίδα. Κάποιοι άνθρωποι φοβούνται τον «καιρό της θλίψης του Ιακώβ» για τον οποίο μιλάει η Αγία Γραφή. Αναμφίβολα, οι τελευταίες στιγμές δεν θα είναι εύκολες για τον λαό του Θεού. Αλλά όπως ακριβώς η πρόβλεψη των δύσκολων καιρών είναι αξιόπιστη, έτσι αξιόπιστη είναι και η υπόσχεση της απελευθέρωσης.

Στην Αποκ. 12, ο Διάβολος καταδιώκει με μανία τη νύφη του Χριστού, την αληθινή εκκλησία Του, αλλά ο Θεός επεμβαίνει για να τη σώσει. Η ιστορία της Εσθήρ επίσης έχει μια όμορφη βασίλισσα με καίριο ρόλο στις εξελίξεις, και ο Θεός τη χρησιμοποιεί δυναμικά για να σώσει τον λαό Του.

`Διαβάστε Εσθ. 4:13, 14, 5:1-3, και 9:20-28. Ποια είναι τα διδάγματα για εμάς σχετικά με την κατάστασή μας στις τελευταίες στιγμές της γης; `

Ο Θεός ανήγειρε το πιστό Του υπόλοιπο για μια συγκεκριμένη στιγμή στην ιστορία. Καθώς οι 1.260 ημέρες του Μεσαίωνα πλησίαζαν στο τέλος τους, ο Θεός έβγαλε την αληθινή Του εκκλησία από τον τόπο που την είχε κρύψει (δείτε Αποκ. 12:14), για να μεταφέρει το τελευταίο μήνυμα ελέους Του στον κόσμο: τα μηνύματα των τριών αγγέλων. Βρισκόμαστε εδώ «για έναν τέτοιον καιρό, που είναι τούτος» (Εσθ. 4:14).

Η Εσθήρ ανακάλυψε ότι δεν ήταν μόνη της στην αντιμετώπιση του διωγμού που εξαπέλυε ο Αμάν στον λαό της. Βρήκε την εύνοια του βασιλιά και ο λαός της τελικά ελευθερώθηκε. Ούτε εμείς είμαστε μόνοι καθώς διανύουμε τις τελευταίες στιγμές της ιστορίας της γης. Ο Βασιλιάς των βασιλέων είναι με το μέρος μας και ο λαός του Θεού θα ελευθερωθεί και πάλι.

`Σκεψη: Σε αυτήν την ιστορία, τα πράγματα εξελίχθηκαν καλά για τον λαό του Θεού. Δεν συμβαίνει όμως πάντοτε έτσι. Γιατί πρέπει να έχουμε πάντα κατά νου την ευρύτερη εικόνα των έσχατων καιρών και το πώς θα λήξουν τα πράγματα, ώστε να διατηρήσουμε την ελπίδα και την πίστη μας στον Ιησού Χριστό;`