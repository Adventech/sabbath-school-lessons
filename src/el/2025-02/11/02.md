---
title:  Πεινα Στον «Οικο Του Αρτου»
date:  08/06/2025
---

Οι επικριτές της χριστιανικής πίστης επισημαίνουν συχνά την κατάσταση της ζωής σε αυτόν τον κόσμο ως απόδειξη ότι ο Θεός δεν υπάρχει ή αδυνατεί να επέμβει όταν συμβαίνουν άσχημα πράγματα ή ότι δεν Τον ενδιαφέρει που υποφέρουμε. Πολλές από τις ιστορίες της Αγίας Γραφής, ωστόσο, παρέχουν πληθώρα αποδείξεων ότι καμία από αυτές τις σκέψεις δεν είναι σωστή. Είναι αλήθεια ότι ο Θεός επιτρέπει στο ανθρώπινο γένος να θερίσει τις συνέπειες της αποστασίας εναντίον Του. Ωστόσο, χωρίς να παραβιάζει την ελεύθερη βούλησή μας, ο Θεός είναι πάντα παρών. Πάντα εργάζεται για την ανθρωπότητα, πάντα μας κινεί προς την τελική επίλυση των προβλημάτων της αμαρτίας και του πόνου. Και η ιστορία της Ρουθ αποτελεί ένα τέτοιο παράδειγμα.

`Διαβάστε Ρουθ 1:1-5. Ποιες ήταν οι κακουχίες που έπληξαν τη Ναομί και τη Ρουθ και τι τις προκάλεσε; Πώς αντικατοπτρίζει αυτό την κατάσταση που αντιμετωπίζει τώρα η ανθρωπότητα; `

Η ειρωνεία είναι ότι στο εδ. 1 διαβάζουμε πως έγινε πείνα στη Βηθλεέμ, μια πόλη της οποίας το όνομα σημαίνει «οίκος του άρτου». Αυτό μας θυμίζει την αφθονία της Εδέμ, όπου ο Θεός είπε στον Αδάμ: «Aπό κάθε δέντρο του παραδείσου θα τρως ελεύθερα» (Γεν. 2:16). Η ύπαρξη του ανθρώπινου γένους ξεκίνησε με αφθονία, υπό τη φροντίδα του γενναιόδωρου Δημιουργού. Στη συνέχεια όμως, ο Αδάμ αντάλλαξε τον ρόλο του ως φροντιστή της δημιουργίας με τη σκλαβιά της αμαρτίας. Κι έτσι, ο Θεός είπε στον Αδάμ: «Με τον ιδρώτα του προσώπου σου θα τρως το ψωμί σου» (Γεν. 3:19).

Όπως η Ναομί, έχουμε στερηθεί την κληρονομιά που ο Θεός είχε αρχικά σχεδιάσει να έχουμε και η ζωή μας έχει γίνει δύσκολη. Η Εδέμ δόθηκε ως δώρο, αλλά όχι άνευ όρων: Οι άνθρωποι ήταν ελεύθεροι να αποστατήσουν, αλλά αυτό σήμαινε ότι θα έπρεπε να αναλάβουν μόνοι τους την ευημερία τους. Ο σκοπός του Θεού, πριν την αμαρτία, ήταν να διαχειριστούμε όλη τη γη υπό την ευλογία Του. Τώρα όμως, πρέπει να διαχειριστούμε έναν πλανήτη γεμάτο αμαρτία και πόνο.

Η τραγωδία είναι ανείπωτη. Η γη εξακολουθεί να παράγει αγαθά, μαρτυρώντας την αγάπη του Θεού. Όμως, ανάμεσα στην ανθρώπινη απληστία και τη φθορά της αμαρτίας, ο κόσμος μερικές φορές μοιάζει να μας υποτάσσει περισσότερο από ό,τι εμείς υποτάσσουμε αυτόν. Μια μέρα όμως, σύμφωνα με την υπόσχεση του Θεού, όλα αυτά θα τελειώσουν.

`Σκεψη: Ακόμη και μετά από έξι χιλιάδες χρόνια αμαρτίας και θανάτου, πώς η γη εξακολουθεί να αποκαλύπτει τα θαύματα της αγάπης και της δημιουργικής δύναμης του Θεού;`