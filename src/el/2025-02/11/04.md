---
title:  Ο Βοοζ Ως Λυτρωτης
date:  10/06/2025
---

Ο Βοόζ ερωτεύεται βαθιά τη Ρουθ και επιθυμεί να την παντρευτεί, αλλά υπάρχει ένα σημαντικό εμπόδιο: «Υπάρχει ένας άλλος συγγενής πιo στενός» (Ρουθ 3:12) που επίσης έχει αξιώσεις στη γυναίκα και τη γη. Σύμφωνα με το ότι ο Βοόζ είναι τύπος του Χριστού, η κατάσταση αυτή αποκαλύπτει ένα ζήτημα που διακυβεύεται στη Μεγάλη Διαμάχη. Ο Χριστός μας αγαπάει, αλλά υπάρχει ένας “στενότερος συγγενής” που επίσης έχει αξιώσεις: ο Σατανάς.

`Τι αποκαλύπτουν τα εδάφια Ιώβ 1:6-11, Ματ. 4:8, 9, Ιούδα 1:9, Λουκά 22:31, σχετικά με την αξίωση του Σατανά για την ανθρωπότητα;`

Όταν ο Σατανάς εμφανίστηκε στο συμβούλιο του ουρανού, είπε στον Θεό, «διάβηκα ολόγυρα τη γη, και περπάτησα μέσα σ’ αυτή» (Ιώβ 1:7). Και όταν ο Θεός τον ρώτησε αν έβαλε στον νου του τον δίκαιο Ιώβ, ο Σατανάς τον διεκδίκησε ως δικό του υπονοώντας ότι η καρδιά του Ιώβ δεν ανήκε πραγματικά στον Θεό. Με άλλα λόγια, ο Σατανάς είπε: Ο Ιώβ σε ακολουθεί μόνο επειδή τον ευλογείς. Σταμάτα να τον ευλογείς και δες ποιος πραγματικά έχει την καρδιά του.

Στην επιστολή του Ιούδα, βλέπουμε μια σύντομη αναφορά σε μια ιστορία που ήταν πολύ γνωστή στο Ισραήλ. Αφού ο Μωυσής τάφηκε από τον Θεό (Δευτ. 34:6), αργότερα αναστήθηκε. Στη φιλονικία μεταξύ Θεού και Σατανά για το σώμα του Μωυσή, το κείμενο υπονοεί ότι ο Σατανάς διεκδικούσε πως του ανήκε.

«Για πρώτη φορά ο Χριστός έμελλε να ξαναφέρει στη ζωή ένα νεκρό. Καθώς ο Άρχοντας της ζωής και οι λαμπροί άγγελοι πλησίαζαν στον τάφο, ο Σατανάς αναστατώθηκε βλέποντας να χάνει την υπεροχή του. Μαζί με τους πονηρούς αγγέλους του ορθώθηκε να φιλονικήσει για την παραβίαση του εδάφους που διεκδικούσε για δικό του. Καυχώταν ότι ο δούλος του Θεού είχε γίνει αιχμάλωτός του. Δήλωσε πως ούτε και ο Μωυσής ακόμη ήταν ικανός να τηρήσει το νόμο του Θεού, ότι είχε σφετερισθεί για τον εαυτό του τη δόξα η οποία οφείλεται στον Κύριο - το ίδιο ακριβώς αμάρτημα που εκτόπισε το Σατανά από τον ουρανό - και με την παράβαση αυτή είχε περιέλθει στην κυριαρχία του Σατανά.» Π.Π. σελ. 465. Προφανώς, ο Χριστός διέψευσε τον ισχυρισμό του Σατανά και ο Μωυσής αναστήθηκε (Ματθ. 17:3).

Στο Ρουθ 4:1-12 διαβάζουμε ότι ο Βοόζ πήγε στην πύλη της Βηθλεέμ – της πόλης όπου ο Χριστός εισήλθε στον κόσμο μας ως στενός Συγγενής μας. Ο Βοόζ συγκεντρώνει τους πρεσβυτέρους για να διευθετηθεί το ζήτημά του και τελικά, σύμφωνα με τη συνήθεια της εποχής, για βεβαίωση ανταλλάσσεται μεταξύ των συγγενών ένα σανδάλι (σύμβολο ιδιοκτησίας).

Η πύλη μιας πόλης ήταν το σημείο όπου αποφασίζονταν οι υποθέσεις, ένα είδος δικαστηρίου. Έτσι, αυτή η σκηνή είναι ένα σύμβολο του έργου του Θεού ως Κριτή στο Δαν. 7:13, 14, 22, 26, 27. Ο Θεός κρίνει υπέρ μας. Αλλά αυτό συμβαίνει μόνο επειδή ο Ιησούς πλήρωσε το τίμημα για εμάς, όπως ακριβώς έκανε και ο Βοόζ για τη νύφη του.