---
title:  Ο Αμαν Και Ο Σατανας
date:  11/06/2025
---

Στην ιστορία της Εσθήρ, συναντάμε τον Αμάν, ο οποίος διψάει για θέση και εξουσία. Του δίνεται υψηλή θέση στην αυτοκρατορία, πάνω από όλους τους άλλους άρχοντες (Εσθ. 3:1).

Στα εδάφια Ιεζ. 28:11-15 και Ησ. 14:12-15 για τον Εωσφόρο, βρίσκουμε κάποιους παραλληλισμούς με τον Αμάν, έναν αχρείο ανταγωνιστή του εκλεκτού λαού του Θεού, ο οποίος αρνείται να υποκύψει στην υπεροχή του Θεού. Οι πρωταρχικές προθέσεις του Σατανά αποκαλύπτονται στους πειρασμούς του Χριστού, όταν Τον πηγαίνει σε ένα ψηλό μέρος και Του δείχνει τα βασίλεια του κόσμου (Ματ. 4:8-11). Ο Χριστός ήρθε για να λυτρώσει τον κόσμο και να τον διεκδικήσει ως δικό Του – και το έκανε ως Ένας από εμάς. Ο Ιησούς είναι ο συγγενής λυτρωτής μας, και το τίμημα το οποίο πλήρωσε για να λυτρώσει το ανθρώπινο γένος ήταν εξαιρετικά υψηλό.

Στο βιβλίο της Αποκάλυψης, βλέπουμε ότι ο διακαής πόθος του Σατανά για εξουσία και λατρεία φέρνει τον κόσμο στην τελική κρίση. Εκτός από αξιοσημείωτες εξαιρέσεις που αρνούνται να τον λατρέψουν, οι πλάνες του πείθουν τους ανθρώπους να θαυμάσουν και να ακολουθήσουν το θηρίο (Αποκ. 13:3, 4), προστρέχοντας μαζί του στη βία.

Όταν ο Αμάν παρατηρεί ότι ο Mαροδοχαίος, ένας από τους εκλεκτούς ανθρώπους του Θεού, δεν υποτάσσεται και δεν αναγνωρίζει την αξίωσή του να τον προσκυνήσουν, γεμίζει οργή και αποφασίζει να αφανίσει όλο τον λαό του Μαροδοχαίου (Εσθ. 3:5, 6).

`Διαβάστε Εσθ. 3:1-14, Αποκ. 12:14-17 και 13:15. Ποιους παραλληλισμούς βρίσκετε; Πώς μοιάζει η περιγραφή του Ιωάννη για το πιστό υπόλοιπο του Θεού με την περιγραφή του Αμάν για τον λαό του Θεού;`

Ο Διάβολος έχει διεκδικήσει αυτόν τον κόσμο, αλλά η παρουσία ανθρώπων που παραμένουν πιστοί στον Θεό τηρώντας τις εντολές Του καταρρίπτει τον ισχυρισμό του ότι έχει την πλήρη κυριαρχία. «Όταν το Σάββατο θα γίνει το ιδιαίτερο σημείο διαμάχης σε ολόκληρο τον χριστιανικό κόσμο, η επίμονη άρνηση μιας μικρής μειοψηφίας να υποκύψει στη λαοφιλή απαίτηση, θα τους καταστήσει αντικείμενα παγκόσμιας αποδοκιμασίας.» Ε. Χουάιτ, Signs of the Times, February 22, 1910.

`Σκεψη: Ας αναλογιστούμε τα “μικρά” πράγματα που δοκιμάζουν τώρα την πίστη μας. Αν συμβιβαστούμε με αυτά τα “μικρά πράγματα”, πώς θα τα καταφέρουμε όταν έρθει η μεγάλη δοκιμασία;`