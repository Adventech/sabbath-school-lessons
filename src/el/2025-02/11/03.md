---
title:  Ρουθ Και Βοοζ
date:  09/06/2025
---

Η Ναομί ζήτησε να αλλάξει το όνομά της σε Μαρά, εξαιτίας της πίκρας που είχε βιώσει στη ζωή της (Ρουθ 1:20). Η σχέση μας με τον Δημιουργό μας έχει πληγεί ανεπανόρθωτα από την αμαρτία, αναγκάζοντάς μας σε πνευματική ανέχεια. Οι προοπτικές μας είναι αμυδρές, και όπως η Ρουθ, περνάμε τη ζωή μας μαζεύοντας ό,τι μπορούμε από τις άκρες του χωραφιού, ζώντας με τα απομεινάρια της χαράς που μπορούν ακόμη να βρεθούν σε έναν κατεστραμμένο κόσμο. Αλλά όλα αλλάζουν τη στιγμή που κάνουμε μια σημαντική ανακάλυψη: Ο Θεός δεν μας έχει ξεχάσει.

`Διαβάστε Ρουθ 2:5-20. Γιατί αυτή είναι μια τόσο κρίσιμη στιγμή στην ιστορία; Γιατί η ανακάλυψη της ταυτότητας του ευεργέτη τους, από τη Ναομί, ήταν τόσο υπέροχη είδηση;`

Η Ναομί δεν μπορούσε να πάρει τον έλεγχο της γης του νεκρού συζύγου της Ελιμέλεχ, χωρίς τη βοήθεια της οικογένειάς του. Ο Θεός είχε προβλέψει στο Ισραήλ για όσους είχαν στερηθεί την ιδιοκτησία τους να διεκδικήσουν την κληρονομιά τους στη Γη της Επαγγελίας. Αν κάποιος δεν ήταν σε θέση να πληρώσει τα χρέη του και να διεκδικήσει το μερίδιό του στην κληρονομιά του Ισραήλ, ένας στενός συγγενής μπορούσε να το κάνει για αυτόν: «Aν φτωχύνει ο αδελφός σου, και πουλήσει κάποια από τα κτήματά του, και έρθει ο πλησιέστερος συγγενής του, για να τα εξαγοράσει, τότε θα εξαγοράσει ό,τι πούλησε ο αδελφός του.» (Λευ. 25:25).

Η ανακάλυψη ότι ο Βοόζ δεν ήταν μόνο ένας καλόκαρδος και γενναιόδωρος γαιοκτήμονας, αλλά και συγγενής, ήταν η καλύτερη είδηση. Η φτώχεια στην οποία ζούσαν αυτές οι δύο γυναίκες δεν έπρεπε να διαρκέσει για πάντα.

Ο Βοόζ είναι ένας τύπος του Χριστού, ο Οποίος δεν είναι μόνο ο Δημιουργός μας, αλλά επέλεξε να γίνει συγγενής μας, ενσαρκώθηκε – ένας από τους λόγους που αποκαλείται επανειλημμένα «Υιός του ανθρώπου» (Ματ. 12:8, Μάρ. 8:31, Λουκ. 22:22, Ιωάν. 3:14).

Πάρα πολλοί άνθρωποι σκέφτονται τον Θεό με σκληρούς όρους. Θεωρούν ότι θα μας επιτρέψει να βρεθούμε στον παράδεισο, μόνο αν κάνουμε όλα τα σωστά πράγματα. Και θα το κάνει απρόθυμα, μόνο επειδή πρέπει, όχι γιατί το θέλει πραγματικά. Η εικόνα του Χριστού που μας αποκαλύπτεται στον Βοόζ, εκτοπίζει εντελώς τέτοιες αντιλήψεις. Ο Θεός όχι μόνο μας προσέχει, παρά τη βαθιά πνευματική μας φτώχια, αλλά μας θέλει και ως νύφη Του.

`Σκεψη: Ο Δημιουργός, όχι μόνο έγινε μέρος της δημιουργίας Του, αλλά και πέθανε για αυτήν. Πώς θα πρέπει η κατανόηση αυτής της εκπληκτικής αλήθειας να επηρεάσει τον τρόπο με τον οποίο βλέπουμε την ύπαρξή μας;`