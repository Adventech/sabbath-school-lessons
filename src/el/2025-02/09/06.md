---
title:  Για Να Γνωριστει Σε Ολα Τα Εθνη Η Σωτηρια Σoυ
date:  29/05/2025
---

`Διαβάστε Ψαλ. 67. Πώς μας βοηθά αυτή η δοξολογία να κατανοήσουμε το ιδιαίτερο έργο που πρέπει να κάνουμε ως λαός του Θεού; Δείτε Αποκ. 14:6-12.`

Οι μηχανικοί του ΜΙΤ (Τεχνολογικό Ινστιτούτο Μασαχουσέτης) δημιούργησαν μία νέα μαύρη επίστρωση που καθιστά τα αντικείμενα που βάφονται με αυτήν την μπογιά σχεδόν αόρατα. Δημιουργήθηκε από νανοσωλήνες και πολλές φορές είναι πιο βαθύχρωμη από οποιοδήποτε μαύρο υλικό προϋπήρχε. Το νέο αυτό υλικό μπορεί να απορροφήσει το 99,995% του ορατού φωτός. Ακόμα και το πιο έντονο φως δεν καταφέρνει να κάνει ορατά τα αντικείμενα που είναι καλυμμένα με αυτήν την επίστρωση.

Ο Ψαλμός 67:ξεκινά με μια έκκληση προς τον Θεό «να επιλάμψει επάνω μας τo πρόσωπό Τoυ. Για να γνωριστεί στη γη o δρόμoς Σoυ» (εδ. 1,2). Στο σχέδιο της σωτηρίας, ο Θεός παρείχε τον τρόπο στους αμαρτωλούς να γίνουν ξανά δεκτοί στην άμεση, ένδοξη παρουσία Του χωρίς να καταστραφούν από τη δόξα Του. Και τώρα ακόμη, σε αυτήν την εποχή, ο Σταυρός του Χριστού καθιστά δυνατό το Πρόσωπο του Θεού να λάμψει επάνω μας.

Αλλά υπάρχει και κάτι άλλο: Σκοπός του Θεού είναι να αντανακλούμε το φως Του στον υπόλοιπο κόσμο. Αυτό ήταν το καθήκον που ανατέθηκε στον λαό Ισραήλ. Ο ναός έπρεπε να είναι οίκος προσευχής για όλα τα έθνη: «Θα φέρω και αυτoύς στo άγιo βoυνό Μoυ, και θα τoυς ευφράνω στoν oίκo της πρoσευχής Μoυ· τα oλoκαυτώματά τoυς και oι θυσίες τoυς θα είναι δεκτές επάνω στo θυσιαστήριό Μoυ· επειδή, o oίκoς Μoυ θα oνoμάζεται: Oίκoς πρoσευχής για όλoυς τoυς λαoύς» (Ησ. 56:7).

Σε αυτόν τον Ψαλμό, ο Δαβίδ μας υπενθυμίζει ότι ο Θεός θέλει να γνωριστεί στη γη ο δρόμος Του και η σωτηρία Του σε όλα τα έθνη (εδ. 2). Δυστυχώς, ο λαός του Θεού συχνά έχει αποτύχει απογοητευτικά σε αυτό το έργο. Το ιστορικό του Ισραήλ στην Παλαιά Διαθήκη περιέχει μερικά σκοτεινά κεφάλαια, όπως και το ιστορικό της χριστιανικής εκκλησίας στη διάρκεια των τελευταίων δύο χιλιετιών. Είναι σαν να έχουμε βάψει την καρδιά μας με μια εξαιρετικά μαύρη μπογιά, αρκούμενοι στο να απορροφούμε το φως του Θεού χωρίς να το αντανακλούμε.

Μερικές φορές, νομίζουμε ότι το κίνημα του Θεού των εσχάτων ημερών είναι σαν ένα είδος προνομιούχας αίθουσας αναχωρήσεων που προορίζεται για πνευματικούς επιβάτες τακτικών πτήσεων, και δείχνουμε αρκετά ικανοποιημένοι καθώς ο υπόλοιπος κόσμος πρέπει να κάθεται στη θορυβώδη και άβολη αίθουσα αναμονής της πύλης, απροετοίμαστος για το ταξίδι που έρχεται. Η εκκλησία του πιστού υπολοίπου στην Αποκ. 14, ωστόσο, δεν αρκείται στο να στέκεται απλώς στη Σιών μαζί με τον Χριστό απολαμβάνοντας την παρουσία Του. Αντιθέτως, πετάει σε όλο το πρόσωπο της γης, προτρέποντας τον κόσμο να την ακολουθήσει στο άγιο όρος του Θεού.

`Σκεψη: Πόσο έντονο καθήκον θα πρέπει να αισθανόμαστε ως εκκλησία και ως άτομα στο να διδάξουμε στους άλλους ανθρώπους τις αλήθειες που αγαπάμε τόσο πολύ;`