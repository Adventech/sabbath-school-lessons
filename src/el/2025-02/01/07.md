---
title:  Περαιτερω Μελετη
date:  04/04/2025
---

Διαβάστε Ε. Χουάιτ, Τ.Π.Σ. σελ. 379-386.

«Κήρυκες και λαϊκά μέλη δήλωναν ότι οι προφητείες του Δανιήλ και της Αποκάλυψης ήσαν μυστήρια ακατάληπτα. Αλλά ο Χριστός παρέπεμψε τους μαθητές Του στα λόγια του προφήτη Δανιήλ για γεγονότα που θα εξελίσσονταν στην εποχή τους, και τους είπε: “Ο αναγινώσκων ας εννοή.” Ματθαίον 24[κδ΄]15. Όσο για τον ισχυρισμό ότι η Αποκάλυψη είναι μυστήριο ακατανόητο, αυτός έρχεται σε αντίφαση και με αυτόν ακόμη τον τίτλο του βιβλίου: “Αποκάλυψις Ιησού Χριστού, την οποίαν έδωκεν εις αυτόν ο Θεός, διά να δείξη εις τους δούλους αυτού όσα πρέπει να γείνωσι ταχέως… Μακάριος ο αναγινώσκων και οι ακούοντες τους λόγους της προφητείας, και οι φυλάττοντες τα γεγραμμένα εν αυτή, διότι ο καιρός είναι πλησίον.” Αποκάλυψις 1[α΄]1-3 …

»Έπειτα από μια τέτοια μαρτυρία της θεοπνευστίας, πώς τολμούν οι άνθρωποι να διδάσκουν ότι η Αποκάλυψη είναι ένα μυστήριο αδιαπέραστο από την ανθρώπινη αντίληψη; Είναι ένα αποκαλυμμένο μυστήριο – ένα βιβλίο ανοικτό. Η μελέτη της Αποκάλυψης κατευθύνει το νου στις προφητείες του Δανιήλ. Και οι δύο περιέχουν σπουδαιότατες οδηγίες τις οποίες ο Θεός δίνει στους ανθρώπους σχετικά με τα γεγονότα τα μέλλοντα να διαδραματισθούν στο τέλος της ιστορίας του κόσμου.

»Στον Ιωάννη αποκαλύφθηκαν σκηνές με συγκλονιστικό ενδιαφέρον από τις σελίδες της εκκλησιαστικής ζωής και πείρας. Του επιτράπηκε να δει τη στάση, τους κινδύνους, τους αγώνες και την τελική απολύτρωση του λαού του Θεού. Καταχωρεί τα τελευταία μηνύματα που δίνονται και με τα οποία ωριμάζει ο θερισμός της γης, είτε με δεμάτια σταριού προορισμένα για τις αποθήκες του ουρανού, είτε με αχυροστιβάδες για τις φλόγες του αφανισμού. Του παρουσιάσθηκαν θέματα ύψιστης σημασίας, ιδιαίτερα για την εκκλησία των εσχάτων ημερών, ώστε εκείνοι που θα στραφούν από την πλάνη στην αλήθεια, να είναι ενήμεροι για τους κινδύνους και τις συγκρούσεις που τους περιμένουν. Κανένας δε χρειάζεται να βρίσκεται στο σκοτάδι όσον αφορά στα μέλλοντα να συμβούν στον κόσμο.» Τ.Π.Σ. σελ. 407-409.

**Ερωτησεις για συζητηση**

`1.	Πώς η μελέτη των προφητειών μπορεί να αυξήσει σημαντικά την πίστη μας; Ποιες προφητείες, για γεγονότα που θα συνέβαιναν εκατοντάδες ή και χιλιάδες χρόνια αργότερα, βοήθησαν να αυξήσετε την εμπιστοσύνη σας στην Αγία Γραφή και κυρίως στον Θεό; Πώς για παράδειγμα το Δανιήλ 2:μας δίνει ισχυρούς και βάσιμους λόγους για το ότι ο Θεός όχι μόνο υπάρχει, αλλά και γνωρίζει το μέλλον;`

`2.	Ποιοι είναι οι καλύτεροι τρόποι για να προστατευθούμε από τις τόσες πολλές λανθασμένες ερμηνείες των προφητειών, μερικές φορές ακόμη και από άτομα που βρίσκονται μέσα στην ίδια μας την εκκλησία; Γιατί πρέπει να προσέχουμε να τα εξετάζουμε όλα, και να κρατάμε το καλό; (Α’ Θεσ. 5:21)`