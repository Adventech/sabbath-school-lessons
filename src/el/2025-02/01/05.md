---
title:  Μελετωντας Τον Λογο
date:  02/04/2025
---

Οι Αντβεντιστές της Εβδόμης Ημέρας οφείλουμε πολλά στον Γουίλιαμ Μίλερ για την κατανόηση των προφητειών της Αγίας Γραφής. Αν και η κατανόηση κάποιων σημαντικών εδαφίων, όπως το Δαν. 8:14 δεν ήταν απόλυτη, ήταν ωστόσο σημαντική επειδή άνοιξε τον δρόμο για τη δημιουργία του κινήματος του Πιστού Υπολοίπου στις έσχατες ημέρες.

`Διαβάστε Ματθ. 5:18, Β’ Τιμ. 3:15-17 και Λουκ. 24:27. Τι μας διδάσκουν αυτά τα εδάφια για τον τρόπο που πρέπει να μελετάμε τις προφητείες της Αγίας Γραφής;`

Πολλοί χριστιανοί, όταν μελετούν την Αγία Γραφή, κάνουν το λάθος να χρησιμοποιούν μεμονωμένα ένα εδάφιο χωρίς να το συγκρίνουν με την υπόλοιπη Αγία Γραφή ώστε να κατανοήσουν το νόημά του. Δυστυχώς, ακολουθούν την ίδια προσέγγιση και με τις προφητείες. Απομονώνοντας ένα κείμενο από το πλαίσιο του, το συγκρίνουν με τα τρέχοντα γεγονότα αντί με την υπόλοιπη Αγία Γραφή. Αυτό, εν μέρει, έχει οδηγήσει στη συνεχή ροή σύγχρονων βιβλίων για τις προφητείες, τα οποία πρέπει να ανανεώνονται κάθε λίγα χρόνια επειδή εξαρχής έκαναν λάθος σε ό,τι έλεγαν ότι θα συμβεί και πότε.

Για αυτό είναι τόσο σημαντικό να μην επιλέγουμε απλώς κάποια συγκεκριμένα εδάφια για οποιοδήποτε θέμα, αλλά να μελετάμε προσεκτικά όλα όσα λέει η Αγία Γραφή για το θέμα αυτό και να λαμβάνουμε υπόψη μας το πλαίσιο στο οποίο τα λέει. Αυτό μας βοηθά να καταλάβουμε το τι πραγματικά λέει η Αγία Γραφή και όχι να κάνουμε την Αγία Γραφή να λέει ό,τι θέλουμε εμείς.

`Σκεψη: Γνωρίζετε ανθρώπους που επιλέγουν μόνο ορισμένα εδάφια για να υποστηρίξουν την άποψή τους για κάποιο θέμα, όπως για παράδειγμα την κατάσταση των νεκρών ή το Σάββατο; Γιατί αυτό είναι λάθος και ποιος είναι ο καλύτερος τρόπος να αποκριθούμε;`