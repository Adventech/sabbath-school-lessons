### Σημεια και συμβολα των εσχατων ημερων

Κατά τη διάρκεια του Πρώτου Πολέμου του Κόλπου (1991), ένας γνωστός προτεστάντης συγγραφέας και ομιλητής ήταν πεπεισμένος ότι το βιβλίο της Αποκάλυψης προέβλεπε αυτή τη σύγκρουση. Το επιχείρημά του βασίστηκε στο γεγονός ότι ορισμένα από τα ελικόπτερα στον πόλεμο έμοιαζαν με τις ακρίδες που αναφέρονται στην Αποκ. 9/θ’ 2, 3: «Kαι άνοιξε το φρέαρ της αβύσσου· και ανέβηκε καπνός από το φρέαρ σαν καπνός από ένα μεγάλο καμίνι· και σκοτείνιασε ο ήλιος και ο αέρας από τον καπνό του φρέατος. Kαι από τον καπνό βγήκαν στη γη ακρίδες, και δόθηκε σ’ αυτές εξουσία, όπως έχουν εξουσία οι σκορπιοί της γης.»

Δυστυχώς, ερμηνείες όπως αυτή είναι αρκετά συνηθισμένες. Στην πάροδο των ετών, βιβλία, άρθρα, βίντεο και τώρα και ιστοσελίδες, όλα αφιερωμένα στις προφητείες, έχουν κάνει πολλές προβλέψεις καθορίζοντας ημερομηνίες για τα γεγονότα των εσχάτων ημερών – συνήθως με επίκεντρο τους πολέμους και τις αναταραχές στη Μέση Ανατολή. Και σε όλες τις περιπτώσεις, καμία από αυτές τις προβλέψεις δεν επαληθεύτηκε.

Ως Χριστιανοί Αντβεντιστές της Εβδόμης Ημέρας, έχουμε μια διαφορετική προσέγγιση – μια προσέγγιση με επίκεντρο τον Ιησού Χριστό. Το επίκεντρο των προφητειών δεν είναι μια γεωγραφική τοποθεσία στη Μέση Ανατολή και οι όποιες στρατιωτικές συγκρούσεις εκτυλίσσονται εκεί. Αντιθέτως, βλέπουμε τις προφητείες μέσα από το πρίσμα της Μεγάλης Διαμάχης μεταξύ Χριστού και Σατανά – μιας υπερκόσμιας πνευματικής σύρραξης που θα κορυφωθεί όταν ο λαός του Θεού, Ιουδαίοι και εθνικοί (Αποκ. 12/ιβ’ 17, 14/ιδ’ 12) αντιμετωπίσουν την τελική κρίση, η οποία επικεντρώνεται στη λατρεία του Δημιουργού (Αποκ. 14/ιδ’ 7), σε αντίθεση με το θηρίο και την εικόνα του.

Το Δαν. 2/β’ μας βοηθά σημαντικά στο να κατανοήσουμε τα μηνύματα της Αγίας Γραφής για το τέλος του κόσμου. Μας δείχνει την ιστορία εκ των προτέρων και μας βοηθά να κατανοήσουμε τις έννοιες και άλλων μηνυμάτων της Αγίας Γραφής για τον έσχατο καιρό.

Το Δαν. 2/β’ απεικονίζει τέσσερις παγκόσμιες αυτοκρατορίες – Βαβυλώνα, Μηδοπερσία, Ελλάδα, Ρώμη – και την εγκαθίδρυση της αιώνιας βασιλείας του Θεού «που δεν θα φθαρεί στον αιώνα· και η βασιλεία αυτή δεν θα περάσει σε άλλον λαό· θα κατασυντρίψει και θα συντελέσει όλες αυτές τις βασιλείες, ενώ αυτή θα διαμένει στους αιώνες» (εδ. 44). Τα Δαν. 7/ζ’ και 8/η’ ακολουθούν το ίδιο βασικό χρονοδιάγραμμα, δείχνοντας την άνοδο και την πτώση αυτών των κοσμοκρατοριών μέχρι την τελική εγκαθίδρυση της αιώνιας βασιλείας του Θεού.

Στο Δαν. 7/ζ’ 17, 18, ο άγγελος εξηγεί: «Aυτά τα μεγάλα θηρία, που είναι τέσσερα, είναι τέσσερις βασιλιάδες, που θα σηκωθούν από τη γη. Aλλά, οι άγιοι του Yψίστου θα παραλάβουν τη βασιλεία, και θα έχουν το βασίλειο στον αιώνα, και στον αιώνα του αιώνα.»

Τέσσερις επίγειες αυτοκρατορίες (Βαβυλώνα, Μηδοπερσία, Ελλάδα, Ρώμη) κινούνται με αδιάκοπη διαδοχή μέσα στην ιστορία μέχρι που, μετά τη Δεύτερη Έλευση του Χριστού, ο Θεός θα εγκαθιδρύσει την αιώνια βασιλεία Του.

Φυσικά, βρισκόμαστε ακόμη στην εποχή της Ρώμης, της τέταρτης και τελευταίας επίγειας βασιλείας πριν την επιστροφή του Χριστού.

Με αυτήν την ιστορική προοπτική ως θεμέλιο για την κατανόηση των προφητειών, αυτήν την τριμηνία θα μελετήσουμε το πώς να ερμηνεύσουμε τις προφητείες της Αγίας Γραφής. Θα μελετήσουμε τη σημασία κάποιων ιστοριών, απεικονίσεων, συμβόλων και σημείων της Αγίας Γραφής για τους έσχατους καιρούς.

Πηγαίνουμε από την αφήγηση της Γένεσης για τη δημιουργία (σημαντική στην κατανόηση όχι μόνο των προφητειών, αλλά και των όσων ακολουθούν, ιδιαίτερα του Σταυρού και του εξιλαστήριου θανάτου του Ιησού), στον πύργο της Βαβέλ, στις θυσίες, στους Ψαλμούς, ακόμη και σε κάποιους γάμους της Παλαιάς Διαθήκης. Σε όλα αυτά, και σε πολλά άλλα, μπορούμε να βρούμε εικόνες, σύμβολα και έμμεσες αναφορές που, όταν μελετώνται με προσευχή και ταπεινό πνεύμα υπακοής, μας βοηθούν να κατανοήσουμε τις προφητείες των εσχάτων ημερών, ειδικά της Αποκάλυψης.

Ασφαλώς και μία τριμηνία δεν αρκεί για τη μελέτη όλων αυτών των ιστοριών και των εικόνων που μας βοηθούν να ξεκλειδώσουμε τις προφητικές αλήθειες. Ποιος ξέρει, ίσως χρειαστούμε την αιωνιότητα για αυτό. Μέχρι τότε όμως, με τη χάρη του Θεού, θα μελετήσουμε ό,τι μπορούμε.