---
title:  Μεταξυ Στεριας Και Θαλασσας
date:  30/04/2025
---

Οι εικόνες της στεριάς και της θάλασσας, στις προφητείες της Αγίας Γραφής, μπορούν να μας διδάξουν σημαντικά μαθήματα για τους έσχατους καιρούς.

«Συμβολικά, όταν η γη και η θάλασσα αντιπαραβάλλονται, η γη συχνά αντιπροσωπεύει έναν κόσμο τάξης ή ακόμη και το έθνος του Ισραήλ, ενώ η θάλασσα αναφέρεται στις εθνικές εθνότητες που την απειλούν όπως η θάλασσα απειλεί τη γη.» Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

Σε αυτήν τη σκέψη, η γη είναι ένας τόπος σταθερότητας, εδραιωμένος στη διακυβέρνηση του Θεού. Η θάλασσα, αντιθέτως, αντιπροσωπεύει την αστάθεια και την αναταραχή των εθνών που είναι εδραιωμένα στην ανθρώπινη υπερηφάνεια.

`Διαβάστε Αποκ. 12:15, 16 και 13:1, 11 και παρατηρήστε την αντιπαράθεση μεταξύ νερού και γης. Πώς χρησιμοποιούνται αυτές οι δύο εικόνες στα εδάφια και τι μπορούν να μας διδάξουν σχετικά με την κατανόηση της προφητείας;`

Προσέξτε ότι ο δράκος χρησιμοποιεί το νερό για να καταδιώξει τη γυναίκα (εκκλησία). Όπως έχουμε δει, το νερό στις προφητείες συμβολίζει συχνά τις κοσμικές κυβερνήσεις με την αναταραχή και το χάος που συνήθως τις συνοδεύει. Ως εκ τούτου, βλέπουμε πώς ο Σατανάς μπόρεσε να χρησιμοποιήσει τις μάζες, ωθούμενες από τους ηγέτες τους, για να καταδιώξει τον λαό του Θεού σε μεγάλο μέρος της εκκλησιαστικής ιστορίας.

Επίσης, οι Χριστιανοί Αντβεντιστές της Εβδόμης Ημέρας κατανοούμε ότι το εδάφιο Αποκ. 12:16 αναφέρεται στη μετανάστευση των διωκόμενων πιστών στον Νέο Κόσμο – την Αμερική. Αν η κατανόησή μας για τη στεριά και τη θάλασσα είναι σωστή, τι λέει αυτό για την ίδρυση της Αμερικανικής Δημοκρατίας;

Θα μπορούσαμε να θεωρήσουμε ότι «η γη», στο εδ. 16, είναι κατά κάποιον τρόπο η Γη της Επαγγελίας – ένας τόπος προορισμένος για τον λαό του Θεού; Μήπως για αυτόν τον λόγο το θηρίο της γης εμφανίζεται αρχικά σαν αρνί; Αν και η Αμερική δεν υπήρξε ποτέ το “Νέο Ισραήλ”, όπως κάποιοι έλεγαν ότι ήταν, για μεγάλο χρονικό διάστημα υπήρξε μια χώρα θρησκευτικής ελευθερίας για εκατομμύρια, θρησκευτικά καταπιεσμένους, ανθρώπους του κόσμου.

Δυστυχώς, αυτό το θηρίο που μοιάζει με αρνί μια μέρα θα μιλήσει «σαν δράκοντας» (Αποκ. 13:11). Οι Ηνωμένες Πολιτείες που τόσο καιρό αποτελούσαν φάρο θρησκευτικής ελευθερίας για τους διωκόμενους, θα γίνουν ο κυρίαρχος θρησκευτικός διώκτης! Αυτό είναι άλλο ένα παράδειγμα του τι συμβαίνει όταν η ανθρωπότητα επιλέγει να αυτό-κυβερνηθεί, παρά να κυβερνηθεί από τον Θεό.