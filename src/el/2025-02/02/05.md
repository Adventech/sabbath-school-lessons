---
title:  Αντιμετωπιση Του Θανατου
date:  09/04/2025
---

Ίσως η πιο σκληρή πτυχή της ζωής, σε έναν κόσμο αποκομμένο από τον Δημιουργό του, είναι ο τρόπος με τον οποίο ο θάνατος παραμονεύει στο παρασκήνιο κάθε ζωής, έτοιμος να χτυπήσει ανά πάσα στιγμή. Είναι ο μισθός της αμαρτίας, η ποινή που πληρώνουμε επειδή έχουμε αποσυνδεθεί από τη μοναδική πηγή ζωής στο σύμπαν: τον Δημιουργό. Ως εκ τούτου, σημαντικό ρόλο στις προφητείες της Αγίας Γραφής έχει τόσο η πραγματικότητα της αμαρτίας όσο και, ακόμη πιο σημαντικό, η λύση της η οποία βρίσκεται μόνο στον Ιησού και στον θάνατο και την ανάστασή Του.

Τόσο η πρώτη αναφορά του θανάτου στην Αγία Γραφή όσο και η πρώτη εμφάνισή του ρίχνουν πολύ φως σε αυτό το μείζον θέμα των προφητειών, βοηθώντας μας να κατανοήσουμε τη σοβαρότητα του προβλήματος της αμαρτίας και τη λύση του Θεού στο πρόβλημα αυτό.

`Διαβάστε Γέν. 2:15-17, 4:8-15, Α’ Κορ. 15:15-19 και Αποκ. 1:18. Τι μας λένε αυτές οι περικοπές – που περιλαμβάνουν την πρώτη αναφορά και εμφάνιση του θανάτου – σχετικά με το γιατί πεθαίνουμε, πώς βλέπει ο Θεός τον θάνατο και ποια είναι η λύση Του για το πρόβλημά μας;`

Συχνά λέμε ότι ο θάνατος είναι μέρος της ζωής. Αυτό είναι ψέμα. Ο θάνατος είναι το αντίθετο της ζωής, η αναίρεση της ζωής – είναι ένας ξένος εισβολέας που δεν προοριζόταν ποτέ να είναι μέρος της επίγειας εμπειρίας μας. Παρότι έχουμε συνηθίσει τον θάνατο, η καρδιά μας εξακολουθεί να διαμαρτύρεται έντονα όταν συμβαίνει γύρω μας, σαν να συνειδητοποιεί συλλογικά η ανθρωπότητα ότι υπάρχει κάτι θεμελιωδώς λάθος με αυτόν. Όσο οδυνηρός κι αν είναι ο θάνατος, υπάρχουν ορισμένες περιπτώσεις θανάτου που φαίνονται ακόμη πιο τραγικές από άλλες, όπως ο θάνατος ενός παιδιού. Συνήθως, ως φυσιολογική σειρά, περιμένουμε ότι οι γονείς θα προηγηθούν των παιδιών τους στον θάνατο. Ωστόσο, ο πρώτος θάνατος στην Αγία Γραφή έρχεται σε αντίθεση με το αναμενόμενο. Ο Αδάμ και η Εύα βίωσαν την τραγική απώλεια του δίκαιου γιου τους Άβελ που φονεύθηκε από τον ασεβή αδελφό του Κάιν. Και ο θάνατος αυτός ήταν ένας ιδιαίτερα άδικος θάνατος.

Σκεφτείτε τον Δίκαιο Ιησού που, όπως και ο Άβελ, φονεύθηκε από τους ασεβείς. Ποιος θάνατος θα μπορούσε να είναι πιο άδικος από τον θάνατο του Ιησού Χριστού; Τι άλλους παραλληλισμούς μπορούμε να βρούμε μεταξύ του θανάτου του Άβελ και του Ιησού στον σταυρό; Πώς θα μπορούσε η φύση του θανάτου του Άβελ να μας βοηθήσει να καταλάβουμε γιατί ο Ιησούς έχει «τα κλειδιά του άδη και του θανάτου»; (Αποκ. 1:18) Τι μας προσφέρει ο Θεός μέσω του Ιησού;

`Σκεψη: Γιατί χωρίς την επίλυση του προβλήματος του θανάτου, η ζωή μας τελικά είναι μάταιη και δίχως νόημα; Τι μας δείχνει αυτό για το πόσο ευγνώμονες θα πρέπει να είμαστε για όσα έχει κάνει ο Ιησούς για εμάς;`