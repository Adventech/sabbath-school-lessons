---
title:  Το Φιδι
date:  10/04/2025
---

Το θέμα της λατρείας αποτελεί βασικό θέμα στο βιβλίο της Αποκάλυψης. Ο υποκινητής των ψευδών συστημάτων λατρείας, ο δράκοντας της Αποκ. 13:2-4 και η περιγραφή του φιδιού – του έκπτωτου χερουβείμ – δεν είναι τυχαία. Μας παραπέμπει ξεκάθαρα στον Κήπο της Εδέμ όπου το φίδι έπεισε τον Αδάμ και την Εύα να το ακολουθήσουν στην αποστασία προς τον Δημιουργό.

`Συγκρίνετε Γέν. 3:1-5 με Αποκ. 12:1-9. Ποια είναι τα κοινά θέματα σε κάθε διήγηση; Πώς οι λεπτομέρειες που βρίσκονται στην εμφάνιση του φιδιού στη Γένεση, μας βοηθούν να κατανοήσουμε καλύτερα τους λόγους του πολέμου στον ουρανό που αναφέρεται στην Αποκάλυψη; `

Υπάρχουν δύο διηγήσεις στην Αγία Γραφή όπου ο Σατανάς οδηγεί όλο τον κόσμο στην πλάνη. Στη Γένεση, όπου υπήρχαν μόνο δύο άνθρωποι, και στην Αποκάλυψη 12, 13:όπου αναγνωρίζεται ως αυτός που «πλανάει ολόκληρη την οικουμένη» (Αποκ. 12:9), δίνει εξουσία στο θηρίο και κάνει «ολόκληρη η γη» να το προσκυνήσει (Αποκ. 13:2-4). Ένα από τα θέματα που συναντάμε στις προφητείες είναι η αμετάβλητη φύση της Μεγάλης Διαμάχης. Ο χαρακτήρας και ο Λόγος του Θεού δεν αλλάζουν, αλλά ούτε και οι φιλοδοξίες του Διαβόλου.

Ευτυχώς, επειδή η φύση της Μεγάλης Διαμάχης μεταξύ Θεού και Σατανά δεν αλλάζει, και επειδή έχουμε ξεκάθαρα σημεία αναφοράς της στις προφητείες, είμαστε σε θέση να αναγνωρίσουμε τις πνευματικές παγίδες που κρύβονται. Ο Θεός θα είναι πάντοτε ο Ίδιος και το ίδιο ισχύει και για τον Διάβολο. Όσες μεταμφιέσεις κι αν κάνει ο Σατανάς, οι χιλιετίες στην ιστορία της ανθρωπότητας και οι προφητείες της Αποκάλυψης αποδεικνύουν ότι δεν ξεφεύγει ποτέ από το σχέδιο που χρησιμοποίησε στην Εδέμ.

Ο Θεός μάς έχει υποσχεθεί σοφία και διάκριση (Ιακ. 1:5). Δυστυχώς, ο Σατανάς ξεγέλασε πολλούς ανθρώπους στο παρελθόν και θα ξεγελάσει πολλούς περισσότερους στο μέλλον. Η Αγία Γραφή, όμως, μας προστατεύει από τα ψέματά του.

`Σκεψη: Στην πάροδο του χρόνου, τα κοινωνικά πρότυπα αλλάζουν – πράγματα που κάποτε ήταν αποδεκτά παύουν να είναι, και το αντίστροφο. Δεδομένου του ότι η φύση της Μεγάλης Διαμάχης δεν αλλάζει, ποια πράγματα πρέπει να εξετάσει ένας χριστιανός καθώς τα κοινωνικά πρότυπα, οι ιδέες και οι πεποιθήσεις μεταβάλλονται; Για παράδειγμα, ο Διάβολος είπε στην Εδέμ δύο ψέματα, «Σίγουρα δεν θα πεθάνετε» και «θα είστε σαν θεοί» (Γέν. 3:4, 5). Πού συναντάμε αυτά τα ψέματα στη σημερινή εποχή;`