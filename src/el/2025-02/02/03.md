---
title:  Κατανοηση Της Αγαπης Του Θεου
date:  07/04/2025
---

Μέρος της κληρονομιάς της αμαρτωλής μας φύσης είναι το ότι η αντίληψή μας για το σύμπαν έχει αμαυρωθεί από την τάση μας προς τον εγωισμό και την υπερηφάνεια. Βλέπουμε τον κόσμο από τη δική μας περιορισμένη οπτική γωνία και όχι από την οπτική γωνία του Παντογνώστη Θεού. Ίσως καμία έννοια δεν έχει διαστρεβλωθεί περισσότερο, από το αμαρτωλό ανθρώπινο γένος, όσο η έννοια της αγάπης. Η αντίληψη που επικρατεί προάγει μια κατανόηση της αγάπης που επικεντρώνεται στην αυτοεκπλήρωση και όχι στους άλλους. Αυτή η εγωκεντρική προσέγγιση του θέματος, μας δυσκολεύει να καταλάβουμε το πώς βλέπει ο Θεός το θέμα.

Η κατανόηση της φύσης της αγάπης είναι ιδιαίτερα σημαντική για την κατανόηση των προφητειών της Αγίας Γραφής. Ένα από τα βασικά θέματα της Μεγάλης Διαμάχης είναι ότι υπάρχει μεγάλη παρανόηση σχετικά με τον χαρακτήρα του Θεού. Η Ε. Χουάιτ, στο βιβλίο της “Η Τελική Παγκόσμια Σύρραξη”, γράφει για τον επίλογο της Μεγάλης Διαμάχης: «Το σύμπαν είναι καθαρό. Ο ίδιος παλμός αρμονίας και χαράς δονεί την απέραντη κτίση. Κύματα φωτός, ζωής και χαράς πηγάζουν από το θρόνο του Δημιουργού των πάντων και ξεχύνονται σε όλες τις σφαίρες του άπειρου διαστήματος. Από το μικροσκοπικό πολλοστημόριο μέχρι το μεγαλύτερο πλανήτη, τα πάντα – έμψυχα και άψυχα, μέσα στην ασκίαστη ομορφιά τους και στην τέλεια χαρά τους διακηρύττουν ότι ο Θεός είναι αγάπη.» Τ.Π.Σ. σελ. 808.

`Διαβάστε Γέν. 22:1-3. Η πρώτη αναφορά της αγάπης στην Αγία Γραφή βρίσκεται στο εδάφιο Γέν. 22:2. Τι μας διδάσκει αυτή η ιστορία για τη φύση της αγάπης του Θεού; `

Μερικές φορές, για την κατανόηση μιας πρωτοεμφανιζόμενης Βιβλικής έννοιας, ίσως χρειαστεί να βρούμε την πρώτη αναφορά της ίδιας έννοιας σε άλλα βιβλία της Αγίας Γραφής. Την πρώτη αναφορά της έννοιας αγάπη, σε κάθε Ευαγγέλιο ξεχωριστά, την βρίσκουμε στα εδάφια Ματ. 3:17, Μάρ. 1:11, Λουκ. 3:22 και Ιωάν. 3:16.

Η πρώτη αναφορά της αγάπης στο εδάφιο Ιωάν. 3:16, για παράδειγμα, είναι ιδιαίτερα διαφωτιστική: Δείχνει να παραπέμπει στην ιστορία του Ισαάκ στο θυσιαστήριο. Η πίστη του Αβραάμ στον Θεό ήταν τέτοια που εμπιστεύθηκε τον Κύριο «κάνοντας τον συλλογισμό ότι ο Θεός μπορεί να τον σηκώσει και από τους νεκρούς» (Εβρ. 11:19). Αυτό προμήνυε την εκδήλωση της αγάπης του Θεού για την ανθρωπότητα. Μας αγάπησε σε τέτοιο βαθμό που «έδωσε τον Yιό Του τον μονογενή» (δείτε Γέν. 22:2, 12, 16) και στη συνέχεια Τον ανέστησε από τους νεκρούς. Έτσι, μας δίνεται μια αποκάλυψη του είδους της αγάπης, της αυτοθυσιαστικής αγάπης, που έχει ο Θεός για εμάς.

`Σκεψη: Πώς μπορούμε να εκδηλώνουμε στους άλλους την ίδια αγάπη που έχει ο Θεός για εμάς;`