---
title:  «Θα Διδαξω Στoυς Παραβατες Τoυς Δρομoυς Σoυ»
date:  22/05/2025
---

Όταν ο Κύριος εμφανίστηκε στον Ησαΐα στην αίθουσα του θρόνου Του (Ησ. 6:1-8) και ο προφήτης πήρε τη διαβεβαίωση ότι η ανομία του εξαλείφθηκε και η αμαρτία του καθαρίστηκε, τότε απάντησε στο κάλεσμα του Θεού λέγοντας: «Nάμαι, εγώ, απόστειλέ με». Ο Ησαΐας γνώριζε όλα τα ελαττώματά του, αλλά μόλις άκουσε ότι ο Θεός τον αποδέχθηκε, ήταν έτοιμος να εργαστεί για τον Κύριο.

Το ίδιο δεν συμβαίνει και με εμάς; Πώς μπορούμε να διακηρύξουμε τη σωτηρία του Θεού στους άλλους, αν δεν την έχουμε εμείς οι ίδιοι; Και μπορούμε να έχουμε αυτό το δώρο μέσω της πίστης στον Ιησού Χριστό και σε όσα έχει κάνει για εμάς.

`Διαβάστε Ψαλ. 51:7-15. Τι υπόσχεται ο Δαβίδ να κάνει αφού του δοθεί συγχώρεση και καθαριστεί από την αμαρτία του;`

Όταν ο Θεός μάς καλεί στην παρουσία Του, μας καλεί σε μια αποστολή. Ο Πάνσοφος Θεός έχει αναθέσει στους λυτρωμένους να γίνουν οι αγγελιοφόροι Του στον αμαρτωλό κόσμο. Κάποια στιγμή η αντήχηση του λαού Του στη γη θα γίνει έντονα αισθητή. Η Αποκ. 18:1 μας λέει ότι η τελική έκκληση Του Κυρίου προς τον έκπτωτο πλανήτη θα φωτίσει ολόκληρη την γη.

«Μόλις έρχεται κανείς στον Χριστό, γεννάται η επιθυμία στην καρδιά του να γνωστοποιήσει και σε άλλους τι πολύτιμο Φίλο βρήκε στο πρόσωπο του Ιησού. Η σώζουσα αλήθεια δεν μπορεί να περιοριστεί στην καρδιά του. Αν έχουμε δεχτεί τη δικαιοσύνη του Χριστού και αν μας έχει πλημμυρίσει η αγάπη του Πνεύματός Του, δε θα μείνουμε σε αδράνεια. Αν γευθήκαμε και είδαμε ότι αγαθός είναι ο Θεός, τότε θα έχουμε σπουδαίο θέμα ομιλίας. Όπως έκανε ο Φίλιππος όταν βρήκε τον Σωτήρα, θα προσκαλέσουμε και εμείς τους άλλους να Τον γνωρίσουν.» Β.Χ. σελ. 73.

Στην Αποκ. 14, τα μηνύματα των τριών αγγέλων βασίζονται στο «αιώνιο ευαγγέλιο» (εδ. 6). Δηλαδή, πριν τις διακηρύξεις για την προσκύνηση Εκείνου που «δημιούργησε τον ουρανό και τη γη και τη θάλασσα και τις πηγές των νερών» (εδ. 7) ή την πτώση της Βαβυλώνας (εδ. 8) ή την προειδοποίηση για «το θηρίο και την εικόνα του» (εδ. 9) – διακηρύττεται το θεμελιώδες μήνυμα του Ευαγγελίου της σωτηρίας, διαμέσου του Ιησού Χριστού. Και αυτό συμβαίνει επειδή οι προειδοποιήσεις και τα μηνύματα των τριών αγγέλων δεν σημαίνουν τίποτα χωρίς την ελπίδα και την υπόσχεση που έχουμε στον Ιησού. Δίχως το «αιώνιο ευαγγέλιο» της σωτηρίας στον Χριστό, δεν έχουμε τίποτα πραγματικά αξιόλογο να πούμε στον κόσμο.

`Σκεψη: Πριν από τη διακήρυξη της τριπλής αγγελίας, μας υποδεικνύεται το «αιώνιο ευαγγέλιο». Τι μας λέει αυτό για το πόσο θεμελιώδης είναι αυτή η αλήθεια σε όλα όσα πιστεύουμε;`