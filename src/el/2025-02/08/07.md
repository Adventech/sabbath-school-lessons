---
title:  Περαιτερω Μελετη
date:  23/05/2025
---

«Οι ψαλμοί του Δαβίδ καλύπτουν την ολοκληρωμένη έκταση των εμπειριών, από τα βάθη της συνειδητής ενοχής και της αυτοκαταδίκης μέχρι την πιο θαυμαστή πίστη και την πιο υπέροχη επικοινωνία με το Θεό.

»Το ιστορικό της ζωής του διακηρύττει ότι η αμαρτία μόνο ντροπή και συμφορά μπορεί να φέρει, αλλά ότι η αγάπη και η ευσπλαχνία του Θεού μπορεί να φθάσει μέχρι τα κατώτατα βάθη και ότι η πίστη μπορεί να υψώσει τη μετανοημένη ψυχή ώστε να απολαύσει την υιοθεσία των παιδιών του Θεού. Από όλες τις διαβεβαιώσεις που περιέχει ο λόγος Του, αυτή είναι μια από τις δυναμικότερες μαρτυρίες για την πιστότητα, τη δικαιοσύνη και το έλεος της διαθήκης του Θεού…

»“Ώμοσα προς Δαβίδ τον δούλον Μου… Η χειρ Μου θέλει στερεώνει αυτόν, Και ο βραχίων Μου θέλει ενδυναμώνει αυτόν… Η δε αλήθειά Μου και το έλεός Μου θέλουσιν είσθαι μετ’ αυτού·  Και εν τω ονόματί Μου θέλει υψωθή το κέρας αυτού. Και θέλω θέσει την χείρα αυτού επί την θάλασσαν·  Και επί τους ποταμούς την δεξιάν αυτού. Αυτός θέλει κράξει προς Εμέ, Πατήρ μου είσαι. Θεός μου και πέτρα της σωτηρίας μου. Εγώ βεβαίως θέλω κάμει αυτόν πρωτότοκόν Μου, Ύψιστον επί τους βασιλείς της γης. Διά παντός θέλω φυλάττει εις αυτόν το έλεός Μου·  Και η διαθήκη Μου θέλει είσθαι στερεά μετ’ αυτού. Και θέλω κάμει να διαμένη το σπέρμα αυτού εις τον αιώνα, Και ο θρόνος αυτού ως αι ημέραι του ουρανού.” Ψαλμ. 89:3-29» Π.Π. σελ. 760-761.

**Ερωτησεις για συζητηση**

`1.	Το ανθρώπινο γένος έχει αποτύχει παταγωδώς στο να τηρήσει το δικό του μέρος στις διαθήκες του Θεού μαζί μας. Ο Δαβίδ που ήταν άνθρωπος κατά την καρδιά του Θεού, παρά τα μεγάλα του λάθη, εξακολουθούσε να χρησιμοποιείται δυναμικά από τον Θεό για να μας γνωστοποιήσει τους όρους της σωτηρίας μας. Με ποια έννοια ο Δαβίδ προμηνύει τον Ιησού, ο Οποίος όντως τήρησε τέλεια τη διαθήκη του Θεού για λογαριασμό μας; Και γιατί αυτό που επιτεύχθηκε από τον Ιησού για εμάς είναι η μόνη μας ελπίδα;`

`2.	Ποια αποσπάσματα των Ψαλμών ήταν ιδιαίτερα χρήσιμα και βοηθητικά για εσάς στο παρελθόν; Πώς σας βοήθησαν να κατανοήσετε καλύτερα την εμπειρία που περάσατε;`

`3.	Γιατί οι Ψαλμοί κάνουν τόσο συχνή αναφορά στον ναό; Τι μπορούμε να μάθουμε από την αγάπη του Δαβίδ για τον ναό; Πώς μπορεί η αγάπη του Δαβίδ για τον ναό να μας βοηθήσει να νιώσουμε μεγαλύτερη ευγνωμοσύνη για τον Ιησού και για όλα όσα κάνει για εμάς ως Αρχιερέας μας, «ο Οποίος και είναι στα δεξιά του Θεού, ο Οποίος και μεσιτεύει για μας» (Ρωμ. 8:34) αυτή τη στιγμή στον ουρανό;`

`4.	Με βάση το παραπάνω απόσπασμα της Ε. Χουάιτ, ποια ήταν η δική σας εμπειρία σχετικά με το «ότι η αγάπη και η ευσπλαχνία του Θεού μπορεί να φθάσει μέχρι τα κατώτατα βάθη και ότι η πίστη μπορεί να υψώσει τη μετανοημένη ψυχή ώστε να απολαύσει την υιοθεσία των παιδιών του Θεού» μετά την «ντροπή και τη συμφορά» που φέρνει η αμαρτία;`