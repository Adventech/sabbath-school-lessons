---
title:  Ψαλμος 5
date:  21/05/2025
---

`Διαβάστε Ψαλ. 5. Εδώ ο Δαβίδ αναφέρει τις έντονες αντιθέσεις μεταξύ εκείνων που χάνονται και εκείνων που λυτρώνονται. Συγκρίνετε με Αποκ. 14:1-12. Ποιες ομοιότητες βρίσκετε και πώς μας βοηθούν να κατανοήσουμε το τι σημαίνει να είμαστε μέρος του πιστού υπολοίπου των εσχάτων ημερών;`

Ο Δαβίδ τονίζει ότι «ο πονηρευόμενος δεν θα κατοικεί κοντά Σου» (Ψαλ. 5:4). Ο λόγος που ο Θεός ζήτησε την κατασκευή της Σκηνής του Μαρτυρίου ήταν για να κατοικεί μαζί με τον λαό Του, και το ίδιο θα ισχύει και στη βασιλεία του Χριστού (Αποκ. 21:3). Όσοι θέλουν να πλησιάσουν τον θρόνο του Θεού πρέπει να λυτρωθούν.

Επίσης, είναι αξιοσημείωτο ότι στο εδ. 7 ο Δαβίδ αναφέρει «θα προσκυνήσω», το οποίο είναι το βασικό ζήτημα που διακυβεύεται στη Μεγάλη Διαμάχη. Στην Αποκ. 13:η προσκύνηση αναφέρεται έξι φορές, και τα μηνύματα των τριών αγγέλων καλούν τον κόσμο, «προσκυνήστε Αυτόν ο Οποίος δημιούργησε». Ο Δαβίδ αναφέρει «με φόβο προς Εσένα», και το μήνυμα του πιστού υπολοίπου καλεί τον κόσμο να επιστρέψει: «Φοβηθείτε τον Θεό, και δώστε δόξα σ’ Αυτόν, επειδή ήρθε η ώρα της κρίσης Του» (Αποκ. 14:7).

Δείτε επίσης ότι στην Αποκ. 14:5, στους λυτρωμένους «στο στόμα τους δεν βρέθηκε δόλος» – είναι άνθρωποι που λένε την αλήθεια, τα λόγια και οι πράξεις τους αντανακλούν τον δίκαιο χαρακτήρα του Θεού. Στους ασεβείς, αντιθέτως, η «αλήθεια δεν υπάρχει στο στόμα τους» (Ψαλ. 5:9).

Στην Αποκ. 14, ο Ιωάννης μας παρουσιάζει μια εκπληκτική σκηνή: οι αμαρτωλοί που έχουν σωθεί από τον θάνατο, έχουν το προνόμιο να στέκονται στην παρουσία του Θεού. Δεν κέρδισαν οι ίδιοι αυτό το δικαίωμα. Τους παρέχεται από το γεγονός ότι ο Αμνός του Θεού – ο Δίκαιος Υιός του ανθρώπου – στέκετε εκεί μαζί τους. Έχουν συγχωρεθεί, έχουν λυτρωθεί. Δεν χρειάζεται πλέον να φέρουν την ενοχή τους (Ψαλ. 5:10), επειδή ο Αμνός του Θεού την έφερε για αυτούς (Ησ. 53:12, Β’Κορ. 5:21).

Όταν το όνομα του Θεού γραφτεί στην καρδιά μας, είναι δύσκολο να παραμείνουμε σιωπηλοί. Ο λαός του Θεού μεταδίδει μια τελευταία έκκληση ελέους «με δυνατή φωνή» (Αποκ. 14:7). «Aς ευφραίνονται, όμως, όλοι εκείνοι που ελπίζουν σε Σένα· ας χαίρονται παντοτινά, επειδή Εσύ τους περισκεπάζεις· ας καυχώνται, όμοια, σε Σένα εκείνοι που αγαπούν το όνομά Σου» (Ψαλ. 5:11).

`Σκεψη: Φανταστείτε να στέκεστε σε κρίση μπροστά στον Άγιο και Τέλειο Θεό, με κάθε πράξη σας εντελώς εκτεθειμένη μπροστά Του. Πόσο μεγάλη είναι η ανάγκη μας για τη δικαιοσύνη του Χριστού;`