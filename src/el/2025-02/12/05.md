---
title:  Ο Διωγμος Την Πρωτης Εκκλησιας
date:  18/06/2025
---

Δεν είναι μόνο η Παλαιά Διαθήκη που προαναγγέλλει τα έσχατα γεγονότα, αλλά και η Καινή Διαθήκη. Η ζωή των χριστιανών του 1ου αιώνα δεν ήταν εύκολη. Αρχικά μισήθηκαν από πολλούς ομόθρησκούς τους, οι οποίοι τους έβλεπαν ως απειλή για την Ιουδαϊκή θρησκεία. Επίσης, αντιμετώπισαν την οργή της ειδωλολατρικής Ρωμαϊκής αυτοκρατορίας. «Επίγειες και καταχθόνιες δυνάμεις παρατάχθηκαν εναντίον του Χριστού, όπως εκπροσωπούνταν τώρα από τους οπαδούς Του. Αναγνωρίζοντας ο παγανισμός ότι η πρόοδος του ευαγγελίου θα σήμαινε το σάρωμα των ειδωλολατρικών βωμών και ναών, επιστράτευσε όλες του τις δυνάμεις για να εξοντώσει το χριστιανισμό. Και οι φλόγες του διωγμού άναψαν.» Τ.Π.Σ. σελ. 40, 41.

Υπάρχει μια ιστορία στις Πράξεις των Αποστόλων που καταδεικνύει με ισχυρό τρόπο το τι να περιμένει ο λαός του Θεού καθώς οδεύουμε προς τα γεγονότα της Αποκ. 13.

`Διαβάστε Πράξ. 12:1-17. Ποια στοιχεία αυτής της ιστορίας μπορεί να προμηνύουν τα γεγονότα των τελευταίων ημερών;`

Ο απ. Ιάκωβος είχε αποκεφαλιστεί και ο απ. Πέτρος θα ήταν ο επόμενος, καθώς υπήρχε η θανατική ποινή κατά των χριστιανών. Ένα από τα πιο εκπληκτικά σημεία αυτής της ιστορίας, είναι το γεγονός ότι ο Πέτρος κοιμάται, τη χειρότερη νύχτα της ζωής του, τόσο βαθιά που ο άγγελος χρειάζεται να τον σκουντήσει για να ξυπνήσει!

Ο άγγελος απελευθέρωσε με θαυμαστό τρόπο τον Πέτρο. Στη συνέχεια ο Πέτρος πήγε σε μια συνάντηση πιστών, οι οποίοι δυσκολεύτηκαν να πιστέψουν ότι πραγματικά είχε απελευθερωθεί, παρότι προσεύχονταν για αυτόν. Η Αγία Γραφή αναφέρει ότι εξεπλάγησαν – κάτι το οποίο μας κάνει να αναρωτιόμαστε πόσο συχνά προσευχόμαστε και ίσα που τολμάμε να πιστέψουμε ότι ο Θεός θα μας απαντήσει πραγματικά.

Κατά τη διάρκεια αυτής της περιόδου, πολλοί χριστιανοί σώθηκαν από τον θάνατο. Πολλοί όμως, θανατώθηκαν. Καθώς πλησιάζουμε προς το τέλος του κόσμου, θα συμβεί το ίδιο. Ακόμη και ο Πέτρος, αν και διέφυγε τότε από τον θάνατο, εντέλει πέθανε για την πίστη του. Ο ίδιος ο Ιησούς του είχε πει: «“Σε διαβεβαιώνω απόλυτα, όταν ήσουν νεότερος, έζωνες τον εαυτό σου, και περπατούσες όπου ήθελες· αφού, όμως, γεράσεις, θα απλώσεις τα χέρια σου, και άλλος θα σε ζώσει, και θα σε φέρει όπου δεν θέλεις.” Kαι τούτο το είπε, δείχνοντας με ποιον θάνατο πρόκειται να δοξάσει τον Θεό. Kαι μόλις το είπε αυτό, του λέει: “Aκολούθα Με.”» (Ιωάν. 21:18, 19)

`Σκεψη: Ο Ιησούς, παρότι είπε στον Πέτρο το πώς θα πεθάνει, στη συνέχεια του λέει «Ακολούθα Με». Τι μας δείχνει αυτό; Γιατί ακόμη και η απειλή του θανάτου δεν πρέπει να μας εμποδίζει να ακολουθήσουμε τον Κύριο;`