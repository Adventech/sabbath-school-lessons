---
title:  Προσκυνηση Της Εικονας Ξανα
date:  17/06/2025
---

Οι μελετητές της Αγίας Γραφής διακρίνουν τη σύνδεση μεταξύ του Δαν. 3:και των όσων διδάσκει η Αποκάλυψη για τα γεγονότα των εσχάτων ημερών. Στο Δαν. 3, η παρακοή της εντολής «να πέσετε και να προσκυνήσετε την εικόνα» (εδ. 15), τιμωρείται με θάνατο. Στην Αποκάλυψη, επίσης η παρακοή της προσκύνησης μιας άλλης εικόνας τιμωρείται με θάνατο: «Kαι του δόθηκε η ικανότητα να δώσει πνεύμα στην εικόνα του θηρίου, ώστε η εικόνα του θηρίου να μιλήσει, και να κάνει, όσοι δεν προσκυνήσουν την εικόνα του θηρίου, να θανατωθούν.» (Αποκ. 13:15).

`Διαβάστε Αποκ. 13:11-17, 14:9,11,12, 16:2, 19:20 και 20:4. Ποια αντίθεση υπάρχει εδώ που αντιτάσσει τις εντολές του Θεού με τις εντολές των ανθρώπων;`

Ο λαός του Θεού καλείται να λατρεύει «αυτόν ο Οποίος δημιούργησε τον ουρανό και τη γη και τη θάλασσα και τις πηγές των νερών» (Αποκ. 14:7), δηλαδή τον Δημιουργό Θεό και όχι το θηρίο και την εικόνα του. Οι τρεις νέοι, αντιμετωπίζοντας παρόμοια απειλή, αρνήθηκαν να λατρέψουν οτιδήποτε άλλο εκτός από τον Ίδιο τον Δημιουργό Θεό. Όσο διαφορετικές και αν είναι οι συνθήκες μεταξύ των συμβάντων στο Δαν. 3:και στην Αποκ. 13, η εντολή για λατρεία ενός ψεύτικου θεού αντί του Δημιουργού Θεού, είναι η ίδια.

`Διαβάστε Ρωμ. 1:18-25. (Προσέξτε τη σύνδεση μεταξύ Ρωμ. 1:18 και Αποκ. 14:9, 10 σχετικά με την «οργή του Θεού».) Με ποιον τρόπο η λατρεία της εικόνας είναι μια άλλη εκδήλωση της ίδιας αρχής σχετικά με το σε ποιον θα πρέπει τελικά οι άνθρωποι να δίνουν την υποταγή τους; `

Λατρεία δεν σημαίνει απαραίτητα μόνο προσκύνηση και προσφορά. Λατρεύουμε ό,τι έχει την απόλυτη υποταγή μας. Όταν αναλογιζόμαστε το Ποιος είναι ο Θεός, ο Δημιουργός μας – και μετά τα όσα έκανε ο Ιησούς για εμάς – και ο Λυτρωτής μας, τότε φυσικά και μόνο Αυτός πρέπει να λατρεύεται. Οτιδήποτε άλλο είναι ειδωλολατρία. Ο Ιησούς είπε: «Όποιος δεν είναι μαζί Μου, είναι εναντίον Μου· και όποιος δεν μαζεύει μαζί Μου, σκορπίζει.» (Ματ. 12:30). Τα γεγονότα των εσχάτων καιρών θα είναι μια δραματική εκδήλωση της αλήθειας αυτών των λόγων του Ιησού.