---
title:  'Το Δανιηλ 2: Και η ιστορικη προσεγγιση των προφητειων'
date:  15/06/2025
---

Μία από τις πιο ισχυρές προφητείες σε όλη την Αγία Γραφή, είναι η προφητεία του Δαν. 2. Γράφοντας περισσότερα από πεντακόσια χρόνια πριν τον Χριστό, ο προφήτης Δανιήλ περιέγραψε την παγκόσμια ιστορία, ξεκινώντας από την εποχή του στη Βαβυλώνα, για τη Μηδοπερσία, την Ελλάδα, τη Ρώμη και τη διάσπαση της Ρώμης στα έθνη της Ευρώπης όπως είναι σήμερα.

Συγκεκριμένα, για τις ευρωπαϊκές χώρες αναφέρει ότι «θα ανακατευτούν με σπέρμα ανθρώπων· όμως, δεν θα είναι κολλημένοι ο ένας μαζί με τον άλλον, όπως το σίδερο δεν ενώνεται μαζί με τον πηλό» (Δαν. 2:43). Αυτή η προφητεία έχει εκπληρωθεί εκπληκτικά. Βασιλείς διαφόρων χωρών της Ευρώπης τέλεσαν γάμους μεταξύ τους προσπαθώντας να ενώσουν τις χώρες τους, οι οποίες ωστόσο παραμένουν διαιρεμένες.

Για παράδειγμα, η Βρετανική μοναρχία ονομάζεται The House of Windsor, μια ωραία αγγλική ονομασία. Ωστόσο, αυτή η ονομασία είναι σχετικά πρόσφατη εξέλιξη του 1917. Παλαιότερα, οι οικογένεια ονομαζόταν Saxe-Coburg-Gotha, το οποίο είναι μια καθαρά γερμανική ονομασία, επειδή πολλοί από τους Βρετανούς βασιλείς – μέσω ανάμειξης «με σπέρμα ανθρώπων» – ήταν συγγενείς εξ αίματος με τους Γερμανούς. Όμως αυτοί οι δεσμοί αίματος δεν κατάφεραν να τους κρατήσουν μακριά από τον πόλεμο. Έτσι, κατά τη διάρκεια του Α’ Παγκοσμίου Πολέμου, θέλοντας να διαχωρίσουν τη θέση τους από τους εχθρούς τους, άλλαξαν το όνομα σε Οίκος των Ουίνδσορ.

`Διαβάστε Δαν. 2:31-45. Ποιο είναι το όνειρο του Ναβουχοδονόσορ και ποια η ερμηνεία του από τον Δανιήλ;`

Τα προφητικά μηνύματα για τους έσχατους καιρούς στο βιβλίο του Δανιήλ ακολουθούν όλα το ίδιο μοτίβο με το Δαν. 2. Παρατηρούμε πως, όπως το Δαν. 2, ακολουθούν τη διαδοχή της μιας κοσμοκρατορίας μετά την άλλη, μέχρι ο Θεός να εγκαθιδρύσει την αιώνια βασιλεία Του (Δείτε Δαν. 2:44, 7:13, 14). Με άλλα λόγια, τα μηνύματα των εσχάτων καιρών δείχνουν την ιστορία από την αρχαιότητα μέχρι την εποχή μας. Αυτή είναι η ιστορική προσέγγιση στην ερμηνεία των προφητειών και είναι πολύ σημαντική για την κατανόηση των γεγονότων των εσχάτων ημερών, ιδιαίτερα όπως αυτά απεικονίζονται στο βιβλίο της Αποκάλυψης.