---
title:  Η Πτωση Του Εωσφορου
date:  15/05/2025
---

Μοιάζει ασύλληπτο το ότι ο Εωσφόρος ήταν κάποτε Χερουβείμ που επισκίαζε, σε εξέχουσα θέση δίπλα στον θρόνο του Θεού. Σίγουρα η ύπαρξή του αναδείκνυε τη δόξα του Θεού στο σύμπαν. Ωστόσο, ο Εωσφόρος ενδιαφερόταν για τη δική του δόξα και όχι για τη δόξα του Θεού που τον δημιούργησε. Ένιωθε ότι δεν του αποδίδεται ο σεβασμός που του αναλογούσε.

`Διαβάστε Ιεζ. 28:11-17 και Ησ. 14:12-14. Τι οδήγησε στην πτώση του Εωσφόρου; Συγκρίνετε με Αποκ. 14:1-12. Πώς η αντίθεση μεταξύ της πτώσης του Εωσφόρου και της εξέχουσας θέσης της ανθρωπότητας μέσω του Χριστού, βοηθά να κατανοήσουμε τα όσα συμβαίνουν στην Αποκ. 14; `

Παρατηρήστε πώς ο Εωσφόρος απομακρύνθηκε από το «άγιο βουνό του Θεού», ενώ οι λυτρωμένοι στέκονται στο όρος Σιών με τον Αμνό του Θεού. Ο Εωσφόρος λέγεται ότι βρισκόταν στην Εδέμ – ο άνθρωπος ήταν επίσης κάποτε εκεί, αλλά σε αντίθεση με την κατάληξη του Σατανά, η ανθρωπότητα αποκαθίσταται στον παράδεισο μέσω του Ιησού Χριστού (Δείτε Αποκ. 22:1-3).

«Ο Ουρανός θα θριαμβεύσει, γιατί το κενό που δημιουργήθηκε στον ουρανό από την πτώση του Σατανά και των αγγέλων του θα συμπληρωθεί από τους λυτρωμένους του Κυρίου.» Ε. Χουάιτ, The Advent Review and Sabbath Herald, May 29, 1900.

Οι λυτρωμένοι, βρίσκονται εκεί στον ουρανό μόνο λόγω του Ευαγγελίου. Στην πραγματικότητα, το θέμα του Ευαγγελίου – της λύτρωσης, είναι το πιο σημαντικό θέμα στην Αποκ. 4:και 5. Για παράδειγμα, η δοξολογία, «Άξιος είσαι, να πάρεις το βιβλίο, και να ανοίξεις τις σφραγίδες του· επειδή, σφάχτηκες, και μας αγόρασες στον Θεό με το αίμα Σου, από κάθε φυλή και γλώσσα και λαό και έθνος» (Αποκ. 5:9). Τι αληθινή εικόνα του Ευαγγελίου, του θανάτου του Ιησού για τη λύτρωση της ανθρωπότητας!

Προσέξτε επίσης, πώς τα λόγια αυτά αντανακλούν το μήνυμα του πρώτου αγγέλου, στο οποίο καλούμαστε να κηρύξουμε το «αιώνιο ευαγγέλιο… σ’ αυτούς που κατοικούν επάνω στη γη, και σε κάθε έθνος και φυλή και γλώσσα και λαό» (Αποκ. 14:6). Τι ισχυρή αναφορά της πληρότητας των όσων έχει κάνει ο Χριστός για τον κόσμο. Δεν υπάρχει άνθρωπος, σε όλη την ιστορία της γης, για τον οποίο να μην έχει πεθάνει ο Χριστός. Πρέπει μόνο να μάθουν για αυτό και να επιλέξουν να Τον δεχθούν.

`Σκεψη: Ποιος ο ρόλος μας, ως εκκλησία και ως άτομα, στο να ενημερώσουμε τους ανθρώπους για το τι έχει κάνει ο Χριστός για αυτούς;`