---
title:  «Ναμαι Εγω Αποστειλε Με»
date:  11/05/2025
---

Πριν χρόνια, μια εκκλησία αποφάσισε να ανακαινίσει τον υπόγειο χώρο της για να δημιουργήσει μια νέα αίθουσα συναντήσεων. Ένα από τα πρώτα πράγματα που έκαναν ήταν να εγκαταστήσουν νέα φώτα, πιστεύοντας ότι θα έκαναν τον χώρο να φαίνεται πιο όμορφος. Μόλις όμως ολοκληρώθηκε η εγκατάσταση, ο χώρος έδειχνε ακόμη χειρότερος, επειδή ο έντονος φωτισμός αποκάλυψε τις ατέλειες.

Το εκπληκτικό όραμα του Ησαΐα για τον θρόνο του Θεού, του άφησε μια οδυνηρή συνειδητοποίηση της κατάστασής του. «Ω, ταλαίπωρoς εγώ!» αναφώνησε θρηνώντας, «Eπειδή, χάθηκα· για τον λόγο ότι, είμαι άνθρωπoς με ακάθαρτα χείλη, και κατoικώ ανάμεσα σε λαό με ακάθαρτα χείλη· επειδή, τα μάτια μoυ είδαν τoν Bασιλιά, τoν Kύριo των δυνάμεων» (Ησ. 6:5). Ακριβώς το ίδιο θα νιώθαμε και εμείς αν βρισκόμασταν ξαφνικά στην παρουσία του Κυρίου. Η ένδοξη λαμπρότητά Του είναι τόσο φωτεινή που δείχνει όλες τις αμαρτίες μας. Απομακρύνει κάθε δικαιολογία μας. Στην παρουσία του Θεού, αισθανόμαστε το ότι είμαστε χαμένοι. Αλλά ο Ησαΐας βρίσκεται μπροστά σε μια μεγάλη έκπληξη.

`Διαβάστε Ησ. 6:6-8. Ο Ησαΐας γνώριζε ότι η αμαρτία σημαίνει πως είμαστε χαμένοι. Ο μισθός της αμαρτίας είναι θάνατος. Όμως ο Θεός δεν μας άφησε στις συνέπειες της αμαρτίας. Ο Θεός της αγάπης μάς έλκει κοντά Του. Ποιο ήταν το αποτέλεσμα αυτής της συνάντησης και γιατί είναι τόσο σημαντικό;`

Ο Ησαΐας εξαγνίστηκε από την αμαρτία του όταν ένα Σεραφείμ πήρε ένα κάρβουνο από το θυσιαστήριο και άγγιξε με αυτό το στόμα του προφήτη. Αυτό πιθανότατα ήταν το θυσιαστήριο του θυμιάματος, όπου ο καπνός του μαζί με τις προσευχές του λαού ανέβαιναν προς τον Θεό (Αποκ. 8:3, 4). Οι αμαρτίες του Ησαΐα είχαν συγχωρεθεί και θεωρούνταν πλέον ικανός να σταθεί μπροστά στην παρουσία του Θεού – αλλά περισσότερο από αυτό, του ανατέθηκε να εκπροσωπήσει τον Θεό στον κόσμο.

Η λέξη Σεραφείμ προέρχεται από την εβραϊκή λέξη σαράφ, που σημαίνει φλεγόμενος. Προσέξτε την περιγραφή του Ιησού για τη διακονία του Ιωάννη του Βαπτιστή στο Ιωάν. 5:35: «Eκείνος ήταν το λυχνάρι, που καιγόταν και έφεγγε· και εσείς θελήσατε να αγαλλιαστείτε προσωρινά στο φως του.» Αν και ο ίδιος ο Ιωάννης ήταν, φυσικά, ένας αμαρτωλός που είχε ανάγκη από χάρη και σωτηρία, η διακονία του έδειχνε στον Μόνο που μπορούσε να φέρει τη χάρη και τη σωτηρία.

Ο Ιησούς ήρθε ως η τέλεια αντιπροσώπευση της δόξας του Πατέρα – και ο Θεός έστειλε τον προφήτη Ιωάννη, έναν αμαρτωλό, ο οποίος επιτέλεσε παρόμοιο έργο ως ένα από τα Σεραφείμ του ουρανού.

`Σκεψη: Όταν ο Ησαΐας άκουσε ότι οι αμαρτίες του είχαν εξαγνιστεί, είπε: «Nάμαι, εγώ, απόστειλέ με». Πώς μπορεί ο καθένας από εμάς που οι αμαρτίες μας έχουν εξαγνιστεί με το αίμα του Ιησού, να ανταποκριθεί όπως εδώ ο Ησαΐας;`