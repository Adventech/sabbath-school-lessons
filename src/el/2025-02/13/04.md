---
title:  Το Συμποσιο Του Βαλτασαρ
date:  24/06/2025
---

Το 612 π.Χ. η πόλη της Νινευή καταλήφθηκε από τους Βαβυλώνιους (από τον πατέρα του Ναβουχοδονόσορ) και τους συμμάχους τους Μήδους, και η ασσυριακή κυριαρχία κατέρρευσε. Τότε, η πόλη της Βαβυλώνας γνώρισε μια αναγέννηση που όμοιά της είχε να δει από τις ημέρες του Χαμουραμπί, του μεγάλου νομοθέτη της. Υπό τον Ναβουχοδονόσορ, ο οποίος ήταν απαλλαγμένος πλέον από τις επιδρομές των Ασσυρίων, η πόλη της Βαβυλώνας έγινε πανίσχυρη. Αυξήθηκε σε πλούτο και επιρροή σε σημείο που τα γειτονικά έθνη δεν είχαν παρά να αναγνωρίσουν απρόθυμα την κυριαρχία της. Ήταν η βασίλισσα του κόσμου και τα έθνη που επιθυμούσαν να ευημερήσουν δήλωναν την αφοσίωσή τους σε αυτήν.

Εντωμεταξύ, από όσο μπορούμε να πούμε, ο Ναβουχοδονόσορ πέθανε ως πιστός, ομολογώντας ότι ο Θεός του Δανιήλ είναι ο Ύψιστος και ο πραγματικός Βασιλιάς όλων των εθνών (Δαν. 4:34-37). Το επόμενο κεφάλαιο, αναφέρεται στον διάδοχο του Ναβουχοδονόσορ, τον βασιλιά Βαλτάσαρ.

`Διαβάστε Δαν. 5:1-31. Ποια σημαντικά πνευματικά μηνύματα μπορούμε να λάβουμε από αυτήν την αφήγηση; Τι έφερε την πτώση του βασιλείου του Βαλτάσαρ; `

Ίσως το πιο θλιβερό, το πιο τραγικό μέρος αυτής της αφήγησης βρίσκεται στο Δαν. 5:22. Αρχικά, ο Δανιήλ διηγείται στον βασιλιά την ιστορία για την πτώση του Ναβουχοδονόσορ και την επάνοδό του στην εξουσία. Στη συνέχεια, ο Δανιήλ λέει: «Kαι εσύ, ο γιος του, ο Βαλτάσαρ, δεν ταπείνωσες την καρδιά σου, ενώ τα γνώριζες όλα αυτά.» Παρότι είχε την ευκαιρία να γνωρίσει την αλήθεια – θα μπορούσε ενδεχομένως και να είχε δει τι συνέβη στον Ναβουχοδονόσορ – επέλεξε να αγνοήσει τα γεγονότα και να ακολουθήσει την ίδια πορεία που έφερε στον προκάτοχό του τόσα προβλήματα.

Όπως ο Ναβουχοδονόσορ με την ανέγερση του χρυσού αγάλματος, ο Βαλτάσαρ αψήφησε ανοιχτά τα μηνύματα του Θεού. Χρησιμοποιώντας τα σκεύη του ναού με βέβηλο τρόπο, πιθανότατα επισήμανε το γεγονός ότι η Βαβυλώνα είχε κατακτήσει τους Ιουδαίους και είχε πλέον υπό την κατοχή της τα θρησκευτικά σκεύη του Θεού τους. Με άλλα λόγια, οι Βαβυλώνιοι εξακολουθούσαν να έχουν την υπεροχή έναντι αυτού του Θεού που είχε προβλέψει τον αφανισμό τους.

Οι πράξεις του Βαλτάσαρ μαρτυρούσαν την απόλυτη περιφρόνηση και την άρνησή του να υπακούσει στον Θεό. Ο Βαλτάσαρ είχε περισσότερα από αρκετά στοιχεία και αποδείξεις ώστε να γνωρίζει καλύτερα. Γνώριζε επαρκώς την αλήθεια, το πρόβλημα ήταν η καρδιά του. Στον έσχατο καιρό, θα δοθεί σε όλους τους ανθρώπους η ευκαιρία να γνωρίσουν την αλήθεια, την οποία είτε θα αποδεχθούν είτε θα απορρίψουν. Η επιλογή τους, όπως και του Βαλτάσαρ, θα εξαρτηθεί από την καρδιά τους.