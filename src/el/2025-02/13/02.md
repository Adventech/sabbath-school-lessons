---
title:  Ο Απροθυμος Προφητης
date:  22/06/2025
---

Αν και σύντομη, η ιστορία του Ιωνά (Ιωνά 1-4) μας διδάσκει πολλές σημαντικές αλήθειες της Αγίας Γραφής. Πολλοί από εμάς μπορούμε να δούμε τον εαυτό μας σε αυτόν τον απρόθυμο προφήτη. Η ιστορία του, περιέχει επίσης αξιοσημείωτες έμμεσες αναφορές για τα μελλοντικά γεγονότα.

`Διαβάστε Ματ. 12:38-42. Σε ποια μέρη της ιστορίας του Ιωνά αναφέρεται ο Ιησούς απευθυνόμενος στους γραμματείς και τους Φαρισαίους; Ποια διδάγματα σχετικά με την κρίση περιέχονται στη δήλωσή Του;`

Ο Ιησούς δήλωσε ότι ήταν σημαντικότερος του Ιωνά. Ήξερε ότι ο ερχομός του σε αυτόν τον κόσμο θα σήμαινε σταύρωση, και παρόλα αυτά ήρθε για «να ζητήσει και να σώσει το χαμένο» (Λουκ. 19:10). Ο Ιωνάς πέρασε τρεις ημέρες μέσα στο κήτος εξαιτίας της δικής του παρακοής – αμαρτίας. Ο Ιησούς πέρασε τρεις ημέρες στον τάφο εξαιτίας των δικών μας αμαρτιών. Αυτό χρειάστηκε για να μας σώσει.

Σήμερα, γνωρίζουμε τον Ιωνά ως έναν προφήτη απρόθυμο να πάει στη Νινευή. Ανθρωπίνως, είναι κατανοητό. Οι Ασσύριοι ήταν κακοί και βάναυσοι στους εχθρούς τους. Οι Ασσυριακές τοιχογραφίες είναι γεμάτες με σκηνές ασυνήθιστης σκληρότητας: Οι κατακτημένοι λαοί θανατώνονταν με τις πιο φρικτές μεθόδους που μπορεί κανείς να φανταστεί. Ποιος θα ήθελε να πάει στην πρωτεύουσά τους και να τους κηρύξει να μετανοήσουν για τις αμαρτίες τους;

Υπάρχει μια σημαντική στιγμή στην ιστορία που μπορεί να παραπέμπει στο πιστό υπόλοιπο των εσχάτων ημερών. Όταν τον ρωτούν ποιος είναι, ο Ιωνάς απαντά: «Eγώ είμαι Eβραίος· και σέβομαι τον Kύριο τον Θεό του ουρανού, που δημιούργησε τη θάλασσα και την ξηρά» – μια δήλωση που μοιάζει πολύ με το μήνυμα του πρώτου αγγέλου (Ιωνά 1:9, Αποκ. 14:7). Πράγματι, η έμφασή του στον Κύριο ως Εκείνον «που δημιούργησε τη θάλασσα και την ξηρά», Τον υποδεικνύει ως Δημιουργό. Αυτή η Βιβλική αλήθεια είναι ο λόγος για τον οποίο πρέπει να Τον λατρεύουμε. Όπως είδαμε ήδη, η λατρεία είναι μια σημαντική δοκιμασία στους έσχατους καιρούς.

Ο Θεός, προστάζει και εμάς σήμερα να κηρύξουμε ένα μήνυμα στους ανθρώπους που βρίσκονται στην πνευματική Βαβυλώνα. Το να πούμε «βγείτε έξω απ’ αυτή, ο λαός Μου» (Αποκ. 18:4), σημαίνει να πούμε στον κόσμο ότι πρέπει να μετανοήσει. Το μήνυμά μας δεν είναι πολύ αρεστό και πολλές φορές προκαλεί την αρνητική αντίδραση των ανθρώπων, ακόμη και όταν εκφέρεται με τον πιο καλοσυνάτο τρόπο. Ποιος από εμάς όταν δίνει μαρτυρία δεν έχει λάβει αρνητικές ή και εχθρικές ακόμη αντιδράσεις;

`Σκεψη: Σε ποια σημεία μοιάζετε με τον Ιωνά; Πώς μπορείτε να ξεπεράσετε αυτήν τη λανθασμένη στάση;`