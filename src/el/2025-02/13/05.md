---
title:  Η Ξηρανση Του Ευφρατη
date:  25/06/2025
---

Ένα από τα πράγματα που έκαναν τη Βαβυλώνα μια ισχυρή πόλη ήταν ο ποταμός Ευφράτης, ο οποίος έρεε κάτω από τα τείχη της παρέχοντας στην πόλη απεριόριστο νερό. Αποδείχθηκε όμως, πως ο Ευφράτης ήταν τελικά και το αδύναμο σημείο της. Η Νίτωκρις, βασίλισσα της Βαβυλώνας, πραγματοποίησε έργα κατά μήκος του ποταμού προκειμένου να τον αξιοποιήσει ως δρόμο προς την πόλη, και στην πορεία έκανε εκτροπή του ποταμού σε έναν βάλτο προκειμένου οι εργάτες να δουλεύουν πιο άνετα.

Σύμφωνα με τον αρχαίο Έλληνα ιστορικό Ηρόδοτο, ο Κύρος «ακολούθησε το παράδειγμα της βασίλισσας των Βαβυλωνίων σ᾽ αυτά που έκανε κι εκείνη με τη λίμνη και τον ποταμό, και έκανε και ο ίδιος κάτι παρόμοιο: στρέφοντας δηλαδή μ᾽ ένα κανάλι τα νερά του ποταμού μέσα στη λίμνη που ήταν βάλτος, κατάφερε να καταστήσει το παλιό ρέμα διαβατό, αφού στο μεταξύ τα νερά του ποταμού είχαν αποτραβηχτεί… Οι Πέρσες… ακολούθησαν το ρέμα του Ευφράτη… και με τον τρόπο αυτόν μπήκαν στη Βαβυλώνα. Αν το είχαν μάθει οι Βαβυλώνιοι ή είχαν καταλάβει το σχέδιο του Κύρου, τότε θα άφηναν τους Πέρσες να μπουν στην πόλη τους και θα τους αφάνιζαν αμέσως… Τώρα όμως βγήκαν οι Πέρσες μπροστά τους ανέλπιστα… Την ώρα που τα προάστιά της είχαν κυριευτεί από τον εχθρό, όσοι από τους Βαβυλωνίους έμεναν στο κέντρο δεν πήραν είδηση πως ήταν παγιδευμένοι, αλλά – έτσι όπως έτυχε να έχουν γιορτή – την ώρα αυτή χόρευαν και γλεντούσαν…» Ηρόδοτος, Ιστορίες, [1.191.3-1.191.6] Μπορεί να υπάρχει αμφιβολία ότι πρόκειται για την ίδια γιορτή που απεικονίζεται στο Δαν. 5;

`Διαβάστε Δαν. 5:18-31 και Αποκ. 16:12-19. Ποιους παραλληλισμούς βρίσκετε ανάμεσα σε ορισμένες από τις πληγές της Αποκάλυψης και της πτώσης της Βαβυλώνας;`

Εξηγώντας πώς να διακρίνουμε τα σημεία των καιρών, ο Ιησούς προειδοποίησε τους μαθητές Του: «Aγρυπνείτε, λοιπόν, επειδή δεν ξέρετε ποια ώρα έρχεται ο Kύριός σας. Nα γνωρίζετε, όμως, τούτο, ότι, αν ο οικοδεσπότης ήξερε σε ποια φυλακή της νύχτας έρχεται ο κλέφτης, θα αγρυπνούσε, και δεν θα άφηνε να διαρρηχτεί το σπίτι του» (Ματ. 24:42, 43). Όπως ακριβώς στην πτώση της Βαβυλώνας, ο ξαφνικός ερχομός του Χριστού θα αιφνιδιάσει τη σύγχρονη Βαβυλώνα. Ωστόσο, δεν χρειάζεται να γίνει έτσι – μας έχουν δοθεί άφθονες λεπτομέρειες και αποδείξεις στις προφητείες για τη Δεύτερη Έλευση του Χριστού.

Ο κόσμος δεν θα αιφνιδιαστεί απλώς και μόνο επειδή αγνοεί αυτά που προείπε ο Θεός, αλλά θα βρεθεί προ εκπλήξεως επειδή επέλεξε να μην πιστέψει τα όσα είπε ο Θεός ότι θα συμβούν.

`Σκεψη: Διαβάστε Αποκ. 16:15. Ακόμη και μέσα στις προειδοποιήσεις για το τέλος του κόσμου, ποιο μήνυμα του ευαγγελίου εμπεριέχεται; Τι σημαίνει το «να μη περπατάει γυμνός»;`