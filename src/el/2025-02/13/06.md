---
title:  Κυρος Ο Χρισμενος
date:  26/06/2025
---

Όταν ο Κύρος κατέλαβε τη Βαβυλώνα, τα χρόνια της αιχμαλωσίας για τον λαό του Θεού έληξαν και τους επιτράπηκε να επιστρέψουν στη Γη της Επαγγελίας και να χτίσουν ξανά τον ναό. Υπό τον Κύρο, η Περσική Αυτοκρατορία έγινε η μεγαλύτερη στην ιστορία. Ο ιστορικός Τομ Χόλαντ την αναφέρει ως την αυτοκρατορία με «τη μεγαλύτερη συγκέντρωση εδαφών που είχε δει ποτέ ο κόσμος» Tom Holland, Dominion (New York: Basic Books, 2019), p. 25.

Όπως συνηθιζόταν μεταξύ των Περσών, ο Κύρος αποκαλείτο και «Μέγας Βασιλιάς» ή «Βασιλιάς των βασιλέων».

Ο Κύρος προμηνύει τι θα συμβεί όταν ο Χριστός επιστρέψει για την εκκλησία Του: Είναι ο Βασιλιάς που έρχεται από την ανατολή (Ματ. 24:27), πολεμά τη Βαβυλώνα και απελευθερώνει τον λαό Του για να ξεφύγει οριστικά από αυτήν και να επιστρέψει στη Γη της Επαγγελίας (Αποκ. 19:11-16). Για αυτό ο Θεός αναφέρεται στον Κύρο ως «τoν χρισμένo Τoυ» (Ησ. 45:1). Αυτός ο ξακουστός Πέρσης βασιλιάς, όχι μόνο απελευθέρωσε τον λαό του Θεού, αλλά η εκστρατεία του εναντίον της Βαβυλώνας είναι επίσης ένας τύπος της Δεύτερης Έλευσης του Χριστού.

`Διαβάστε Β’ Χρον. 36:22, 23. Με ποιους τρόπους η ιστορία του Κύρου παραλληλίζεται με του Ναβουχοδονόσορ; Σε τι διαφέρει; Ποια είναι η σημασία του διατάγματος; Πώς αυτό το διάταγμα οδήγησε στην πρώτη έλευση του Χριστού αιώνες αργότερα; `

Η αρχική σειρά των βιβλίων της Παλαιάς Διαθήκης έχει αλλάξει και πλέον τελειώνει με το βιβλίο του Μαλαχία. Αρχικά όμως, η Παλαιά Διαθήκη τελείωνε εδώ, με αυτήν τη δήλωση του Κύρου. Το επόμενο βιβλίο θα ήταν το κατά Ματθαίον, το οποίο αρχίζει με τη γέννηση του Ιησού. Ο Κύρος συμβολίζει τον Ιησού. Ο Κύρος άνοιξε τον δρόμο στους Ιουδαίους για την οικοδόμηση και τη λειτουργία του επίγειου ναού – ο Ιησούς ξεκίνησε τη διακονία Του στον Ουράνιο Ναό που οδηγεί στην επιστροφή Του και την απελευθέρωσή μας.

Ο Κύρος, φυσικά, δεν ήταν η τέλεια απεικόνιση του Χριστού. Κανένας τύπος δεν ταιριάζει απόλυτα με το αντίτυπο, και πρέπει να είμαστε ιδιαίτερα προσεκτικοί ώστε να μην αποδίδουμε υπερβολικό νόημα σε κάθε λεπτομέρεια του συμβόλου. Παρόλα αυτά, σε γενικές γραμμές, ο Κύρος λειτουργεί ως τύπος του Σωτήρα.

`Σκεψη: Πόσο συναρπαστικό είναι το γεγονός ότι ο Θεός χρησιμοποίησε έναν ειδωλολάτρη βασιλιά με τόσο έντονο τρόπο για να κάνει το θέλημά Του. Άσχετα με το πώς φαίνονται τα πράγματα, πώς μπορούμε να εμπιστευθούμε το ότι ο Κύριος θα οδηγήσει τα γεγονότα των εσχάτων ημερών και θα ολοκληρώσει το έργο Του, όπως έχει προφητευθεί;`