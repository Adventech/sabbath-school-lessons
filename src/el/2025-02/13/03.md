---
title:  Η Νινευη Μετανοει
date:  23/06/2025
---

Ο Ιωνάς είχε ένα πολύ ξεχωριστό μήνυμα για τον λαό της Νινευή. «Kαι ο Iωνάς άρχισε να περνάει μέσα από την πόλη δρόμον μιας ημέρας, και κήρυξε, και είπε: “Aκόμα 40 ημέρες, και η Nινευή θα καταστραφεί”» (Ιωνά 3:4). Το μήνυμα ήταν σαφές: ο τόπος ήταν καταδικασμένος. Άλλωστε, τα λόγια αυτά δεν ήταν απευθείας από έναν προφήτη του Κυρίου; Τι συνέβη ωστόσο;

`Διαβάστε Ιωνά 3:5-10. Γιατί δεν εκπληρώθηκε αυτή η προφητεία;`

Ολόκληρη η πόλη μετανόησε και η προφητευμένη καταστροφή αποφεύχθηκε, τουλάχιστον για ένα διάστημα. «Η καταστροφή τους είχε ανασταλεί, ο Θεός του Ισραήλ είχε εξυψωθεί και τιμηθεί από ολόκληρο τον ειδωλολατρικό κόσμο και ο νόμος Του είχε αποκαλυφθεί. Μόνο ύστερα από πολλά χρόνια η Νινευή έπεσε λεία στα γειτονικά έθνη, επειδή εγκατέλειψε το Θεό και έδειξε μεγαλαυχία και περηφάνια» Π.Β. σελ. 187.

Θα μπορούσαμε να περιμένουμε κάτι αντίστοιχο τις έσχατες ημέρες, με το τελικό μήνυμα προς τον έκπτωτο κόσμο; Και ναι και όχι. Ναι, θα υπάρξουν σε όλο τον κόσμο πολλοί άνθρωποι που θα εισακούσουν το κάλεσμα «Να βγείτε έξω απ’ αυτή, ο λαός Μου, και να μη συγκοινωνήσετε στις αμαρτίες της, και να μη πάρετε από τις πληγές της» (Αποκ. 18:4). Άνθρωποι σε όλον τον κόσμο, θα πάρουν θέση και, αψηφώντας το θηρίο, θα «φυλάττουν τις εντολές του Θεού και την πίστη του Iησού» (Αποκ. 14:12). Αυτοί οι άνθρωποι, όπως και οι Νινευίτες, θα διασωθούν από την κρίση που πέφτει πάνω στους ασεβείς.

Ταυτόχρονα, ενώ ορισμένες προφητείες, όπως ότι η Νινευή θα καταστρεφόταν, είναι υπό όρους – θα καταστρεφόταν αν ο λαός δεν απομακρυνόταν από την κακία του (Ιερ. 18:7-10), κάποιες προφητείες δεν συνοδεύονται από αυτούς τους όρους. Θα εκπληρωθούν ανεξάρτητα από την ανθρώπινη αντίδραση. Οι μεσσιανικές προφητείες για την πρώτη και τη δεύτερη έλευση του Χριστού, το χάραγμα του θηρίου, οι επτά πληγές, ο διωγμός στο τέλος του κόσμου – αυτές δεν είναι υπό όρους – θα πραγματοποιηθούν ανεξάρτητα από το τι θα κάνουν οι άνθρωποι. Ωστόσο, αυτά που θα κάνουν οι άνθρωποι και οι επιλογές που θα κάνουν, θα καθορίσουν σε ποια πλευρά θα βρεθούν καθώς θα εκτυλίσσονται τα τελικά γεγονότα που έχουν προαναγγείλει οι προφήτες.

`Σκεψη: Ποιες επιλογές κάνετε τώρα που μπορούν να σας βοηθήσουν να καθορίσετε τις επιλογές που θα κάνετε όταν θα τεθεί το θέμα της λατρείας του Θεού ή της εικόνας;`