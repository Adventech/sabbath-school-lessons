---
title:  «Το Αιμα Των Ταυρων Και Τραγων»
date:  05/05/2025
---

Κάποιοι έχουν επικρίνει την έννοια της θυσίας, υποστηρίζοντας ότι είναι σκληρή, βάναυση και άδικη. Αλλά αυτό ακριβώς είναι το θέμα. Ο θάνατος του Χριστού ήταν βάναυσος, σκληρός και άδικος – ο Αθώος θανατώθηκε για τον ένοχο. Όμως αυτό έπρεπε να γίνει για να λυθεί το πρόβλημα της αμαρτίας. Και αυτός ο θάνατος, ο σταυρικός θάνατος του Χριστού, ήταν αυτός στον οποίο έδειχναν όλες οι βάναυσες, σκληρές και άδικες θυσίες.

`Διαβάστε Εβρ. 10:3-10. Τι μας διδάσκει αυτή η περικοπή για τις θυσίες που πρόσφερε ο λαός του Θεού στην Παλαιά Διαθήκη; Εφόσον οι άνθρωποι δεν μπορούσαν να σωθούν με αυτές πραγματικά, τότε γιατί τις πρόσφεραν;`

Τα αρνιά και τα άλλα θυσιαζόμενα ζώα ήταν απλώς σύμβολα που έδειχναν στην εξιλαστήρια θυσία του Αμνού του Θεού. Ήταν πράξεις πίστης – ένας απτός τρόπος να εκφράσουν οι άνθρωποι την πεποίθησή τους στο έργο του επερχόμενου Μεσσία. Συχνά αναφερόμαστε σε αυτού του είδους τα σύμβολα ως τύπους, τα οποία εκπληρώνονται από ένα αντίτυπο, δηλαδή την εμφάνιση του πράγματος ή του γεγονότος που προδιέγραφαν. Έτσι, το αρνί είναι ο τύπος – εικόνα του επερχόμενου Σωτήρα. Ο Ιησούς, το πραγματικό Αρνίο, είναι το αντίτυπο.

Οι θυσίες της Παλαιάς Διαθήκης μπορούν να παρομοιαστούν σαν την πληρωμή ενός ταξιδιού. Όταν αγοράζουμε ένα εισιτήριο, π.χ. αεροπλάνου, δεν παίρνουμε αμέσως το ταξίδι για το οποίο πληρώσαμε. Παίρνουμε μια κάρτα επιβίβασης, ένα σύμβολο για το ταξίδι που θα ακολουθήσει. Αυτό το κομμάτι χαρτί, από μόνο του, δεν μπορεί να μας μεταφέρει σε κανέναν προορισμό. Μόλις όμως επιβιβαστούμε και το ταξίδι ξεκινήσει, έχουμε λάβει αυτό για το οποίο πληρώσαμε – το εισιτήριο είναι πλέον περιττό.

Το ίδιο συνέβη και με τα ζώα που θυσιάζονταν. Είχαν σημαντικό ρόλο, αλλά μόλις έγινε η θυσία του Ιησού – του πραγματικού Αμνού – για τις αμαρτίες μας, οι θυσίες των ζώων ήταν πλέον περιττές. Αυτή η πραγματικότητα απεικονίστηκε όταν το καταπέτασμα ανάμεσα στα Άγια και τα Άγια των Αγίων του επίγειου αγιαστηρίου, «σχίστηκε στα δύο, από επάνω μέχρι κάτω» (Μάρκ. 15:38). Ολόκληρο το σύστημα των θυσιών, ο ναός και όλες οι τελετουργίες του, έδειχναν προς τον μελλοντικό θάνατο του Ιησού Χριστού στον σταυρό. Μόλις ο Ιησούς εκπλήρωσε την υπόσχεσή Του στον σταυρό και αναστήθηκε Νικητής του θανάτου, οι τύποι έγιναν περιττοί.

`Σκεψη: Αναλογιστείτε πόσο κακή είναι η αμαρτία, ώστε μόνο ο θάνατος του Χριστού, του ενσαρκωμένου Λόγου (Ιωάν. 1:1-3, 14), μπορούσε να την εξιλεώσει. Τι μας λέει αυτό για το ποια θα πρέπει να είναι η στάση μας προς την αμαρτία;`