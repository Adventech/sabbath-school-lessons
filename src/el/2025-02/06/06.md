---
title:  Γιατι Εσυ Δημιουργησες Τα Παντα!
date:  08/05/2025
---

Σε κάποιες περιπτώσεις, προφήτες είχαν έρθει – μέσω οράματος – αρκετά κοντά στον Θεό ώστε να τους επιτραπεί να δουν τον θρόνο Του. Ο Ιεζεκιήλ τον είδε πάνω από το στερέωμα (Ιεζ. 1:26). Ο Ησαΐας επισκέφτηκε τον ουράνιο ναό για να τον δει (Ησ. 6:1), ενώ σε μια από τις πιο σαφείς περιγραφές που έχουμε στην Αποκ. 4:και 5, και ο Ιωάννης μεταφέρθηκε εκεί σε όραμα. Οι τύποι της Παλαιάς Διαθήκης στη λειτουργία του αγιαστηρίου έδειχναν ότι υπήρχε μόνο ένας δρόμος μέσω του οποίου η ανθρωπότητα μπορούσε να εισέλθει στην παρουσία του Θεού: το αίμα του Χριστού (Λευ. 16:2, 14).

`Διαβάστε Ησ. 6:1-5 και Αποκ. 4:7-11. Ποια στοιχεία αυτών των οραμάτων είναι παρόμοια; Προσέξτε τη σειρά των γεγονότων: Ποιο θέμα παρουσιάζεται πρώτο; Τι ακολουθεί; Ποια αλήθεια για τον Θεό τονίζεται σε αυτά τα οράματα;`

Σε κάθε ένα από αυτά τα οράματα της αίθουσας του θρόνου, το πρώτο πράγμα που συμβαίνει είναι ότι τα ουράνια όντα επισήμαναν την αγιότητα του Θεού. Στο όραμα του Ησαΐα, η σκηνή είναι εντυπωσιακή: ο ναός γέμισε καπνό «και oι παραστάτες της θύρας σείστηκαν» (εδ. 4) καθώς τα Σεραφείμ διακήρυτταν την αγιότητα του Θεού. Στο όραμα του Ιωάννη, τα Χερουβείμ κάνουν την ίδια αναγγελία: «Άγιος, Άγιος, Άγιος» (Δείτε Ιεζ.10:14, 15 την περιγραφή των Χερουβείμ). Σε κάθε προφήτη παρουσιάστηκε μια εκθαμβωτική σκηνή της δόξας του Θεού.

Στη συνέχεια, βλέπουμε την αντίδραση των προφητών στη σκηνή. Ο Ησαΐας αναφωνεί ότι είναι «άνθρωπος με ακάθαρτα χείλη» (Ησ. 6:5), ενώ ο Ιωάννης κλαίει μπροστά στην τραγική αλήθεια ότι δεν μπορεί να βρεθεί «κανένας άξιος» (Αποκ. 5:4). Όταν μας παρουσιάζεται ευθέως η αγιοσύνη του Θεού, τότε αρχίζουμε επιτέλους να κατανοούμε την ανθρώπινη κατάσταση: είμαστε εντελώς ανάξιοι και χρειαζόμαστε τον Χριστό ως Λυτρωτή μας.

Ο Σατανάς έχει εκτοξεύσει πολλές κατηγόριες εναντίον του Θεού, υποστηρίζοντας ότι λειτουργεί αυθαίρετα, εγωιστικά και επιβλητικά, αλλά ακόμη και μια σύντομη στιγμή στην αίθουσα του θρόνου του Θεού αποκαλύπτει τα ψέματά του. Το να βλέπουμε τον Χριστό ως αυτό που πραγματικά είναι, «το σφαγμένο Aρνίο» (Αποκ. 5:12), μας δίνει τη δυνατότητα να δούμε τον Πατέρα ως αυτό που πραγματικά είναι. Πόσο παρήγορο είναι να γνωρίζουμε ότι βλέποντας τον Ιησού, βλέπουμε το πώς είναι ο Πατέρας (Ιωάν. 14:9). Και η μεγαλύτερη αποκάλυψη για το πώς είναι ο Πατέρας φαίνεται στο ότι ο Ιησούς σταυρώθηκε για εμάς.

Η σταυρική θυσία του Χριστού, λοιπόν, θα πρέπει να μας δείξει δύο πράγματα: πρώτον, το πόσο πολύ μας αγαπάει ο Θεός ώστε να θυσιαστεί για εμάς – δεύτερον, το πόσο αμαρτωλοί είμαστε ώστε μόνο μέσω της σταυρικής Του θυσίας μπορούμε να σωθούμε.