---
title:  Περαιτερω Μελετη
date:  09/05/2025
---

Η Αγία Γραφή καθιστά σαφές ότι ο Χριστός είναι ο μόνος Άξιος να εξασφαλίσει τη σωτηρία μας. Η ζωή Του ήταν η μόνη αναμάρτητη ανθρώπινη ζωή, το μόνο παράδειγμα μιας ζωής που παρείχε τέλεια ικανοποίηση στη δόξα του Πατέρα. Είναι ο άμωμος Αμνός του Θεού και τώρα στέκεται κεφαλή του ανθρώπινου γένους ως η αιώνια ασφάλειά μας. Λαμβάνοντας την ενοχή μας, πλήρωσε το τίμημα ικανοποιώντας την κρίση που είναι η ανταπόκριση του Θεού στην αμαρτία. Καθώς ο Ιωάννης γίνεται μάρτυρας της εκπληκτικής σκηνής των ουράνιων όντων που συγκεντρώνονται γύρω από τον θρόνο του Θεού, του λένε: «Mην κλαις· πρόσεξε, υπερίσχυσε το Λιοντάρι, που είναι από τη φυλή του Iούδα, η ρίζα του Δαβίδ» (Αποκ. 5:5).

Σκεφτείτε επίσης, πόσο κακή είναι η αμαρτία και πόσο έκπτωτο είναι το ανθρώπινο γένος, ώστε μόνο ο θάνατος του Ιησού – του Ίδιου του Θεού – θα επαρκούσε για να λύσει το πρόβλημα της αμαρτίας. Αν υπήρχε άλλος τρόπος με τον οποίο ο Θεός θα μπορούσε να μας σώσει, χωρίς να παραβεί τις αρχές της Θεϊκής διακυβέρνησής Του, τότε σίγουρα θα το είχε κάνει.

«Ο παραβιασμένος νόμος του Θεού απαιτούσε το θάνατο του αμαρτωλού. Σε ολόκληρο το σύμπαν δεν υπήρχε παρά ένας μόνο που είχε τη δυνατότητα να ικανοποιήσει τις αξιώσεις του χάρη του ανθρώπου.

»Επειδή ο θεϊκός νόμος είναι τόσο άγιος όσο ο ίδιος ο Θεός, μόνο ένας ισότιμος με το Θεό μπορούσε να κάνει τον εξιλασμό για την παράβασή του. Κανένας άλλος εκτός από το Χριστό δεν μπορούσε να λυτρώσει τον αμαρτωλό άνθρωπο από την κατάρα του νόμου και να τον επαναφέρει σε αρμονία με τον ουρανό. Ο Χριστός ο ίδιος θα επιφορτιζόταν την ενοχή και το αίσχος της αμαρτίας - της αμαρτίας που είναι προσβλητική για έναν άγιο Θεό, σε σημείο που θα έφερνε το χωρισμό ανάμεσα στον Πατέρα και στον Υιό. Ο Χριστός θα έφθανε στα κατάβαθα της δυστυχίας προκειμένου να σώσει τη χαμένη φυλή.» Π.Π. σελ. 43.

**Ερωτησεις για συζητηση**

`1.	Ο Ιωάννης βλέπει στην αίθουσα του θρόνου «ένα Aρνίο να στέκεται ως σφαγμένο» (Αποκ. 5:6). Η Αποκ. 13:8 αναφέρει ότι ο Ιησούς – το Αρνίο «είναι σφαγμένο από τη δημιουργία του κόσμου». Τι μπορούμε να μάθουμε για τον Θεό μέσα από το γεγονός ότι το σχέδιο της σωτηρίας είχε ήδη τεθεί σε εφαρμογή πριν ακόμη γίνει απαραίτητο;`

`2.	Πολλοί άνθρωποι πιστεύουν ότι είμαστε μόνοι σε ένα ψυχρό και αδιάφορο σύμπαν. Η Αγία Γραφή, αντιθέτως, μας μιλάει για τον Δημιουργό Θεό, ο Οποίος αγάπησε τόσο πολύ τον κόσμο που κατέβηκε σε αυτόν και μάλιστα πέθανε για αυτόν. Πόσο διαφορετικά πρέπει να βλέπουμε τον κόσμο και τη θέση μας σε αυτόν, σε αντίθεση με εκείνους που δεν πιστεύουν καθόλου στον Θεό; Με άλλα λόγια, πώς θα πρέπει η σταυρική θυσία του Χριστού να επηρεάζει όλα όσα κάνουμε;`

`3.	Γιατί η ζωή, ο θάνατος και η ανάσταση του Χριστού ήταν το μόνο μέσο με το οποίο μπορούσε να σωθεί η ανθρωπότητα; Τι δείχνει αυτό το μεγάλο τίμημα για το τεράστιο κόστος και το πόσο κακή είναι στην πραγματικότητα η αμαρτία;`