---
title:  Το Αρνι Του Πασχα
date:  06/05/2025
---

Το βιβλίο της Αποκάλυψης αναφέρεται στον Ιησού ως «Αρνίο» σχεδόν τριάντα φορές. Από τις πρώτες ημέρες του σχεδίου της απολύτρωσης, ο λαός του Θεού χρησιμοποίησε τα αρνιά ως σύμβολο του επερχόμενου Μεσσία. Ο Άβελ πρόσφερε «από τα πρωτότοκα των προβάτων του» (Γέν. 4:4), και πριν οι Ισραηλίτες αναχωρήσουν από την Αίγυπτο για τη Γη της Επαγγελίας, είχαν λάβει την εντολή να εξαγοράσουν κάθε πρωτότοκο άνθρωπο ή ζώο με ένα αρνί «τέλειο, αρσενικό, χρονιάρικο» (Έξ. 12:5).

`Διαβάστε Έξ. 12:1-11, Ησ. 53:7,8, Α’Κορ. 5:7 και Αποκ. 5:6. Τι μας διδάσκουν αυτά τα εδάφια για τον Ιησού ως θυσία του Πάσχα;`

Χρόνια μετά τον θάνατο, την ανάσταση και την ανάληψη του Χριστού, ο απ. Πέτρος έγραψε: «ξέροντας ότι δεν λυτρωθήκατε από τη μάταιη πατροπαράδοτη διαγωγή σας με φθαρτά, με ασήμι ή με χρυσάφι, αλλά με το πολύτιμο αίμα του Χριστού, ως Αμνού χωρίς ψεγάδι και χωρίς κηλίδα» (Α’ Πέτ. 1:18, 19).

Ο Ιησούς ως άνθρωπος έζησε μια μοναδικά τέλεια ζωή που ικανοποίησε την αγιότητα του Θεού Πατέρα. Όλοι οι υπόλοιποι έχουμε αμαρτήσει και ο τρόπος που ζούμε στην πραγματικότητα είναι μια ψευδής μαρτυρία για τη φύση του Δημιουργού μας.

Ο Ιησούς έγινε «ο έσχατος Aδάμ» (Α’ Κορ. 15:45). Εκεί που εμείς αποτύχαμε, ο Ιησούς έζησε μια τέλεια ζωή. Ως άνθρωπος, ήταν όλα όσα έπρεπε το ανθρώπινο γένος να είναι. Αντανακλούσε τέλεια τη δόξα του Θεού. «Όποιος είδε εμένα,» είπε στον Φίλιππο, «είδε τον Πατέρα» (Ιωάν. 14:9).

Ο Ιησούς σταυρώθηκε το Πάσχα, αποδεικνύοντας ακόμη περισσότερο ότι είναι ο αντίτυπος Αμνός. Όταν ο αρχιερέας ρώτησε τον Ιησού σχετικά με τις διδασκαλίες Του, Εκείνος αναφέρθηκε στο γεγονός ότι ο Ίδιος δίδαξε ανοιχτά στον ναό για να Τον βλέπουν όλοι: «Eγώ μίλησα στον κόσμο δημόσια· Εγώ δίδαξα πάντοτε μέσα στη συναγωγή και μέσα στο ιερό, όπου πάντοτε συγκεντρώνονται οι Iουδαίοι, και κρυφά δεν δίδαξα τίποτε» (Ιωάν. 18:19, 20). Η ζωή Του, τα έργα Του, η διδασκαλία Του – όλα αποκάλυπταν το Ποιος πραγματικά ήταν: ο Αμνός χωρίς ψεγάδι, η πιο ισχυρή έκφραση της δικαιοσύνης και της δόξας του Θεού.

`Σκεψη: Με ποιους τρόπους μπορούμε να αντικατοπτρίσουμε καλύτερα τον τέλειο χαρακτήρα του Ιησού στη ζωή μας;`