---
title:  Ο Ιησους Στον Ναο
date:  07/05/2025
---

Ο Θεός επιθυμεί να αποκαταστήσει την κοινωνία που κάποτε απολαμβάναμε μαζί Του και λαχταρά να μας πλησιάσει. Αλλά το να φέρει αμαρτωλούς στην παρουσία Του θα τους καταστρέψει. «Eπειδή, Εσύ δεν είσαι Θεός που θέλεις την ασέβεια», γράφει ο Δαβίδ, «ο πονηρευόμενος δεν θα κατοικεί κοντά Σου» (Ψαλ. 5:4). Και παράλληλα ο Δαβίδ γράφει: «Eγώ, όμως, με το πλήθος του ελέους Σου θα μπω μέσα στον οίκο Σου· θα προσκυνήσω προς τον ναό της αγιότητάς Σου με φόβο προς Εσένα» (εδ. 7).

`Διαβάστε Αγγ. 2:7-9. Καθώς κατασκευαζόταν ο δεύτερος ναός, ο προφήτης Αγγαίος ανήγγειλε μια εκπληκτική υπόσχεση: ο νέος ναός θα ήταν πιο ένδοξος από τον πρώτο. Τι εννοούσε αυτή η προφητεία;`

Κατά την αφιέρωση του πρώτου ναού από τον Σολομώντα, η παρουσία του Θεού – που συνόδευε τον λαό Ισραήλ στον δρόμο προς τη Χαναάν – γέμισε τον ναό με αποτέλεσμα οι ιερείς να μην μπορούν να παραμείνουν και να ολοκληρώσουν το έργο τους (Α’ Βασ. 8:10, 11). Στην αφιέρωση του δεύτερου ναού, η Κιβωτός της Διαθήκης – που αντιπροσώπευε τον θρόνο του Θεού – έλειπε επειδή ο προφήτης Ιερεμίας την είχε κρύψει (Π.Β. σελ. 312). Αυτήν τη φορά, η κυριολεκτική παρουσία του Θεού δεν γέμισε τον ναό. Αυτό ήταν σπαραξικάρδιο για τον λαό. Πώς θα μπορούσε να πραγματοποιηθεί η υπόσχεση του προφήτη Αγγαίου;

Στον δεύτερο ναό εμφανίστηκε ο Ιησούς, η ενσάρκωση του Θεού, αυτοπροσώπως – με σάρκα και αίμα. Ο Ίδιος ο Θεός βγήκε πίσω από το πέπλο για να γίνει ένας από εμάς και να ενωθεί μαζί μας σε αυτόν τον διαλυμένο κόσμο. Επειδή ο Υιός του Θεού ήταν τώρα Υιός ανθρώπου, μπορούσαμε να δούμε το πρόσωπό Του, να ακούσουμε τη φωνή Του και να γίνουμε μάρτυρες όταν, για παράδειγμα, άγγιξε έναν ακάθαρτο λεπρό και τον θεράπευσε (Ματθ. 8:3). Ο Θεός δεν μας έφερε πιο κοντά προς τη δική Του κατεύθυνση, μας έφερε πιο κοντά Του ερχόμενος Εκείνος προς τη δική μας κατεύθυνση. Κατέβηκε, προσωπικά, προς εμάς. Δεν είναι λοιπόν περίεργο που η Αγία Γραφή αναφέρει για τον Ιησού: «“Προσέξτε, η παρθένος θα συλλάβει, και θα γεννήσει έναν Γιο, και θα αποκαλέσουν το όνομά Του EMMANOYHΛ”, που ερμηνευόμενο σημαίνει: Mαζί μας είναι ο Θεός» (Ματ. 1:23). Σκεφτείτε τι σημαίνει αυτό: ο Δημιουργός του σύμπαντος συγκατατέθηκε όχι μόνο να ζήσει ανάμεσά μας, αλλά και να πεθάνει για εμάς!

`Σκεψη: Ο Σταυρός είναι μακράν η μεγαλύτερη εκδήλωση της αγάπης του Θεού. Πού αλλού μπορούμε να δούμε και να βιώσουμε την πραγματικότητα της αγάπης του Θεού;`