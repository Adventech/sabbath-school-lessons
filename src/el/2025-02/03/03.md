---
title:  Η Ομορφη Νυφη
date:  14/04/2025
---

Το Ιεζεκιήλ 16:μας δείχνει μια εκπληκτική εικόνα της εκτίμησης του Θεού προς τον λαό Του. Περιγράφει το έθνος του Ισραήλ ως ένα εγκαταλελειμμένο μωρό, που αφήνεται σε ένα χωράφι να πεθάνει. Εκείνος την παίρνει σπίτι, την περιθάλπει και, όταν μεγαλώσει πλήρως, την παντρεύεται. Πρόκειται για μια ισχυρή εικόνα ενός απίθανου γάμου.

`Διαβάστε Ιεζ. 16:4-14. Τι μας διδάσκουν οι λεπτομέρειες της φροντίδας του Θεού στη νύφη για τις προθέσεις Του απέναντί μας;`

Ο Θεός είπε στον λαό Ισραήλ (τη νύφη) ότι με τη φροντίδα Του, έγινε «ωραία σε υπερβολικό βαθμό» (εδ. 13). Όταν ο Θεός την είχε πρωτοβρεί, κανείς δεν την έβρισκε όμορφη – ήταν το απορριπτέο ανάμεσα στα άλλα παιδιά που το είχαν εγκαταλείψει να πεθάνει. Αλλά καθώς ο Θεός έριχνε την προσοχή Του πάνω της, γινόταν όλο και πιο όμορφη και απέκτησε φήμη στον κόσμο. Αυτό ίσχυε ιδιαίτερα στις πρώτες βασιλείες του Ισραήλ, κατά την εποχή του Δαβίδ και του Σολομώντα, όπου το έθνος είχε αποκτήσει ιδιαίτερη φήμη. Η βασίλισσα της Αιθιοπίας, μάλιστα, ταξίδεψε ειδικά προκειμένου να δει η ίδια το μεγαλείο του Ισραήλ!

Η ομορφιά του Ισραήλ, ωστόσο, ήταν εξολοκλήρου δώρο του Θεού. Ήταν όμορφη – ήταν η συζήτηση των εθνών – ακριβώς επειδή ήταν η νύφη Του. «Και βγήκε η φήμη σου ανάμεσα στα έθνη λόγω του κάλλους σου· επειδή, ήταν τέλειο από τον στολισμό Μου, που έβαλα επάνω σου, λέει ο Kύριος ο Θεός» (εδ. 14).

Αυτό είναι ένα επαναλαμβανόμενο θέμα στην Αγία Γραφή: Όχι επειδή αυτή έχει κάνει κάτι, αλλά επειδή ο Θεός τής έχει δώσει την εύνοιά Του και την έχει κάνει έτσι όμορφη. Με παρόμοιο τρόπο, οι πιστοί εμφανιζόμαστε όμορφοι στην εκτίμηση του ουρανού όχι λόγω κάποιου πράγματος που εμείς κάναμε για να το κερδίσουμε, αλλά λόγω της εύνοιας του Θεού, της σωτηρίας με την οποία Εκείνος μας έχει περιλούσει. Είμαστε όμορφοι επειδή είμαστε καλυμμένοι με τη δικαιοσύνη Του, «για να γίνουμε εμείς δικαιοσύνη του Θεού διαμέσου Αυτού» (Β’ Κορ. 5:21).

Όμως, στο Ιεζ. 16:15, διαβάζουμε: «Όμως, εσύ ξεθαρρεύτηκες στο κάλλος σου, και πόρνευσες για τη φήμη σου, και ξέχυσες την πορνεία σου σε κάθε διαβάτη, καθώς έγινες δική του.»

Δημιουργηθήκαμε για να αντικατοπτρίζουμε την καλοσύνη και τη δόξα του Θεού. Όταν τα δημιουργήματα του Θεού θεωρούν ότι η ομορφιά τους είναι αυτών των ίδιων, η ομορφιά τους υποτιμάται, ξεφτά και δημιουργεί προβλήματα.

`Σκεψη: Ποιοι κίνδυνοι ελλοχεύουν όταν εμπιστευόμαστε τη δική μας ομορφιά; Πώς, δηλαδή, μπορεί να νομίζουμε ότι από μόνοι μας αξίζουμε απέναντι στον Θεό, ότι υπάρχει κάτι μέσα μας που μας καθιστά άξιους της αγάπης Του; Πώς μπορούμε να φυλαχθούμε από την πνευματική υπερηφάνεια;`