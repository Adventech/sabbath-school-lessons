---
title:  Η Πορνη Συζυγος Του Ωσηε
date:  15/04/2025
---

Το αίτημα του Θεού προς τον προφήτη Ωσηέ είναι πιθανόν από τις πιο παράξενες αποστολές που δόθηκαν ποτέ σε έναν από τους δούλους Του: Να παντρευτεί, εσκεμμένα, μια πόρνη! Όμως ο Θεός χρησιμοποιούσε τον προφήτη Του για να μας βοηθήσει να κατανοήσουμε τον πόνο Του που προκαλείται λόγω της ανθρώπινης αμαρτίας και αποστασίας. Ο Θεός είχε διαλέξει με αγάπη μια γυναίκα – το Ισραήλ – η οποία Τον απάτησε επανειλημμένα, και όμως την πήρε πίσω και την αποκατέστησε.

`Συγκρίνετε Ωσηέ 1:2, 3:1, Αποκ. 17:1, 2 και 18:1-4. Ποια είναι η πορνεία που αναφέρεται σε αυτά τα εδάφια; Ποια διδάγματα μπορεί να λάβει η χριστιανική εκκλησία από την ιστορία του Ωσηέ; Με ποιους τρόπους έχει επαναλάβει η εκκλησία τις αμαρτίες του Ισραήλ της Παλαιάς Διαθήκης; `

Η Αγία Γραφή αποκαλύπτει ότι τα λάθη του Ισραήλ στην Παλαιά Διαθήκη, θα επαναλαμβάνονταν σε μεγάλο βαθμό από την εκκλησία του Χριστού στην Καινή Διαθήκη. Πριν την εξορία του, ο λαός της διαθήκης του Θεού παρεκτράπηκε υπερβολικά, φέρνοντας τις ειδωλολατρικές πρακτικές των γειτονικών εθνών στο έθνος της διαθήκης του Θεού. Στις αρχές του 4ου μ.Χ. αιώνα, θεωρώντας το ως ένα πιθανό πλεονέκτημα, η χριστιανική εκκλησία απευθύνθηκε στον αυτοκράτορα της Ρώμης Κωνσταντίνο, να διευθετήσει τις διαφορές της εκκλησίας. Και στις δύο περιπτώσεις, ο λαός του Θεού στράφηκε έξω από τη σχέση του μαζί Του προκειμένου να βρει “λύσεις” για τα προβλήματά του.

Η επιλογή των λέξεων από τον Θεό καθιστά προφανές ότι δεν προσπαθεί μόνο να μας δείξει τι κάνουμε λάθος, αλλά και πώς αυτό Τον κάνει να αισθάνεται. Όσοι έχουν προδοθεί από ένα σύζυγο  μπορούν να νιώσουν τα συναισθήματα που προκαλεί η απιστία μας στον Χριστό. Ίσως το πιο εκπληκτικό μέρος της ιστορίας του Ωσηέ είναι το μέχρι πού έφτασε ο προφήτης για να λυτρώσει τη μοιχαλίδα σύζυγό του.

Στην τελική προειδοποίηση προς την ανθρωπότητα, που καλεί τον λαό του Θεού να βγει από τη Βαβυλώνα, είναι αξιοσημείωτο ότι καλεί τον λαό Του και όχι τους ξένους. Τους γνωρίζει από κοντά. Τους αγαπάει. Και καθώς ο κόσμος οδεύει προς τη χειρότερη ώρα του, Εκείνος εξακολουθεί να προσφέρει το τίμημα της λύτρωσης που είχε καταβάλει με το δικό Του αίμα για να μας εξαγοράσει. Η σταύρωση του Χριστού, μας δείχνει περισσότερο από οτιδήποτε άλλο το πόσο πολύ θέλει ο Κύριος να σώσει τον παραστρατημένο λαό Του.

`Σκεψη: Με ποιους τρόπους μπορεί και σήμερα κάθε εκκλησία, συμπεριλαμβανομένου και της δικής μας, να υποπέσει σε πνευματική πορνεία;`