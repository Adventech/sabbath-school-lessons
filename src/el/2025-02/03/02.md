---
title:  Μια Σαρκα
date:  13/04/2025
---

Ελάχιστες Βιβλικές μεταφορές τονίζουν την οικειότητα που επιθυμεί ο Θεός να έχει με τους ανθρώπους περισσότερο από ό,τι ο γάμος. Η μεταφορά του γάμου χρησιμοποιείται τόσο συχνά στην Αγία Γραφή – και εμφανίζεται τόσο έντονα στην Αποκάλυψη – ώστε να κατανοήσουμε τι θέλει να πει ο Θεός όταν χρησιμοποιεί αυτήν την απεικόνιση στον Λόγο Του.

`Διαβάστε Γέν. 2:23-25 και Εφεσ. 5:29-32. Με ποιους τρόπους αντικατοπτρίζει ο γάμος τον δεσμό του Χριστού με τους ανθρώπους; `

Σε μια περίσταση που ο Ιησούς μιλούσε στους Φαρισαίους, αναφέρθηκε στον γάμο του Αδάμ και της Εύας, στην οποία οι Φαρισαίοι έθεσαν αμέσως το ερώτημα: «Γιατί, λοιπόν, ο Mωυσής πρόσταξε να δώσει έγγραφο διαζυγίου, και να τη χωρίσει;» (Ματθ. 19:7).

Ο Μωυσής θεωρούνταν ο ιδρυτής προφήτης του έθνους. Φανταστείτε να αμφισβητείτε τον Δημιουργό του θεσμού του γάμου, φέρνοντάς Τον σε αντίθεση με τον ίδιο Του τον προφήτη. Η τακτική τους ήταν χαρακτηριστική της προσέγγισής τους απέναντι στον Ιησού, καθώς συχνά προσπαθούσαν να αποδείξουν ότι οι διδασκαλίες Του έρχονταν σε αντίθεση με τις Γραφές.

Η ισόβια ένωση, με πιστότητα στον γάμο, ήταν το ιδανικό που καθιέρωσε και αγίασε ο Θεός για τους ανθρώπους. Η έκπτωτη ανθρωπότητα, δυστυχώς, κατέστρεψε αυτό το θεμελιώδες δώρο του Θεού.

Ίσως, δεδομένης της σημασίας που αποδίδει η Αγία Γραφή στον γάμο, δεν είναι τυχαίο ότι ο θεσμός αυτός δέχεται ανέκαθεν ανελέητες επιθέσεις. Μαζί με το Σάββατο, είναι τα δύο δώρα που μας δόθηκαν στην Εδέμ τα οποία προορίζονταν να δείχνουν την επιθυμία του Θεού για μια στενή σχέση με τη δημιουργία Του.

Στον γάμο, στη στενή σύζευξη δύο ατελών ανθρώπων, θα δημιουργούνται πάντα αιτίες για εντάσεις. Ο γάμος μεταξύ της εκκλησίας και του Χριστού είναι η σύζευξη ενός τέλειου Σωτήρα με μια πολύ ατελή νύφη. Παρόλα αυτά, μπορούμε να μάθουμε για την αγάπη του Θεού από όσα προσφέρει ένας καλός γάμος.

`Σκεψη: Ακολουθούν τρεις σημαντικές αρχές για τον γάμο: 1) Να συγχωρείτε τον/τη σύζυγό σας ακόμη κι αν δεν το αξίζει, όπως ακριβώς ο Χριστός συγχωρεί εμάς παρόλη την αναξιότητά μας. 2) Να τον/την αποδέχεστε με τα ελαττώματα και τα λάθη του/της, όπως ο Χριστός κάνει με εμάς. 3) Όπως ο Χριστός μάς έβαλε πάνω από τον εαυτό Του, έτσι να έχετε τον/τη σύζυγό σας πάνω από τον εαυτό σας. Πώς αυτές οι τρεις αρχές, οι βασισμένες στο Ευαγγέλιο, μπορούν να μας βοηθήσουν να καταλάβουμε το πώς ο Θεός σχετίζεται μαζί μας, αλλά και να βοηθήσουν κάθε γάμο;`