---
title:  Νεβρωδ Και Νινευη
date:  20/04/2025
---

Ο Κήπος της Εδέμ δημιουργήθηκε ως η ιδανική κατοικία για την ανθρώπινη φυλή. Μόλις εισήλθε η αμαρτία, ο Θεός δεν είχε άλλη επιλογή από το να διαχωρίσει την ανθρωπότητα από την Εδέμ και το Δέντρο της Ζωής.

Έξω από τον Κήπο της Εδέμ, οι άνθρωποι έπρεπε να εργάζονται σκληρά για να επιβιώσουν. Η ζωή έγινε δυσκολότερη – βιώνουμε τον πόνο και πρέπει να δουλεύουμε σκληρά για να ζούμε. Οι προπάτορές μας πίστεψαν στην υπόσχεση ότι ο δικαιωματικός Βασιλιάς (ο Χριστός) θα άνοιγε τον δρόμο για την επιστροφή στον Κήπο, και πρόσφεραν θυσίες στις πύλες της Εδέμ προσδοκώντας την απολύτρωσή τους με το σωτήριο σχέδιο που πρόσφερε ο Θεός.

«Ο κήπος της Εδέμ εξακολουθούσε να βρίσκεται στη γη πολύ αργότερα αφότου ο άνθρωπος διώχθηκε από τα ευχάριστα μονοπάτια του… Στο σημείο αυτό έρχονταν ο Αδάμ και τα παιδιά του να ανανεώσουν την υπόσχεσή τους για υπακοή στο νόμο εκείνο που η παράβασή του τους είχε εξορίσει από την Εδέμ. Όταν το κύμα της παρανομίας πλημμύρισε τον κόσμο και η κακία των ανθρώπων σφράγισε την καταστροφή τους με τον υδάτινο κατακλυσμό, το ίδιο χέρι που φύτεψε τον Παράδεισο, τον απέσυρε από τη γη. Στην τελική όμως αποκατάσταση με “ουρανόν νέον και γην νέαν” (Αποκ. κα΄1), αυτός θα επαναφερθεί ενδοξότερα ακόμη στολισμένος από ό,τι ήταν στην αρχή.» Π.Π. σελ. 42.

Κάποιοι άνθρωποι, ωστόσο, δεν εμπιστεύθηκαν την υπόσχεση του Θεού να τους σώσει και να τους επαναφέρει στην Εδέμ. Προσπάθησαν να λύσουν τα προβλήματα με τον δικό τους τρόπο. Ήλπιζαν σε μια ευκολότερη ζωή. Έτσι, ίδρυσαν πόλεις-κράτη πιστεύοντας ότι οι πόλεις τους θα μπορούσαν ίσως να τους προσφέρουν την τέλεια ζωή που έχασαν στην Εδέμ.

`Διαβάστε Γέν. 10:1-12. Σε αυτά τα εδάφια βλέπουμε μια σειρά βασικών πολιτικών παραγόντων που συναντάμε στην υπόλοιπη Αγία Γραφή, συμπεριλαμβανομένων των σημαντικών πόλεων της Νινευή και της Βαβυλώνας. Τι μπορούμε να συμπεράνουμε από αυτά τα εδάφια, λαμβάνοντας υπόψη τα όσα γνωρίζουμε για τον ρόλο αυτών των πόλεων μετέπειτα;`

Κάποιοι θεωρούν ότι ο Νεβρώδ ήταν ένας ήρωας όπως οι γενναίοι κατακτητές στη μυθολογία. Αλλά όταν η Αγία Γραφή αναφέρει ότι ήταν «ισχυρός επάνω στη γη» και ότι «ήταν ισχυρός κυνηγός μπροστά στον Kύριο», δεν πρόκειται για έπαινο. Ο Νεβρώδ είναι ισχυρός κατά τη δική του εκτίμηση και στέκεται «μπροστά στον Kύριο» με την έννοια ότι αψηφά τον Θεό. Στέκεται ενάντια στον Κύριο και όχι υπέρ Αυτού. Αυτό που βλέπουμε σε αυτά τα κείμενα είναι η εξάπλωση της εξέγερσης εναντίον του Θεού, μιας εξέγερσης που θα υπάρχει μέχρις ότου τελικά κάθε εξέγερση εξαλειφθεί για πάντα.

`Σκεψη: Γιατί η αμαρτία της αποστασίας κατά του Θεού είναι πιο ανεπαίσθητη από ό,τι μπορούμε να αντιληφθούμε; Πώς μπορούμε να προστατεύσουμε τον εαυτό μας από αυτήν την αμαρτία;`