---
title:  Σας Δοθηκε Αυτο Που Ζητησατε
date:  22/04/2025
---

Όπως αρχικά είχε θεσπιστεί, το Ισραήλ δεν επρόκειτο να έχει έναν μονάρχη όπως τα άλλα έθνη. Με τον καιρό όμως, η πίστη του λαού κλονίστηκε και βρέθηκε να αποζητά πράγματα «όπως έχουν όλα τα έθνη» - οι εθνικοί.

`Διαβάστε Α’ Σαμ. 8:4-18. Γιατί, πιστεύετε, οι πρεσβύτεροι βρήκαν δελεαστική την ιδέα ενός βασιλιά; Με ποιους τρόπους πέφτουμε θύματα παρόμοιων πειρασμών;`

Το αίτημα του λαού Ισραήλ για βασιλιά ήταν απόρριψη της βασιλείας του Θεού πάνω τους. Όπως είχε θεσπιστεί, το έθνος έπρεπε να λογοδοτεί απευθείας στον Δημιουργό, και η σχέση τους μαζί Του προβαλλόταν, μεταξύ άλλων, μέσω του αγιαστηρίου και των υπηρεσιών του. Ζητώντας έναν επίγειο βασιλιά, θα υπέφεραν όσα βίωναν τα βασίλεια των εθνών: επιστράτευση στους πολέμους του βασιλιά, κατάσχεση περιουσιών, φορολόγηση κ.α. Θα ανακάλυπταν πως οι επίγειοι ηγέτες τείνουν να κυβερνούν προς όφελός τους, και όχι με ευμένεια όπως ο Θεός.

Επίσης, η νέα κατάσταση θα ήταν μόνιμη. Ένας θεσμός από τον οποίο δεν θα μπορούσαν να απαλλαγούν όταν θα συνειδητοποιούσαν ότι επρόκειτο για υποβάθμιση. «Kαι εκείνη την ημέρα θα βoάτε εξαιτίας τoυ βασιλιά σας, πoυ εσείς τoν εκλέξατε για τoν εαυτό σας· αλλά, o Kύριoς, εκείνη την ημέρα, δεν θα σας εισακoύσει» (Α’ Σαμ. 8:18). Ο Θεός ήξερε την αδυναμία του λαού Του και είχε προβλέψει ότι θα ζητούσαν έναν επίγειο βασιλιά. Τον ζήτησαν, και μεγάλο μέρος της Αγίας Γραφής αναφέρεται στο τι συνέβη εξαιτίας αυτής της κακής τους επιλογής.

Διαβάστε Δευτ. 17:14-20. Προσέξτε, ο Θεός δεν λέει «Θα τους δώσω βασιλιά», αλλά ο λαός Του αποφάσισε ότι θέλει βασιλιά. Παρά την επιλογή τους, ο Θεός δείχνει έλεος στον λαό Του και θέτει νόμους για να τους προστατέψει από ορισμένα κακά της ανθρώπινης διακυβέρνησης. Ωστόσο, πολλοί από τους βασιλείς και τους ηγέτες του Ισραήλ αγνόησαν αυτούς τους νόμους.

Διαβάζοντας την ιστορία του Ισραήλ μετά την απόφασή τους να αποκτήσουν βασιλιά, βλέπουμε πόσο άσχημα εξελίχθηκαν τα πράγματα για αυτούς υπό βασιλεία. Αν και ορισμένοι βασιλείς ήταν καλύτεροι από άλλους, ακόμη και οι “καλοί” υπέπεσαν σε λάθη (πχ. Δαβίδ – Βηθσαβεέ). Πολλές φορές, το έθνος ήταν υπό την εξουσία του ενός βασιλιά μετά τον άλλο, ο οποίος «έπραξε πoνηρά μπρoστά στoν Kύριo» (Α’ Βασ. 11:6, 15:26, 16:30, Β’ Βασ. 3:2 κ.α.)

Είτε τότε, είτε σήμερα, όλες οι ανθρώπινες κυβερνήσεις έχουν ένα κοινό σημείο: αμαρτωλοί κυβερνούν αμαρτωλούς. Πόσο άσχημα μπορούν να πάνε τα πράγματα;