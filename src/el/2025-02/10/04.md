---
title:  Η Ιστορια Των Σοδομων Και Γομορρων
date:  03/06/2025
---

Υπάρχει και μία άλλη βασική ιστορία της Παλαιάς Διαθήκης στην οποία ο απ. Πέτρος κάνει άμεση αναφορά καθώς περιγράφει τα γεγονότα των εσχάτων ημερών: η καταστροφή των Σοδόμων και των Γομόρρων. Αυτές οι δύο πόλης της πεδιάδας έμειναν στην ιστορία για την κακία και την αμαρτία τους και αποτέλεσαν παράδειγμα πόλεων που καταστράφηκαν με φωτιά από τον ουρανό.

`Διαβάστε Β’ Πέτ. 2:4-11, Ιούδα 5-8 και Ιεζ. 16:46-50. Ποια ήταν η ηθική κατάπτωση που οδήγησε στην καταστροφή αυτών των πόλεων; Ποιες αντιστοιχίες υπάρχουν σήμερα;`

Η ιστορία των Σοδόμων και των Γομόρρων αποτελεί μια σαφή προειδοποίηση για τους ανθρώπους των εσχάτων ημερών: Οι ασεβείς θα καταστραφούν επίσης από φωτιά, όπως περιγράφεται ξεκάθαρα στην Αποκ. 20. Η αμαρτία είναι ιδιαίτερα παραπλανητική, καθώς μας τυφλώνει για την κατάσταση της καρδιάς μας καλύπτοντας τις παραβάσεις μας με αυτο-έγκριση, ενώ η κακία και οι αδικίες που διαπράττουν οι άλλοι, συνήθως είναι ολοφάνερη σε εμάς. Σε αυτήν την κατάσταση βρισκόταν ο λαός του Θεού την εποχή του προφήτη Ιεζεκιήλ. Ο Θεός είπε στον λαό Του ότι τους αγαπούσε πάρα πολύ. Ταυτόχρονα όμως τους προειδοποίησε ότι, ενώ δεν διέπραξαν τις ίδιες ακριβώς αμαρτίες (Ιεζ. 16:47), στην πραγματικότητα είχαν γίνει χειρότεροι από τους κατοίκους των Σοδόμων.

Ο λαός Ισραήλ διέπραττε πνευματική μοιχεία (Ιεζ. 16:41). Σίγουρα θα ένιωσαν μεγάλη έκπληξη όταν άκουσαν ότι στα μάτια του Θεού ήταν πιο ένοχοι από ανθρώπους που ήταν ξακουστοί για τη διαφθορά τους.

Δυστυχώς, η κατάσταση όλης της ανθρωπότητας σήμερα είναι όπως του αρχαίου Ισραήλ. Στην Ρωμ. 1:18-32, ο απ. Παύλος παρουσιάζει έναν μακρύ κατάλογο της ανθρώπινης διαφθοράς που θα μπορούσε να έχει γραφτεί με βάση τη σημερινή εποχή. Η περιγραφή της αμαρτίας των εθνών, από τον απ. Παύλο, δεν είχε σκοπό να δημιουργήσει αισθήματα ανωτερότητας στους Ιουδαίους, αλλά το να μπορέσουν να κατανοήσουν επιτέλους τη σοβαρότητα των δικών τους αμαρτιών. Ο προφήτης Νάθαν έκανε ακριβώς το ίδιο όταν μίλησε στον βασιλιά Δαβίδ. Διηγήθηκε την ιστορία ενός πλουσίου που έκλεψε το αρνί ενός φτωχού. Ακούγοντας την ιστορία, «άναψε η oργή τoυ Δαβίδ υπερβoλικά» (Β’ Σαμ. 12:5), επειδή η αδικία ήταν ολοφάνερη. Όμως ακόμη και τότε, χρειάστηκε η δήλωση του Νάθαν, «Eσύ είσαι o άνθρωπoς» (εδ. 7), για να καταλάβει ο Δαβίδ ότι αφορούσε τον ίδιο.

Είναι σημαντικό να θυμόμαστε ότι η Αγία Γραφή δεν απευθύνεται πρωτίστως στον έξω κόσμο, αλλά στον λαό του Θεού. Όταν διαβάζουμε τις περιγραφές για τις αποτρόπαιες αμαρτίες των άλλων, όπως περιγράφονται στην Αποκ. 13:ή 17, πρέπει να τις βλέπουμε ως προειδοποίηση ότι και εμείς μπορεί να πέσουμε στην ίδια παγίδα.