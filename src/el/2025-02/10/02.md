---
title:  Η Οργη Του Αρνιου
date:  01/06/2025
---

`Διαβάστε Αποκ. 6:12-17. Εξετάστε την αντίδραση αυτών των ανθρώπων όταν είδαν ξαφνικά να διαδραματίζονται τα γεγονότα των τελευταίων στιγμών της γης. Τι παρατηρείτε στην αντίδρασή τους; `

Είναι ενδιαφέρον το ότι οι ασεβείς δεν φωνάζουν: «Τι είναι αυτό;» ή «Ποιος το προκαλεί αυτό;» Φαίνεται να γνωρίζουν το τι συμβαίνει. Αναφέρονται στον Ιησού ως «το Αρνίο» που σημαίνει ότι γνωρίζουν κάτι από την ιστορία του Ιησού Χριστού. Επίσης, φαίνεται να γνωρίζουν ότι «ήρθε η μεγάλη ημέρα της οργής Του» και, βρισκόμενοι σε απελπιστική θέση, αναφωνούν: «ποιος μπορεί να σταθεί;»

Πριν το τέλος, το Ευαγγέλιο κηρύττεται σε κάθε έθνος της γης (Ματ. 24:14) και η τριπλή αγγελία ακούγεται σε ολόκληρο τον πλανήτη. Και όμως, θα υπάρξουν άνθρωποι που θα αιφνιδιαστούν – όχι λόγω έλλειψης πληροφοριών, αλλά λόγω της άρνησής τους να πιστέψουν και να υπακούσουν. Αυτός θα είναι ο λόγος που οι άνθρωποι αυτοί θα χαθούν κατά τις έσχατες ημέρες.

`Διαβάστε Ματ. 24:36-44. Ποια διδάγματα μας λέει ο Ιησούς ότι πρέπει να αντλήσουμε από την ιστορία του Νώε;`

Ο Ιησούς αναφέρεται στην ιστορία του Κατακλυσμού για να μας προειδοποιήσει ότι η Δεύτερη Έλευσή Του θα αποτελέσει έκπληξη για πολλούς. Όπως θα συμβεί και με τη Δευτέρα Παρουσία, ο Κατακλυσμός δεν ήρθε ως έκπληξη στον κόσμο λόγω έλλειψης ενημέρωσης. Ο Νώε κήρυττε 120 χρόνια σε έναν κόσμο που αρνούνταν να πιστέψει. Προειδοποιήθηκαν για το τι επρόκειτο να συμβεί. Εκείνοι, όμως, δεν πίστεψαν.

Το ίδιο θα συμβεί και στους έσχατους καιρούς. Πολλοί άνθρωποι διαβεβαιώνουν τον εαυτό τους ότι η πάροδος μεγάλων χρονικών περιόδων σημαίνει ότι οι προφητείες είναι ψευδείς. Χρησιμοποιώντας την ιστορία του Κατακλυσμού, ο απ. Πέτρος γράφει: «Στις έσχατες ημέρες θάρθουν εμπαίκτες, που θα περπατούν σύμφωνα με τις δικές τους επιθυμίες· και λέγοντας: “Πού είναι η υπόσχεση της παρουσίας Του; Δεδομένου ότι, από την ημέρα που οι πατέρες κοιμήθηκαν, όλα παραμένουν έτσι από την αρχή της κτίσης.”» (Β’ Πέτ. 3:3,4). Και κάθε χρόνος που περνάει, αυτή η αίσθηση συνεχώς θα αυξάνεται.

`Σκεψη: Όλοι γνωρίζουμε πόσο γρήγορα περνάει η ζωή. Μετά τον θάνατο, η Δεύτερη Έλευση του Χριστού θα έρθει σε μια στιγμή. Πώς μας βοηθά αυτή η γνώση να διαχειριστούμε την “καθυστέρηση”;`