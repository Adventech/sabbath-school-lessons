---
title:  Η Κριση Πριν Απο Την Ανασταση
date:  05/06/2025
---

Η περιγραφή της κρίσης στο Δαν. 7:μας δίνει μια ευκαιρία που προκαλεί δέος, να δούμε το πώς επιλύει ο Θεός το πρόβλημα της αμαρτίας, ενώ εξακολουθεί να λυτρώνει όσους επιθυμούν να ζήσουν σε σχέση διαθήκης μαζί Του.

`Διαβάστε την περιγραφή της διερευνητικής κρίσης στο Δαν. 7:9, 10, 13, 14, 22, 26, 27. Πού εστιάζει πρωταρχικά η κρίση; Σε ποια απόφαση καταλήγει ο Θεός στο τέλος της διαδικασίας; Τι μας λέει αυτή η απόφαση για το σχέδιο της σωτηρίας των αμαρτωλών;`

Δεν υπάρχει αμφιβολία ότι το ανθρώπινο γένος κρίνεται από τον Θεό. Στο Εκκ. 12:14 μας δίνεται η διαβεβαίωση ότι «o Θεός θα φέρει σε κρίση κάθε έργo», και ο απ. Παύλος μας υπενθυμίζει ότι δεν χρειάζεται να κρίνουμε ο ένας τον άλλον, επειδή «όλοι εμείς θα παρασταθούμε στο βήμα του Xριστού» (Ρωμ. 14:10). Ο Θεός, βέβαια, δεν χρειάζεται αρχεία. Γνωρίζει ποιος σώζεται και ποιος όχι. Ο άγγελοι, ωστόσο, οι οποίοι εξετάζουν το σχέδιο της σωτηρίας από την αρχή (Α’ Πέτ. 1:12), θα είχαν φυσικά απορίες. Ήταν μάρτυρες της εξέγερσης του Σατανά και είδαν το 1/3 των αγγέλων να εκδιώκεται από τον ουρανό (Αποκ. 12:4) – και τώρα ο Θεός φέρνει εμάς στην παρουσία Του. Ο Θεός ανοίγει τα βιβλία και επιτρέπει στους αγίους να δουν τα πάντα.

Η ικεσία του Αβραάμ για τα Σόδομα και Γόμορρα – που αποτελεί έναν τύπο της τελικής κρίσης – μας προσφέρει μια σημαντική εικόνα για το τελικό έργο του Θεού ως Κριτή. Οι αμαρτίες των Σοδόμων ήταν προφανώς υπό διερεύνηση. Ο Θεός αναφέρει ότι η κακία της είχε δώσει τέτοια φήμη στην πόλη, ώστε η κατακραυγή εναντίον της ήταν μεγάλη. Οι αμαρτίες της πόλης ήταν τόσο τρομερές που οι άνθρωποι αναφωνούσαν στον Θεό εναντίον της (Γέν. 18:20). Αλλά δεν ήταν μόνο τα Σόδομα και τα Γόμορρα που ερευνήθηκαν πριν από την καταστροφή τους. Ο Θεός επέτρεψε επίσης στον Αβραάμ να μελετήσει αν ενεργούσε δίκαια ή όχι στην απόφασή Του να καταστρέψει τους ασεβείς.

Εντωμεταξύ, στο Δαν. 7, ο Ιησούς εμφανίζεται στην αίθουσα του ουράνιου δικαστηρίου (Δαν. 7:13 δείτε και Ματ. 20:28). Ο Ιησούς είναι ο μόνος λόγος που «η κρίση δόθηκε στους αγίους του Yψίστου» (Δαν. 7:22). Η τέλεια δικαιοσύνη του Ιησού, και μόνο η δική Του δικαιοσύνη, βγάζει τον λαό του Θεού από την κρίση και τον καθιστά αποδεκτό από τον Κύριο.

`Σκεψη: Φανταστείτε να στέκεστε στην κρίση με όλα τα μυστικά σας εκτεθειμένα μπροστά στον Άγιο Θεό μας. Ποια είναι η μόνη μας ελπίδα την ώρα εκείνη της κρίσης; (Δείτε Παρασκευή)`