---
title:  ΕΝΑΣ ΟΛΟΚΛΗΡΩΜΕΝΟΣ ΚΟΣΜΟΣ
date:   01/07/2019
---

Στη σύντομη περιγραφή του Κήπου της Εδέμ που ο Θεός δημιούργησε να είναι το σπίτι του Αδάμ και της Εύας, υπήρχε κάτι που γεννά την επιθυμία στην καρδιά μας. Μπορεί να μην καταλαβαίνουμε πώς λειτουργεί ένας τέτοιος κόσμος, αλλά μέσα μας έχουμε την επιθυμία να ζήσουμε σ’ αυτόν. Στη Γεν. 1:31 διαβάζουμε ότι όταν ο Θεός ολοκλήρωσε τη δημιουργία είδε, «πάντα όσα εποίησε• και ιδού, ήσαν καλά λίαν». Εδώ βλέπουμε την ικανοποίηση και την πληρότητα που ένιωσε ο Θεός. Ο Κύριος δημιούργησε κάτι όμορφο και λειτουργικό. Ήταν εξαίσια σχεδιασμένο, τόσο σε μορφή όσο και σε λειτουργικότητα. Ήταν έντονο σε ζωή και χρώματα, και είχε καθετί που χρειάζεται για να ευδοκιμήσει η ζωή. Γι’ αυτό και ο Θεός είπε ότι καθετί που δημιουργούσε ήταν καλό.

`Διαβάστε Γεν. 1. Ποια νομίζετε είναι η σημασία της επαναλαμβανόμενης δήλωσης, «και είδεν ο Θεός ότι ήτο καλόν»; Δείτε Γεν. 1:4,10,12,18,25,31.`

Παρότι γράφτηκε μετά την Πτώση, η Αγία Γραφή είναι γεμάτη περικοπές που εξυμνούν τον φυσικό κόσμο (Ιώβ 38-41:και Ψαλμ. 148). Και αυτά δεν γράφτηκαν για τον κόσμο όπως ήταν όταν δημιουργήθηκε πριν την αμαρτία, αλλά για τον κόσμο στην παρούσα φάση, εξυμνώντας την καλοσύνη που είναι ακόμη εμφανής στον κόσμο μας. 

Και ο Ιησούς αναφέρθηκε σε παραδείγματα καλοσύνης και φροντίδας του Θεού στον φυσικό κόσμο (Ματθ. 6:26, 28-30), συνιστώντας τόσο την εμπιστοσύνη μας στον Θεό όσο και την εκτίμηση των απλών δώρων γύρω μας. Εάν ανοίξουμε τα μάτια μας και δούμε τα θαύματα της δημιουργίας, θα δούμε ότι πραγματικά είμαστε αποδέκτες θαυμαστών δώρων από τον Δημιουργό μας. Ακόμη και μέσα στις δοκιμασίες, πρέπει να εκδηλώνουμε ευγνωμοσύνη, ευχαριστία, και ταπεινή υποταγή στον Δωρητή. 

Ως Αντβεντιστές της Εβδόμης Ημέρας – που γιορτάζουμε τη Δημιουργία και περιμένουμε την έλευση της βασιλείας του Θεού – πρέπει να συνειδητοποιήσουμε ότι οι ομορφιές, οι χαρές και η καλοσύνη που βλέπουμε και βιώνουμε στον κόσμο, είναι φευγαλέες εικόνες του πώς ήταν κάποτε ο κόσμος μας και πώς θα ξαναγίνει.

`Σκεψη: Στον φυσικό κόσμο, τι εκτιμάτε ιδιαίτερα στη Δημιουργία; Πώς μπορείτε, στην καθημερινότητά σας, να γνωρίσετε τον Κύριο καλύτερα μέσα από τα θαυμάσια του φυσικού κόσμου;`