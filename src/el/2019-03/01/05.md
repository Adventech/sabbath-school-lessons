---
title:  ΕΝΑΣ ΔΙΑΛΥΜΕΝΟΣ ΚΟΣΜΟΣ
date:   03/07/2019
---

Ο Θεός έδωσε στον Αδάμ και στην Εύα ηθική ελευθερία, κάτι το οποίο δεν έδωσε σε κανένα άλλο δημιούργημα. Ήταν ηθικές υπάρξεις με τρόπο που τα φυτά και τα ζώα ποτέ δεν θα μπορούσαν να είναι. Ο Θεός έδωσε τόσο μεγάλη τιμή στην ηθική ελευθερία που επέτρεψε την πιθανότητα οι άνθρωποι να Τον παρακούσουν. Ρίσκαρε τα πάντα ώστε η σχέση του με τους ανθρώπους να βασίζεται στην αγάπη και στην ελεύθερη επιλογή. (Ηθική ελευθερία είναι κάτι που έχουν και οι άγγελοι.) Υπήρχε όμως και κάποιος που ήθελε να διαταράξει τον καλό και ολοκληρωμένο κόσμο που ο Θεός δημιούργησε, χρησιμοποιώντας τον άνθρωπο. Μιλώντας μέσα από το φίδι, ο Διάβολος αμφισβήτησε την πληρότητα και την αποτελεσματικότητα αυτών που ο Θεός παρείχε (Γέν. 3:1-5). Ο κύριος πειρασμός ήταν να επιθυμήσουν παραπάνω από όσα ο Θεός τούς είχε δώσει, να αμφισβητήσουν την καλοσύνη του Θεού, και να βασιστούν στον εαυτό τους. Με αυτό που επέλεξαν και έπραξαν, οι ολοκληρωμένες σχέσεις της δημιουργίας που ο Θεός σχεδίασε, διαλύθηκαν. Ο Αδάμ και η Εύα δεν μπορούσαν να έχουν την ίδια σχέση που είχαν πριν με τον Δημιουργό τους (Γέν. 3:8-10). Σύντομα ανακάλυψαν ότι ήταν γυμνοί και ντράπηκαν, ενώ και η μεταξύ τους σχέση άλλαξε σχεδόν ανεπανόρθωτα. Παρόμοια διαλύθηκε και η σχέση τους με την υπόλοιπη δημιουργία. 

`Διαβάστε Γέν. 3:16-19. Τι μας λένε αυτά τα εδάφια για τις αλλαγές στη σχέση μεταξύ των ανθρώπων και του φυσικού κόσμου;`

Εξαιτίας της αμαρτίας, η ζωή ξαφνικά δυσκόλεψε πάρα πολύ για τους πρωτόπλαστους και την υπόλοιπη δημιουργία. Οι συνέπειες της αμαρτίας είναι πραγματικές και πρακτικές και επηρεάζουν την ανθρωπότητα και τις σχέσεις μας. Υπό μία έννοια, είμαστε απομακρυσμένοι από τον Θεό τον Δημιουργό μας. Και οι οικογένειές μας επίσης έχουν επηρεαστεί με πολλούς τρόπους, ενώ οι σχέσεις μας με τους άλλους συχνά είναι μία πρόκληση. Πολλές φορές αγωνιζόμαστε σε σχέση με το φυσικό περιβάλλον και τον κόσμο στον οποίο ζούμε. Όλες οι πλευρές της ζωής και του κόσμου δείχνουν την καταστροφή που προκάλεσε η αμαρτία. Ο Θεός όμως δεν δημιούργησε τον κόσμο έτσι. Οι «κατάρες» στη Γεν. 3:έρχονται με την υπόσχεση ότι ο Θεός θα αναδημιουργήσει τον κόσμο μας και θα αποκαταστήσει τις σχέσεις που διαλύθηκαν από την αμαρτία. Ενώ εξακολουθούμε να αγωνιζόμαστε με την αμαρτία και τις συνέπειές της στη ζωή μας, καλούμαστε να στηρίξουμε την αρχική καλοσύνη του κόσμου και να επιδιώξουμε να ζήσουμε το σχέδιο του Θεού γι’ αυτόν τον κόσμο.