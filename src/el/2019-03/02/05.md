---
title:  ΔΕΥΤΕΡΟ ΔΕΚΑΤΟ
date:   10/07/2019
---

Πολλοί Χριστιανοί αναγνωρίζουν και ακολουθούν την εντολή που υπάρχει στην Αγία Γραφή για την επιστροφή των δεκάτων. Η αναφορά στο Μαλ. 3:10 είναι η πιο γνωστή για τον δεκατισμό του μισθού για την υποστήριξη του έργου της εκκλησίας στη διάδοση του ευαγγελίου. Αναλογιζόμενοι την ευθύνη που έχουν, οι υπεύθυνοι στις εκκλησίες συνήθως ακολουθούν αυστηρά τις οδηγίες του πώς να χρησιμοποιούνται αυτοί οι πόροι για την υποστήριξη των διακονιών και τον ευαγγελισμό.

`Διαβάστε Δευτ. 14:22-29. Σ’ αυτές τις οδηγίες, ποιος είναι ο κύριος σκοπός για τον δεκατισμό;`

Υπάρχει ο κίνδυνος να νομίσουμε ότι με τα δέκατα δεν χρειάζεται να δώσουμε άλλες προσφορές. Σύμφωνα όμως με τις οδηγίες που δόθηκαν στο Ισραήλ, τα δέκατα ήταν η αρχή. Από τις μελέτες φαίνεται ότι ένας Ισραηλίτης, σύμφωνα με τις οδηγίες που συναντάμε στο Λευιτικόν, έδινε τακτικά ένα τέταρτο με ένα τρίτο του ετήσιου εισοδήματός του στο έργο του Θεού για την υποστήριξη των ιερέων και του Αγιαστηρίου, καθώς και για τη φροντίδα των φτωχών. Ορισμένοι σχολιαστές περιγράφουν αυτήν τη στήριξη στους ξένους, στις χήρες, και στα ορφανά, ως δεύτερο δέκατο. Προφανώς και έπρεπε οι άνθρωποι να απολαμβάνουν τα αποτελέσματα της δουλειάς τους και να χαίρονται την επικαρπία. Ο Θεός υποσχέθηκε την ευλογία Του, ιδιαίτερα στη νέα τους γη, δεν έπρεπε όμως να την θεωρήσουν δεδομένη και να ξεχάσουν τους λιγότερο ευνοημένους. Κάθε χρόνο, το μερίδιο αυτό του θερισμού έπρεπε να δίνεται στο Αγιαστήριο και εκεί να γίνεται ο ανάλογος μερισμός. Κάθε τρίτο έτος όμως, έπρεπε να δίνεται ιδιαίτερη προσοχή στη διανομή ευλογιών στην κοινωνία. Σ’ αυτούς τους εορτασμούς του θερισμού, δινόταν ιδιαίτερη προσοχή σε εκείνους που μπορεί να είχαν ξεχαστεί ή παραμεληθεί, «Αφού τελειώσης να δεκατίζης πάντα τα δέκατα των γεννημάτων σου εις το τρίτον έτος, το έτος της δεκατείας, και δώσης αυτά εις τον Λευΐτην, εις τον ξένον, εις τον ορφανόν και εις την χήραν, και φάγωσιν εντός των πυλών σου και χορτασθώσι» (Δευτ. 26:12). Σύμφωνα με τις οδηγίες του Θεού, τουλάχιστον ένα μέρος της προσφοράς των Ισραηλιτων έπρεπε να δοθεί σε εκείνους που το είχαν περισσότερο ανάγκη. Αυτή η προσφορά, βασιζόταν στις αναμνήσεις του λαού και στην εκτίμησή τους προς τον Θεό για το έλεος και τη δικαιοσύνη Του προς αυτούς.

`Σκεψη: Διαβάστε Δευτ. 26:1-11. Τι τους λέει ο Κύριος; Πώς μπορούμε να τα εφαρμόσουμε στην προσφορά μας προς εκείνους που έχουν ανάγκη;`