---
title:  ΟΙ ΔΕΚΑ ΕΝΤΟΛΕΣ
date:   08/07/2019
---

`Διαβάστε Ματθ. 22:37-40 και στη συνέχεια Έξ. 20:1-17. Πώς η σύνοψη των εντολών που κάνει ο Ιησούς σας βοηθά να τις κατανοήσετε καλύτερα;`

Οι Δέκα Εντολές είναι ένα είδος συντάγματος. Μετά από μία σύντομη εισαγωγή στο γεγονός ότι ο Θεός ελευθέρωσε τον λαό Του – που θέτει τη βάση για αυτές τις δηλώσεις – αναφέρονται οι κύριες αρχές στις οποίες βασίζεται το έθνος. Πρόκειται για συγκεκριμένες εντολές στο πώς μπορούν οι άνθρωποι να ζήσουν με τον καλύτερο δυνατό τρόπο την αγάπη τους για τον Θεό και τον συνάνθρωπο. Δεν πρέπει να μας εκπλήσσει το γεγονός ότι πολλά έθνη με Χριστιανική κληρονομιά στήριξαν τους νόμους τους σ’ αυτές τις κατευθυντήριες αρχές. Αν και οι περισσότερες εντολές είναι σύντομες, δεν πρέπει να υποτιμούμε το εύρος της επίδρασης και της περιεκτικότητάς τους ως νόμο της ζωής. Για παράδειγμα, η έκτη εντολή, «Μη φονεύσης» (Έξ. 20:13), περιλαμβάνει όλες τις «αδικοπραγίες που τείνουν να ελαττώσουν τη ζωή» καθώς και την «φίλαυτη αμέλεια για τη φροντίδα των ενδεών και των πασχόντων.» Ε. Χουάι, Π.Π. σ.285. Παρομοίως και στην εντολή «Μη κλέψης» (Έξ. 20:15) καταδικάζει, «την κλοπή από μέρους του ανθρώπου, τη δοσοληψία του με τη σκλαβιά και τους κατακτητικούς πολέμους… απαιτεί τη δίκαιη πληρωμή χρεών και μισθών». Επίσης καταδικάζει την προσπάθεια, «να επωφεληθεί κανείς από την άγνοια, την αδυναμία ή την ατυχία του άλλου». Π.Π. σ. 286.

Εύκολα μπορούμε να πείσουμε τον εαυτό μας ότι δεν είμαστε κακοί. Για παράδειγμα, από τη στιγμή που δεν εμπλεκόμαστε άμεσα σε έναν φόνο ή μία ληστεία νομίζουμε πως είμαστε εντάξει. Όταν όμως ο Ιησούς αναφέρθηκε στις εντολές ξεκαθάρισε πως δεν αρκεί απλώς το να μην κάνουμε κάποια πράγματα. Οι σκέψεις, τα κίνητρα, και η αποτυχία μας να μην κάνουμε πράγματα που πρέπει, είναι επίσης παραβάσεις του νόμου του Θεού (Ματθ. 521-30). Φανταστείτε λοιπόν μία κοινωνία στην οποία οι Δέκα Εντολές θα τηρούνταν σωστά. Θα ήταν μία κοινωνία ζωντανή, δραστήρια, στην οποία όλοι θα έδειχναν με ενθουσιασμό την αγάπη τους στον Θεό, αγαπώντας και φροντίζοντας ο ένας τον άλλον.

`Σκεψη: Γιατί τείνουμε να περιορίζουμε τις Δέκα Εντολές και να αγνοούμε την ευρύτερη εφαρμογή αυτών των αρχών στη ζωή μας; Γιατί είναι ευκολότερο να εφαρμόσουμε την περιορισμένη εκδοχή τους; `