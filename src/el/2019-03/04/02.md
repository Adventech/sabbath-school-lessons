---
title:  'ΨΑΛΜΟΙ: ΥΜΝΟΙ ΕΛΠΙΔΑΣ ΓΙΑ ΤΟΥΣ ΚΑΤΑΤΡΕΓΜΕΝΟΥΣ'
date:   21/07/2019
---

Όπως έχουμε ήδη αναφέρει, ο Θεός βλέπει και ακούει τους ανθρώπους που θλίβονται και έχουν προβλήματα. Πολλοί συχνά στους Ψαλμούς ακούμε τις κραυγές ανθρώπων που εμπιστεύονται τον Θεό αλλά δεν βλέπουν δικαιοσύνη. Οι βεβαιώσεις της καλοσύνης, της δικαιοσύνης και της δύναμης του Θεού φαίνεται να επισκιάζονται από την αδικία και την καταπίεση που οι συγγραφείς αυτών των ψαλμών βιώνουν ή παρατηρούν. Παρόλα αυτά, συνεχίζουν να ψέλνουν αυτούς τους ύμνους. Ούτε η ζωή τους, ούτε η πίστη τους χάνεται. Υπάρχει ακόμη ελπίδα, και το θέμα είναι ο Θεός να ενεργήσει πριν να είναι πολύ αργά, πριν το κακό θριαμβεύσει, πριν οι κατατρεγμένοι καταστραφούν από το βάρος του κακού εναντίον τους. Μ’ αυτόν τον τρόπο οι συνθέτες των Ψαλμών προσπαθούν να γεφυρώσουν το κενό μεταξύ της επιβεβαίωσης της πίστης τους και των δοκιμασιών και τραγωδιών της ζωής. 

`Διαβάστε Ψαλμ. 97-9, 13-20. Μπορείτε να φανταστείτε τις καταστάσεις στις οποίες ο Δαβίδ βρισκόταν; Μπορείτε να νιώσετε την ένταση μεταξύ της πίστης του στην καλοσύνη του Θεού και στα όσα βίωνε; Πώς αντιμετωπίσατε τη μάχη για την πίστη σας στον Θεό σε καιρό μεγάλων δοκιμασιών;`

Στους Ψαλμούς, η επαναλαμβανόμενη απάντηση σ’ αυτήν την ένταση είναι η ελπίδα και η υπόσχεση της καλής και δίκαιης κρίσης του Θεού. Μπορεί προς το παρόν το κακό και η αδικία να φαίνεται ότι θριαμβεύουν, αλλά ο Θεός θα κρίνει όσους κάνουν κακό και φέρονται άδικα. Θα τιμωρηθούν, ενώ όλοι εκείνοι που έχουν πληγωθεί και καταδυναστευθεί θα αποκατασταθούν και θα ανανεωθούν. Στο βιβλίο του, Reflections on the Psalms, ο C.S. Lewis περιγράφει την αρχική του έκπληξη για τον ενθουσιασμό και την προσμονή για την κρίση του Θεού που επαναλαμβάνεται στους Ψαλμούς. Βλέποντας την άποψη πολλών μελετητών της Αγίας Γραφής που φοβούνται την κρίση, εστιάζει στην αρχική άποψη των Ιουδαίων και γράφει, «χιλιάδες άνθρωποι που έχουν απογυμνωθεί από τα υπάρχοντά τους και που έχουν το δίκιο με το μέρος τους, επιτέλους θα εισακουστούν. Και φυσικά αυτοί δεν φοβούνται την κρίση. Ξέρουν πολύ καλά ότι η υπόθεσή τους είναι αναντίρρητη – αν μόνο ακουστεί. Κι όταν ο Θεός ξεκινήσει την κρίση, επιτέλους θα το κάνει.» Στους Ψαλμούς υπάρχει ελπίδα για τους κατατρεγμένους, ακόμη και σήμερα, ακόμη και μέσα στις θλίψεις και στις απογοητεύσεις.

`Σκεψη: Τι λόγους έχουμε για να βλέπουμε την κρίση ως κάτι το θετικό και όχι ως κάτι που πρέπει να φοβόμαστε;`