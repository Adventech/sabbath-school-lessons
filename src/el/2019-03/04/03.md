---
title:  «ΑΝΑΣΤΑ, ΘΕΕ»
date:   22/07/2019
---

`Διαβάστε Ψαλμ. 82. Ποιο είναι το μήνυμα για εμάς;`

Παρά τα διατάγματα και τους κανόνες της κοινωνίας που ο Θεός τούς έδωσε, τις περισσότερες φορές οι Ισραηλίτες δεν κατάφεραν να ζήσουν σύμφωνα μ’ αυτό το σχέδιο. Πολύ εύκολα γίνονταν σαν τα γύρω έθνη και ζούσαν με τα πρότυπα της αδικίας και της καταπίεσης. Οι ηγέτες και οι κριτές κοίταζαν μόνο τον εαυτό τους, αποκομίζοντας όσο το δυνατόν περισσότερα από δωροδοκίες. Χωρίς δικαστές να τους προστατέψουν, οι απλοί άνθρωποι, και κυρίως οι φτωχοί, γίνονταν θύματα εκμετάλλευσης. Στον Ψαλμ. 82:βλέπουμε την απάντηση σ’ αυτήν την κατάσταση. Ο Θεός περιγράφεται ως ο Απόλυτος Κριτής, και παρουσιάζεται η σκηνή στην οποία κρίνονται οι ηγέτες και οι κριτές του λαού. Στον Ψαλμό αυτόν τονίζεται ότι εκείνοι που έχουν αυτές τις θέσεις στην κοινωνία, «έχουν ορισθεί να ενεργούν ως δικαστές υπό την εξουσία Του» Ε. Χουάιτ, Π.Β. σ. 133. Με τη θέση τους αυτή ενεργούν ως εκπρόσωποι και υφιστάμενοι του Θεού. Κατά την άποψη του Ψαλμωδού, η δικαιοσύνη του Θεού είναι το παράδειγμα σύμφωνα με το οποίο πρέπει να λειτουργεί η ανθρώπινη δικαιοσύνη, ενώ δείχνει και το μέτρο με το οποίο η δικαιοσύνη ή η αδικία - καθώς και εκείνοι που τις απονέμουν - θα κριθούν.

Ο Ψαλμός τελειώνει με μία έκκληση στον Θεό να ενεργήσει (Ψαλμ. 828), να επέμβει και να σταματήσει την αδικία που υπάρχει στο έθνος. Όπως και σ’ άλλους Ψαλμούς, εδώ ακούμε την φωνή των άφωνων και καταπιεσμένων. Εκείνων τη φωνή που έχει σιγήσει από τα άδικα συστήματα στα οποία ζούνε και εργάζονται. Ο Ψαλμός 82:απευθύνει έκκληση στον Θεό, τον Ανώτατο Κριτή και Απόλυτο Κυρίαρχο του Σύμπαντος και όλων των εθνών. Δεν υπάρχει ανώτερο δικαστήριο ή εξουσία στο οποίο μπορούμε να απευθύνουμε έκκληση. Όταν στα επίγεια δικαστήρια δεν ακούγονται οι κραυγές των φτωχών και κατατρεγμένων, κάτι το οποίο βλέπουμε συχνά, υπάρχει αδιαμφισβήτητα η ευκαιρία να καλέσουμε για βοήθεια. Αυτή είναι η ελπίδα μας.

Σε κάποιες φάσεις της ζωής μας μπορεί να έχουμε αδικηθεί και σε κάποιες άλλες μπορεί εμείς να έχουμε αδικήσει ή να έχουμε επωφεληθεί από την αδικία. Σε περικοπές όπως στον Ψαλμό 82:μπορούμε να δούμε εάν είμαστε οι καταπιεζόμενοι ή οι καταπιεστές. Ο Θεός ενδιαφέρεται για τους άδικους κριτές και τους αποκαλεί παιδιά Του. Θέλει να επιλέξουν έναν καλύτερο τρόπο ζωής (εδ.6). Έτσι, υπάρχει ελπίδα ακόμη και για εκείνους που είναι στη λάθος πλευρά, αρκεί να αφήσουν τον Θεό να τους αλλάξει.