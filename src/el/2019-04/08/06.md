---
title:  Ο Ναος
date:  21/11/2019
---

`Διαβάστε ξανά Νεεμ. 10:32-39. Γιατί οι πρακτικές του ναού ήταν ουσιαστικές για τους Ισραηλίτες, όπως αποδεικνύεται και από το εδάφιο «δεν θέλομεν εγκαταλείψει τον οίκον του Θεού ημών»; (εδ. 39). Γιατί ο ναός ήταν τόσο σημαντικός για την πίστη γενικότερα; (Εβρ. 8:1-7). `

Οι Ισραηλίτες υποσχέθηκαν ότι θα φροντίζουν το ναό. Παρά το γεγονός ότι ήταν μία μικρή και καταπιεσμένη από τους βασιλείς ομάδα, αποφάσισαν ότι έπρεπε να δώσουν από τα λίγα που είχαν ώστε ο ναός να βελτιώνεται – όχι απλώς να επιβιώνει. Για τον λόγο αυτό αποφάσισαν να δίνουν ετησίως το ένα τρίτο του σίκλου για τις υπηρεσίες του ναού, από το να δίνουν μόνο κάθε φορά που γινόταν η απογραφή, όπως όριζε ο νόμος. Είδαν ότι χρειαζόταν να κάνουν κάτι παραπάνω από εκείνο που απαιτούταν. Επιπλέον, ανέθεσαν την ευθύνη της ξυλείας για τον ναό σε συγκεκριμένες οικογένειες, γιατί χωρίς την απαραίτητη οργάνωση, θα παραμελούταν.

Τα πρωτογεννήματα, οι πρωτότοκοι γιοι, τα δέκατα και οι προσφορές αποτελούσαν μέρος της υπηρεσίας του ναού μέσω των οποίων παρέχονταν τα απαραίτητα για την υπηρεσία των ιερέων και των Λευιτών. Ο αποδεκατισμός όλων έπρεπε να καταλήγει στους Λευίτες. Επίσης, οι πρωτότοκοι γιοι εξαργυρώνονταν με χρήματα, τα οποία προστίθονταν για τους Λευίτες. Ωστόσο, ένα δέκατο από το δέκατο των Λευιτών κατέληγε στους ιερείς.

Ο ναός αποτελούσε τον πυρήνα, την καρδιά του έθνους. Αποτελούσε, σε μεγάλο βαθμό, αναπόσπαστο κομμάτι της πίστης τους και ήταν μεγάλη τραγωδία όταν ο Ναβουχοδονόσορ κατέστρεψε τον ναό και πήρε όλα τα ιερά αντικείμενα.

Όταν ο ναός λειτουργούσε κατάλληλα, προσέδιδε στο έθνος μία ενεργή πνευματική ζωή γιατί έδειχνε στους ανθρώπους την επίλυση τους προβλήματος της αμαρτίας, η οποία επιτυγχάνονταν μέσω της θυσίας του αρνιού.  Με την σταύρωση του Ιησού, το πρόβλημα της αμαρτίας λύθηκε (Ρωμ. 5:5-10). Επιπλέον, μέσα από την ετήσια λειτουργία την Ημέρα του Εξιλασμού, ο λαός μάθαινε ότι ο Θεός είχε πράγματι ένα σχέδιο για να καταστρέψει μια για πάντα το κακό και την αμαρτία. Με άλλα λόγια, οι λειτουργίες του ναού έδειχναν στον λαό το σχέδιο της σωτηρίας στην ολότητά του. Εξετάζοντας τις υπηρεσίες του ναού μαθαίνουμε για τον χαρακτήρα του Θεού και το σχέδιο σωτηρίας μας.

`ΣΚΕΨΗ: «Πιστός ο λόγος και πάσης αποδοχής άξιος, ότι ο Ιησούς Χριστός ήλθεν εις τον κόσμον διά να σώση τους αμαρτωλούς, των οποίων πρώτος είμαι εγώ» (Α’Τιμ. 115). Ποια ήταν η ελπίδα του Παύλου και πώς μπορεί να γίνει και δική μας ελπίδα;`