---
title:  Η Ιδεα Της Διαθηκης
date:  17/11/2019
---

`Διαβάστε Νεεμ. 10:1-29 και  9:36-38. Ποιοι σύναψαν τη διαθήκη αυτή και γιατί προέβησαν σε διαδικασία διαθήκης;`

Παρότι μόνο οι αρχηγοί υπέγραψαν το έγγραφο, στο κείμενο δίνεται έμφαση ότι «και το υπόλοιπον του λαού…εισήλθον εις κατάραν και εις όρκον, να περιπατώσιν εις τον νόμον του Θεού» (Νεεμ. 10:28, 29). Τι ήταν τόσο σημαντικό σχετικά με τη διαθήκη ώστε όλοι να θέλουν να προβούν σε διαδικασία συμφωνίας με τον Θεό; Θα πρέπει να ανατρέξουμε πολλά χρόνια πίσω για να κατανοήσουμε την Βιβλική έννοια της διαθήκης.

Η διαθήκη ήταν σημαντική διότι αποτελούσε μέρος του πώς ο Θεός διαχειριζόταν την αμαρτωλή ανθρωπότητα και έδειχνε την επιθυμία Του για σύναψη σχέσης με τους ανθρώπους. Επιπλέον, έδινε στους ανθρώπους την ευκαιρία να δείξουν την επιθυμία τους για αφοσίωση σε Εκείνον.

Η ιστορία της Δημιουργίας στη Γεν. 1, 2:δεν αποκαλύπτει μόνο τη δημιουργία των πρωτόπλαστων, αλλά και τη σχέση μεταξύ τους και με τον Θεό. Η αμαρτία, ωστόσο, εισήλθε στον κόσμο και κατέστρεψε όλες αυτές τις σχέσεις. Η αμαρτία είναι το αντίθετο της δημιουργίας και επιφέρει αντι-δημιουργία (θάνατο).

Η γενεαλογία του Αδάμ διαχωρίζεται καθώς ο Κάιν αποφασίζει να πράξει το κακό (Γεν. 4:8-19) και ο Σηθ εμπιστεύεται τον Θεό (Γεν. 5:3-24). Η γενεαλογία του Κάιν σταματά με τον Λάμεχ (Γεν. 4:17-19), τον έβδομο από Αδάμ, ο οποίος εισήγαγε την πολυγαμία. Η βία και η εκδίκηση από την πλευρά του Κάιν έρχονται σε αντιπαράθεση με την πιστή γενεαλογία του Σηθ. Η γενεαλογία του Σηθ επίσης απαριθμείται, ωστόσο ο έβδομος στη γενεαλογία αυτή είναι ο Ενώχ, ο οποίος «περιεπάτησεν μετά του Θεού» (Γεν. 5:24) και μετατέθηκε στον ουρανό.

Δυστυχώς, ο κόσμος δέχτηκε το κακό σε μεγαλύτερο βαθμό απ’ ό,τι δέχτηκε τον Θεό, και έφτασε η στιγμή που η γενεαλογία των πιστών ανθρώπων ήταν πολύ μικρή και σύντομα δεν θα υπήρχε καμία οικογένεια μέσα από την οποία ο Θεός θα μπορούσε να εκπληρώσει τον Λόγο Του αποστέλλοντας τον Μεσσία για να σώσει τους ανθρώπους. Ο κατακλυσμός, αποτέλεσε μία επιπλέον αντι-δημιουργία, μία αντιστροφή και καταστροφή της ζωής. Και πάλι όμως, ο Θεός κατέστρεψε μόνο εκείνα που οι άνθρωποι είχαν ήδη καταστρέψει (Γεν. 6:11-13).

`ΣΚΕΨΗ: Έχετε βιώσει προσωπικά την καταστρεπτική δύναμη της αμαρτίας; Ποια είναι η μοναδική δύναμη κατά της αμαρτίας και πώς μπορούμε να ωφεληθούμε από αυτήν;`