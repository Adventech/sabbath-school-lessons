---
title:  Ταπεινοφροσυνη Και Επιμονη
date:  26/12/2019
---

`Διαβάστε Έσδ. 8:21-23, 31, 32. Πιστεύετε ότι η απόφαση του Έσδρα να μη μιλήσει στο βασιλιά ήταν λάθος ή γενναία; Πώς έδειξαν ο Έσδρας και ο λαός ταπεινοφροσύνη;`

Λίγο καιρό αργότερα, ο Νεεμίας αποδέχτηκε τη συνοδεία του βασιλιά για προστασία. Αλλά ο Έσδρας πίστευε ότι ο Θεός θα αποκαλυπτόταν καλύτερα εάν δεν ζητούσε τίποτα από τον βασιλιά. Έτσι, όταν έφτασαν αβλαβείς στην Ιουδαία, το απέδωσαν στον Θεό. Ίσως σε συγκεκριμένες καταστάσεις να βασιζόμαστε σε μεγάλο βαθμό στους ανθρώπους χωρίς να αφήνουμε τον Θεό να αποκαλύψει τον εαυτό Του. Ο Έσδρας διάλεξε να αφήσει τον Θεό να ενεργήσει και να αποδείξει στον βασιλιά ότι ο Θεός είναι πράγματι Ισχυρός.

Ωστόσο, ο Έσδρας δεν έδρασε βασισμένος σε πιθανότητες. Κάλεσε το λαό και μαζί νήστεψαν και προσευχήθηκαν για την κατάσταση. Αφιέρωσαν ιδιαίτερο χρόνο με τον Θεό πριν ξεκινήσουν το ταξίδι. Ήρθαν με ταπεινοφροσύνη ενώπιον του Κυρίου ζητώντας την προστασία Του ως σημάδι της δύναμής Του, και Εκείνος ανταποκρίθηκε.

`Διαβάστε Νεεμ. 5:14-19. Πώς φαίνεται η ταπεινοφροσύνη του Νεεμία; `

Οι αληθινοί ηγέτες πρέπει να είναι πρόθυμοι να ταπεινώσουν τον εαυτό τους και να είναι υπηρέτες. Οι ικανοί ηγέτες δεν απαιτούν ούτε χρειάζονται «τίτλο» για να κερδίσουν τιμή. Ο Νεεμίας ήταν άνθρωπος ανοιχτός και πρόσφερε με γενναιοδωρία στους συνανθρώπους του. Έδειχνε έμπρακτα την πίστη του στον Θεό και η εκπληκτική αφοσίωσή του στον Κύριο αποτελούσε παράδειγμα για τον λαό. Είχε ισχυρή προσωπικότητα και σοβαρό χαρακτήρα, αλλά δεν έβαζε τον εαυτό του υπεράνω των άλλων θεωρώντας τον ίδιο ανώτερο. Εκείνη την εποχή είχε την υψηλότερη θέση στο Ιουδαϊκό έθνος και παρέμενε γενναιόδωρος Μ’ αυτόν τον τρόπο, αντανακλούσε τη ζωή και τη διδασκαλία του Ιησού, ο Οποίος μας δίδαξε ότι ο καλύτερος τρόπος ηγεσίας είναι να υπηρετούμε τους άλλους. Ο Ιησούς το έκανε, επομένως και εμείς, οποιαδήποτε θέση κι αν κατέχουμε, πρέπει να κάνουμε το ίδιο.