---
title:  Θαρρος Και Ενδυναμωση
date:  24/12/2019
---

`Διαβάστε Νεεμ. 4:7-23. Με ποιους τρόπους έδειξε θάρρος ο Νεεμίας; Ποιος του έδωσε το θάρρος αυτό; `

Ο Νεεμίας αντιστεκόταν στους εχθρούς των Ιουδαίων οι οποίοι προσπαθούσαν να τους εκφοβίσουν. Αντέδρασε παίρνοντας την πρωτοβουλία να ετοιμάσει τον λαό για μάχη. Δεν είπε «Θεέ μου, εσύ μπορείς να τα κάνεις όλα». Αντιθέτως, ετοίμασε τον λαό να κάνει ό,τι μπορούσε. Ζώστηκαν με μαχαίρια ενώ ταυτόχρονα ανοικοδομούσαν το τείχος. Οι Ιουδαίοι, υπό την ηγεσία του Νεεμία, δεν δείλιασαν. Αντιθέτως, οπλίστηκαν για να υπερασπίσουν τον εαυτό τους. Ο Νεεμίας ενθάρρυνε τον λαό, πίστευε σε αυτούς, εργαζόταν μαζί τους, και τους παρότρυνε να δράσουν. Τους ενθάρρυνε να φέρουν εις πέρας το έργο που τους ανέθετε και τις ευθύνες που τους αναλογούσαν. Ωστόσο, ο Νεεμίας δεν έλεγε απλώς στους ανθρώπους τι να κάνουν, αλλά στεκόταν δίπλα τους και δούλευε τόσο σκληρά όσο απαιτούταν.

Υπάρχουν φορές στην Αγία Γραφή που ο Θεός είπε στο λαό να σταθούν άπραγοι και να Τον παρακολουθούν να πολεμά, αλλά υπάρχουν και φορές που ο Θεός είπε, «Ετοιμαστείτε για μάχη και Εγώ θα σας δώσω τη νίκη». Και εμείς, επίσης, πρέπει να πράττουμε το δικό μας μέρος εάν θέλουμε να βιώσουμε την απελευθέρωση και τις ευλογίες του Θεού.

«Στου Νεεμία τη σταθερή αφοσίωση στο έργο του Θεού, και στην εξίσου αλύγιστη εμπιστοσύνη του στο Θεό έγκειται ο λόγος της α¬ποτυχίας των εχθρών του να τον παρασύρουν στη δύναμή τους. Η άστατη ψυχή πέφτει εύκολη λεία στον πειρασμό, ενώ στη ζωή που εμφορείται από έναν ευγενικό σκοπό, το κακό δε βρίσκει τόπο να πα¬τήσει. Η πίστη εκείνου που προοδεύει συνεχώς, δεν εξασθενεί, επειδή επάνω του, και κάτω, και ολόγυρά του αναγνωρίζει την άπειρη αγάπη του Θεού, η οποία εργάζεται τα πάντα για την εκπλήρωση της αγαθής Του πρόθεσης. Οι πραγματικοί υπηρέτες του Θεού εργάζονται με μια αποφασιστικότητα η οποία δεν μπορεί να αποτύχει, επειδή εξαρτώνται συνεχώς από το θρόνο της χάρης.» Π.Β. σ.460

Εντέλει, ο Νεεμίας αντλούσε κουράγιο επειδή γνώριζε τη δύναμη του Θεού. Και όπως είδαμε, η γνώση του για τον Θεό τον παρακίνησε να δράσει σύμφωνα με την πίστη του.

`ΣΚΕΨΗ: Παρότι το πλαίσιο είναι διαφορετικό, πώς αντανακλώνται στο Ιακ. 2:18, «Αλλά θέλει τις ειπεί• Συ έχεις πίστιν, και εγώ έχω έργα• δείξόν μοι την πίστιν σου εκ των έργων σου, και εγώ θέλω σοι δείξει εκ των έργων μου την πίστιν μου», όλα όσα διαβάσαμε στον Νεεμία;`