---
title:  Σκοπος Και Ζηλος
date:  25/12/2019
---

`Τι μας διδάσκουν τα παρακάτω αποσπάσματα σχετικά με την κινητήρια δύναμη στη ζωή του Έσδρα και του Νεεμία; (Νεεμ. 2:1-10, Έσδ. 7:8-10).`

Ο Έσδρας και ο Νεεμίας, σε καθετί που έκαναν, προσπαθούσαν να πράξουν το θέλημα του Θεού στη ζωή του λαού Του. Ο λαός αμάρτησε, και τιμωρήθηκε γι’ αυτό. Αλλά ο Θεός, πιστός στις υποσχέσεις Του για αποκατάσταση, άνοιξε δρόμο για το λαό Του να επιστρέψουν στη Γη της Επαγγελίας, και αν ήταν πιστοί, να εκπληρώσει τους σκοπούς που είχε για εκείνους. Ο Κύριος, μέσα στη σοφία Του, επέλεξε δύο ιδιαίτερα αφοσιωμένους άντρες, άντρες που έμοιαζαν κατά πολύ στον Μωυσή, για να διαδραματίσουν έναν σημαντικό ρόλο στην αποκατάσταση, όπως είχε χρησιμοποιήσει τον Μωυσή πολλές γενιές πριν για ένα ιδιαίτερο καθήκον.

Οι σπουδαίοι ηγέτες, όπως ο Έσδρας και ο Νεεμίας, έχουν έναν στόχο. Έχουν ένα στόχο στη ζωή, ο οποίος αποτελεί κινητήριο δύναμη για κάθε πράξη τους. Μπορούμε να πούμε ότι και αυτοί οι δύο ηγέτες είχαν έναν σκοπό στη ζωή. Οραματίστηκαν το πού ήθελαν να βρίσκεται ο λαός του Θεού, και έκαναν τα πάντα για να επιτύχουν αυτόν τον στόχο.

Ο Έσδρας το έκανε μελετώντας τις Γραφές και διδάσκοντας τον Λόγο στον λαό. Ο Νεεμίας ενθάρρυνε τον λαό να πράξει το σωστό και να σταθεί με θάρρος για τον Θεό. Και οι δύο ηγέτες ήθελαν να δουν την Ιερουσαλήμ αποκατεστημένη, αλλά όχι μόνο με την έννοια της υλικής αποκατάστασης. Ήθελαν να δουν αναζωπύρωση και αναμόρφωση στην πνευματική ζωή των κατοίκων της. Γι’ αυτόν το λόγο διόρθωναν, επέπλητταν, και ορισμένες φορές απαιτούσαν να γίνει μία συγκεκριμένη πράξη. Οι σπουδαίοι ηγέτες πιστεύουν σε κάτι σπουδαιότερο από το σύνηθες και το μέτριο. Ο Έσδρας και ο Νεεμίας πίστευαν σε έναν στοργικό, ισχυρό Θεό, έναν Θεό που μπορεί να κάνει θαύματα – και ήθελαν όλος ο λαός να έχει στενή σχέση μαζί Του.

Από το πρώτο κεφάλαιο του Νεεμία, ο αναγνώστης εντυπωσιάζεται από την αφοσίωσή του στους σκοπούς του Θεού και από την ανησυχία του για τα βάσανα του λαού του. Κλαίει γοερά καθώς του αναφέρουν τις ταλαιπωρίες των Ισραηλιτών στην Ιουδαία. Γονατίζει και υπόσχεται ότι θα πράξει το θέλημα του Θεού. Ο Νεεμίας καθοδηγείται από την ιδέα ότι μπορεί να φέρει τη διαφορά στον κόσμο. Ήταν άνθρωπος δράσης, δράσης για τον Θεό. Και δεν επέλεξε να κάνει τη διαφορά επειδή πληρωνόταν τον υψηλότερο μισθό ή κατείχε την πιο διαπρεπή θέση (παρότι στην Περσία είχε και τα δύο), αλλά πηγαίνοντας στην Ιουδαία και αντιμετωπίζοντας αντιδράσεις σε κάθε βήμα. Κινήθηκε με πίστη, ανεξάρτητα από τα εμπόδια που έβρισκε μπροστά του.