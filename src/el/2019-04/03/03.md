---
title:  Προφητικη Στιγμη
date:  14/10/2019
---

Στο πρώτο μάθημα είδαμε τον τρόπο που ο Θεός κάλεσε τον Ζοροβάβελ (538π.Χ.) και τον Έσδρα (457π.Χ.) σε ιδιαίτερες αποστολές. Στο δεύτερο μάθημα μελετήσαμε το κάλεσμα του Νεεμία από τον Θεό (444π.Χ.). Οι δύο αυτές κλήσεις έγιναν σε αρμονία με την πρόγνωση του Θεού. Ο Ζοροβάβελ, για παράδειγμα, παρακινήθηκε από τον Θεό για μια συγκεκριμένη αποστολή ως ανταπόκριση της λήξης των 70 χρόνων αιχμαλωσίας που ο Ιερεμίας είχε προφητεύσει.

`Διαβάστε Δαν. 9:24-27. Πότε κλήθηκε ο Έσδρας σε υπηρεσία; Είναι το ίδιο έτος που ο βασιλιάς Αρταξέρξης εξέδωσε διάταγμα. Με ποιον τρόπο είναι αυτό το έτος σημαντικό στην προφητεία; `

Στο Δαν. 9:25 διαβάζουμε «Γνώρισον λοιπόν και κατάλαβε, ότι από της εξελεύσεως της προσταγής του να ανοικοδομηθή η Ιερουσαλήμ έως του Χριστού του Ηγουμένου, θέλουσιν είσθαι εβδομάδες επτά, και εβδομάδες εξήκοντα δύο• θέλει οικοδομηθή πάλιν η πλατεία και το τείχος, μάλιστα εν καιροίς στενοχωρίας». Για την τελευταία εβδομάδα της προφητείας αυτής γίνεται αναφορά στο εδάφιο 27. Εφόσον η μία εβδομάδα αποτελείται από 7 ημέρες, έτσι και η μία προφητική εβδομάδα ισούται με 7 χρόνια (Αρ. 14:34, Ιεζ. 4:5,6). Συνεπώς, η προφητεία αυτή κάνει λόγο για 70 εβδομάδες, δηλαδή για 490 χρόνια. Όμως ποια είναι η ημερομηνία έναρξης της προφητείας των 70 εβδομάδων; Το κείμενο αναφέρει ότι θα είναι από τη στιγμή που θα δοθεί το διάταγμα για την αποκατάσταση και ανοικοδόμηση της Ιερουσαλήμ.

Εκδόθηκαν συνολικά τρία διατάγματα για την αποκατάσταση του Ιουδαϊκού έθνους. Ο Κύρος, ο Δαρείος, και ο Αρταξέρξης έδωσαν εντολή για αποκατάσταση. Ωστόσο, μόνο το διάταγμα του Αρταξέρξη περιλαμβάνει μέριμνα για την πόλη της Ιερουσαλήμ και μόνο το διάταγμα αυτό σχετίζεται με την λατρεία του Θεού για την παρέμβασή Του (Έσδ. 7:27, 28).

Μετρούμε την αρχή της προφητείας των 70 εβδομάδων από το έτος 457π.Χ., το έβδομο έτος βασιλείας του Αρταξέρξη Α’ όπως αναφέρεται στο Έσδ. 7:7-26. Επίσης, επειδή το έτος 457π.Χ. σηματοδοτεί και την έναρξη της προφητείας των 2.300 ημερών του Δαν. 8, το διάταγμα αυτό αποτελεί σημείο έναρξης και για τις δύο προφητείες. Οι 70 εβδομάδες τελειώνουν το 34μ.Χ., έτος που σηματοδοτεί την ευρύτερη κήρυξη του Ευαγγελίου και στους Εθνικούς (ο διωγμός της πρώτης εκκλησίας και ο μαρτυρικός θάνατος του Στέφανου συνέβησαν επίσης κατά το έτος αυτό). Η μέση της τελευταίας εβδομάδας θα ήταν το έτος 31μ.Χ., όπου ο Χριστός σταυρώθηκε.

`ΣΚΕΨΗ: Διαβάστε ξανά την προφητεία Δαν. 9:24-27. Με ποιον τρόπο αποκαλύπτει, με αξιοθαύμαστη ακρίβεια, την διακονία του Ιησού; Πώς η προφητεία αυτή δυναμώνει την πίστη μας;`