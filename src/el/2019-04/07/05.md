---
title:  Ο Νομος Και Οι Προφητες
date:  13/11/2019
---

`Διαβάστε Νεεμ. 9:23-31. Πώς περιγράφονται οι Ισραηλίτες σε σύγκριση με την μεγάλη αγαθότητα του Θεού; (εδ.25) `

Το επόμενο κομμάτι της προσευχής κηρύγματος επικεντρώνεται στη ζωή τους στην Χαναάν. Τους δόθηκε η χώρα, οι πόλεις, οι αμπελώνες και τα χωράφια, έτοιμα για χρήση, αλλά όλα αυτά τα εξέλαβαν ως δεδομένα. Στο τέλος του εδαφίου 25 αναφέρεται ότι «έφαγον και εχορτάσθησαν, και επαχύνθησαν και ενετρύφησαν». Η λέξη «επαχύνθη» συναντάται στην Αγία Γραφή λίγες φορές (Δευτ. 32:15 και Ιερ. 5:28) και κάθε φορά έχει αρνητική σημασία.

Ο λαός μπορεί να ευφραινόταν στην μεγάλη αγαθότητα του Θεού, αλλά η χαρά τους δεν ήταν για τον Κύριο αλλά για όσα είχαν. Επομένως, φαίνεται, ότι όταν κάποιος έχει τα πάντα δεν συνεπάγεται ότι έχει και στενή σχέση με τον Θεό. Πολλές φορές σκεφτόμαστε, «Μακάρι να είχα εκείνο ή το άλλο, θα ήμουν πιο χαρούμενος». Βλέπουμε, δυστυχώς, ότι οι Ισραηλίτες είχαν τα πάντα από τον Κύριο αλλά και πάλι ήταν λιγότερο αφοσιωμένοι προς Εκείνον. Συμβαίνει συχνά να επικεντρωνόμαστε πολύ εύκολα στα δώρα που έχουμε και να ξεχνάμε τον Δωρητή, πράγμα που αποτελεί θανατηφόρα πλάνη.

Αυτό δεν σημαίνει, φυσικά, ότι δεν μπορούμε να είμαστε χαρούμενοι για όσα μας έχει δώσει ο Θεός. Θέλει να χαιρόμαστε με τα δώρα Του, αλλά η χαρά αυτή για όσα μας δίνει δεν εγγυάται μία σχέση μαζί Του. Μάλιστα, αν δεν είμαστε προσεκτικοί, τα υλικά αγαθά ενδέχεται να γίνουν πρόσκομμα.

Παρόλα αυτά, οι αρχηγοί μετανόησαν πλέον για την απιστία τους στον Θεό. Καθώς αναλογίζονταν την ιστορία τους, αναφέρθηκαν συγκεκριμένα σε αμαρτίες που είχαν διαπράξει ως έθνος. Δύο πράγματα είναι ιδιαίτερα σημαντικά γιατί επαναλαμβάνονταν: 1) Ο Ισραήλ παράτησε το νόμο του Θεού, και 2) Καταδίωξε τους προφήτες.

Με άλλα λόγια, διαπίστωσαν ότι ο νόμος του Θεού και οι προφήτες Του ήταν ζωτικοί παράγοντες στην ανάπτυξή τους ως έθνος και λαός του Θεού. Η προσευχή δίνει έμφαση στο συμπέρασμα αυτό αναφέροντας «τας κρίσεις σου, τας οποίας εάν τις εκτελή, θέλει ζήσει δι' αυτών» (Νεεμ. 9:29, Λευιτ. 18:5) και τονίζοντας ότι το Άγιο Πνεύμα ήταν που μίλησε μέσα από τους προφήτες. Ο Θεός μάς έδωσε τις εντολές Του για να ζούμε εν αφθονία και έστειλε τους προφήτες Του να μας καθοδηγούν στην κατανόηση της αλήθειας Του. Εμείς, τι κάνουμε με τα δώρα αυτά;