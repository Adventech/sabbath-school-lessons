---
title:  Το Διαταγμα Του Αρταξερξη
date:  02/10/2019
---

`Διαβάστε Έσδρας 7:11-28. Ποιο είναι το περιεχόμενο του διατάγματος του βασιλιά; Γιατί ήταν σημαντικές οι οδηγίες αυτές για το λαό Ισραήλ; `

Το διάταγμα του Αρταξέρξη είναι παρόμοιο με το πρώτο διάταγμα του Κύρου. Ο βασιλιάς συμβουλεύει όποιον είναι πρόθυμος, ιδιαίτερα τους ιερείς, να ξεκινήσουν το ταξίδι για την Ιερουσαλήμ. Παρότι σύμφωνα με την ιστορική καταγραφή Murashu η πλειοψηφία των Εβραίων παρέμεινε στην Περσία (όπως φαίνεται και από την ιστορία της Εσθήρ) υπήρχαν κι εκείνοι που περίμεναν μια ευκαιρία να ξεκινήσουν μία νέα ζωή στη χώρα των προγόνων τους. Το μεγαλύτερο μέρος του διατάγματος απευθύνεται στους θησαυροφύλακες της περιοχή του Ευφράτη, στους οποίους δίνεται η εντολή να παρέχουν στον Έσδρα όλα όσα χρειαζόταν για την αποκατάσταση της πόλης και την δόξα του οίκου του Κυρίου (Έσδ. 7:27). Τέλος, ο βασιλιάς έθεσε υπεύθυνο τον Έσδρα να διασφαλίσει τη σωστή τήρηση του νόμου του Κυρίου όπως επίσης και του νόμου της χώρας θεσπίζοντας το δικαστικό σύστημα. Η διάταξη και η οργάνωση που θα επέφερε η εντολή αυτή αποτελούν σημαντικές πτυχές κάθε κοινωνίας. Επιπλέον, ο βασιλιάς διευκόλυνε τον Έσδρα και τους Ισραηλίτες στην αποκατάσταση της χώρας τους.

Η έγνοια του βασιλιά για την αποκατάσταση της πόλης και του ναού δηλώνει ότι πίστεψε στον Θεό του Έσδρα; Ο Αρταξέρξης αποκαλεί τον Θεό ως «τον Θεόν του Ισραήλ, του οποίου το κατοικητήριον είναι εν Ιερουσαλήμ» (Έσδ. 7:15). Ο όρος που χρησιμοποιεί ο βασιλιάς για τον Θεό του Ισραήλ υπονοεί ότι έβλεπε τον Κύριο όπως κάθε άλλη θεότητα της εκάστοτε περιοχής που έπρεπε να εξευμενιστεί με δώρα. Δεν ήθελε ο θεός της περιοχής εκείνης να είναι οργισμένος με εκείνον και τους γιούς του (Έσδ. 7:23). Επιπλέον, πρέπει να σημειώσουμε ότι το έτος 457π.Χ. είναι το έτος της αιγυπτιακής επανάστασης κατά της περσικής κυβέρνησης. Επομένως, είναι πολύ πιθανό οι πρόθυμες πράξεις του βασιλιά να ήταν σχεδιασμένες για να κερδίσει αφοσίωση και πίστη από την περιοχή της Ιουδαίας.

Δυστυχώς, παρά την επαφή που είχε ο βασιλιάς με τον Έσδρα και τον Νεεμία, δεν πίστεψε στον Θεό. Τουλάχιστον από το περιεχόμενο του κειμένου δεν συμπεραίνουμε πουθενά ότι πίστεψε, πράγμα που σημαίνει ότι ο Κύριος μπορεί να χρησιμοποιήσει ακόμη και μη πιστούς ανθρώπους για να πράξουν το θέλημά Του στη γη.

`ΣΚΕΨΗ: Ακόμη και εν μέσω μεγάλου πόνου και δυσκολιών, πώς μπορούμε να μάθουμε να εμπιστευόμαστε την κυριαρχία του Θεού στον κόσμο, όπως βλέπουμε και εδώ;`