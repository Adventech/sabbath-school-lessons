---
title:  Η Δευτερη Επιστροφη Των Αιχμαλωτων
date:  01/10/2019
---

Στο Έσδρα 7:1-10 και 8:1-14 βλέπουμε ότι ο βασιλιάς Αρταξέρξης Α’ επιτρέπει στον Έσδρα να επιστρέψει στην Ιερουσαλήμ (457π.Χ.) και να πάρει μαζί του όποιον ήθελε να επιστρέψει. Δεν γνωρίζουμε πολλά για τη σχέση που είχαν ο βασιλιάς και ο Έσδρας, ή αν ο Έσδρας εργαζόταν στην αυλή. Στο Έσδρα 8:διαβάζουμε τους αρχηγούς των οικογενειών που επέστρεψαν, ξεκινώντας με τους ιερείς, στη συνέχεια με τη βασιλική γενιά, και τέλος με τον υπόλοιπο εβραϊκό πληθυσμό. Αναφέρονται συγκεκριμένα 12 οικογένειες, δίνοντας την εντύπωση ότι πρόκειται για σκόπιμη υπενθύμιση των 12 φυλών του Ισραήλ.

Στην περικοπή αναφέρονται 1.500 άντρες και ο αριθμός θα έφτανε τους 5.000 - 6.000 μαζί με τις γυναίκες και τα παιδιά. Η ομάδα αυτή ήταν κατά πολύ μικρότερη σε σύγκριση με την πρώτη ομάδα που επέστρεψε με τον Ζοροβάβελ και τον Ιησού.

`Διαβάστε Έσδ. 7:1-10. Τι μας διδάσκει η περικοπή αυτή για τον Έσδρα;`

Ο Έσδρας είναι γραμματέας, απόγονος ιερέων. Ως ιερέας, είναι απόγονος του Ααρών, αδελφού του Μωυσή που ήταν ο πρώτος ιερέας του λαού του Ισραήλ. Λόγω των γεγονότων που είναι καταγεγραμμένα στο βιβλίο του Έσδρα, όπως επίσης και στην εβραϊκή παράδοση, το όνομα του Έσδρα έχει πολύ μεγάλη σημασία ακόμη και σήμερα. Δεν γνωρίζουμε αν ο Έσδρας υπηρέτησε ως γραμματέας στην αυλή του βασιλιά Αρταξέρξη. Αυτό συνεπάγεται ότι η περιγραφή του Έσδρα ως γραμματέα είτε αναφέρεται σε προηγούμενα καθήκοντά του είτε στις δεξιότητές του, τις οποίες άρχισε να χρησιμοποιεί αφότου έφτασε στην Ιουδαία. Ωστόσο, σίγουρα ο Έσδρας εργάστηκε με κάποιο τρόπο κοντά στον Αρταξέρξη για να τον θέσει ο βασιλιάς αρχηγό της εξόρμησης.

Στο Έσδ. 7:6 και 10, ο Έσδρας περιγράφεται ως «έμπειρος» και «αφοσιωμένος» γραμματέας ή δάσκαλος. Ο όρος «έμπειρος» υποδηλώνει κάποιον που είναι γρήγορος στην κατανόηση και την πνευματική επεξεργασία πληροφοριών. Ο Έσδρας ήταν εύστροφος – ήταν γνωστός για τις γνώσεις του και την πνευματική του οξυδέρκεια σχετικά με το νόμο του Θεού. Επιπλέον, το γεγονός ότι ο βασιλιάς διάλεξε τον Έσδρα να οδηγήσει τους Ισραηλίτες στην Ιουδαία είναι απόδειξη του θάρρος του και των ηγετικών του ικανοτήτων.

`ΣΚΕΨΗ: Ο Έσδρας προετοίμασε την καρδιά του ώστε να εκζητήσει «τον νόμον του Κυρίου» (Έσδ. 7:10). Πώς θα μπορούμε να εφαρμόσουμε αυτήν την αρχή στη δική μας ζωή σήμερα;`