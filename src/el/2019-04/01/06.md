---
title:  Η Σημασια Της Εκπαιδευσης
date:  03/10/2019
---

`Διαβάστε Έσδ. 7:6 και 10. Τι μας διδάσκουν οι περικοπές αυτές για τη σημασία της σωστής θρησκευτικής εκπαίδευσης; `

Η μεγάλη προθυμία του Έσδρα να αφοσιωθεί στον Θεό και η απόφασή του να μελετήσει, να πράξει και να διδάξει τον Λόγο του Θεού (Έσδ. 7/ζ΄ 6,10) τον προετοίμασε για μία μεγαλύτερη υπηρεσία στο Ισραήλ. Το κείμενο στην Αγία Γραφή αναφέρει κυριολεκτικά ότι ο Έσδρας αφιερώθηκε στη μελέτη, στην τήρηση και στη διδασκαλία του νόμου του Κυρίου.

Η αδ. Χουάιτ μας αναφέρει τα παρακάτω σημαντικά λόγια: «Γόνος των γιων του Ααρών, ο Έσδρας είχε εκπαιδευθεί για την ιεροσύνη, και επιπλέον είχε αποκτήσει γνώση για τα γραπτά των μάγων, των αστρολόγων και των σοφών του μηδοπερσικού βασιλείου. Δεν έμενε όμως ικανοποιημένος από την πνευματική του κατάσταση. Λαχταρούσε να εναρμονισθεί εντελώς με το Θεό. Ποθούσε τη σοφία για να εκτελέσει το θεϊκό θέλημα. Γι’ αυτό ‘‘είχεν ετοιμάσει την καρδίαν αυτού εις το να εκζητή τον νόμον του Κυρίου, και να εκτελή’’. (Έσδρ. 7:10). Αυτό τον οδήγησε να επιδοθεί επιμελώς στη μελέτη της ιστορίας του λαού του Θεού, όπως ήταν καταχωρημένη στα γραπτά των προφητών και των βασιλέων. Ερεύνησε τα ιστορικά και ποιητικά βιβλία της Γραφής για να μάθει γιατί είχε ο Κύριος επιτρέψει να καταστραφεί η Ιερουσαλήμ και να φερθεί ο λαός Του αιχμάλωτος σε μια ειδωλολατρική χώρα.» Π.Β. σ. 419,420.

«Οι προσπάθειες του Έσδρα να ανακινήσει το ενδιαφέρον για τη μελέτη των Γραφών μονιμοποιήθηκε χάρη στο επίπονο και ισόβιο έργο του στο να διατηρήσει και να αυξήσει τα ιερά συγγράμματα. Συγκέντρωσε όλα τα αντίγραφα του νόμου που μπόρεσε να βρει, τα αντέγραψε και τα διένειμε. Ο αμιγής λόγος που με αυτό τον τρόπο πολλαπλασιαζόταν και περνούσε στα χέρια του λαού, κατέληξε σε γνώση ανεκτίμητης αξίας.» Π.Β. σ. 420,421.

Παρότι ο Έσδρας γνώριζε τις συνήθειες των παγανιστών, συνειδητοποίησε ότι δεν ήταν σωστές. Έτσι, αναζήτησε τη γνώση της αλήθειας η οποία προερχόταν από τον Λόγο του Θεού και το νόμο του Κυρίου. Έπρεπε να αφήσει πίσω του την κοσμική σοφία του μηδοπερσικού βασιλείου. Εξάλλου, σε τι θα τον ωφελούσαν «τα γραπτά των μάγων και των αστρολόγων»;

`ΣΚΕΨΗ: Με ποιους τρόπους, ακόμη και σήμερα, πρέπει να αφήσουμε πίσω μας όλα όσα έχουμε διδαχθεί από τον κόσμο;`