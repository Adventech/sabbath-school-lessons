---
title:  Περαιτέρω Μελέτη
date:  06/12/2019
---

Διαβάστε Ε. Χουάιτ, Β.Χ. σελ. 63-70.

«Ο σταυρός του Χριστού θα αποτελεί το αιώνιο θέμα της σπουδής και το άσμα των λυτρωμένων. Βλέποντας τον Χριστό δοξασμένο, θα θεωρούν τον Χριστό σταυρωμένο. Ποτέ δεν πρόκειται να λησμονηθεί το γεγονός ότι Εκείνος του οποίου η δύναμη δημιούργησε και βαστάζει τους αναρίθμητους κόσμους στο αχανές διάστημα, ο αγαπητός Υιός του Θεού, η Μεγαλειότητα του ουρανού, Αυτός τον οποίον τα χερουβείμ και τα ένδοξα σεραφείμ αρέσκονται να λατρεύουν, υπέστη την ταπείνωση για να εξυψώσει τον πεσμένο στην αμαρτία άνθρωπο. Ποτέ δεν πρόκειται να λησμονηθεί ότι Εκείνος σήκωσε το βάρος της  ενοχής και της αισχύνης της αμαρτίας, ότι γεύθηκε την οδυνηρή πείρα της αποστροφής του προσώπου του Πατέρα, μέχρι που η καρδιά Του σπάραξε από τον πόνο για τη χαμένη ανθρωπότητα, και η ζωή Του καταθρυμματίσθηκε επάνω στο σταυρό του Γολγοθά. Η σκέψη ότι αυτός ο Δημιουργός του σύμπαντος, αυτός ο απόλυτος Ρυθμιστής κάθε πεπρωμένου, να ταπεινωθεί από αγάπη για τον άνθρωπο, θα προκαλεί τον αιώνιο θαυμασμό και τη λατρεία του σύμπαντος. Κάθε φορά που τα έθνη των λυτρωμένων θα ατενίζουν στον Σωτήρα τους και θα θεωρούν τη δόξα του Πατέρα να αντανακλάει στη μορφή Του, κάθε φορά που θα αντικρίζουν το θρόνο Του στερεωμένο στους αιώνες των αιώνων, ξέροντας ότι η βασιλεία Του δεν έχει τέλος, θα αναφωνούν τον εκστατικό αυτόν ύμνο: “Άξιο, άξιον, άξιον είναι το Αρνίον το εσφαγμένον το οποίον εξηγόρασεν ημάς εις τον Θεόν με το πολύτιμον αυτού αίμα.”» Τ.Π.Σ. σ.777

**Ερωτήσεις για συζήτηση**

`1. Συζητήστε στην τάξη σχετικά με το πώς θα βρείτε την σωστή ισορροπία στη λατρεία μεταξύ της ευλάβειας και της χαράς. Ή σκεφτείτε την απάντηση στο ερώτημα: Η ευλάβεια και η χαρά αποκλείουν η μία την άλλη;`

`2. Οι Ισραηλίτες έθεσαν το τείχος της Ιερουσαλήμ υπό την προστασία του Θεού μέσω της τελετής αφιέρωσής του, και αναγνωρίζοντας μ’ αυτόν τον τρόπο ότι ένα τείχος είναι άχρηστο αν ο Θεός δεν το υπερασπιστεί. Ο Σολομών εκφράζει εύστοχα την αλήθεια αυτή λέγοντας: «Εάν ο Κύριος δεν οικοδομήση οίκον, εις μάτην κοπιάζουσιν οι οικοδομούντες αυτόν• εάν ο Κύριος δεν φυλάξη πόλιν, εις μάτην αγρυπνεί ο φυλάττων.» (Ψαλμ. 1271). Τι μας λέει το παραπάνω απόσπασμα για οποιαδήποτε από τις προσπάθειές μας για τον Κύριο;`

`3. Ποιος είναι ο ρόλος της μουσικής στην εκκλησιαστική σας λατρεία;`

`4. Η Αγία Γραφή αναφέρει ξεκάθαρα: ο Ιησούς είναι ο Αρχιερέας του ουράνιου Αγιαστηρίου. Τι ακριβώς κάνει για εμάς εκεί; Τι μας διδάσκει η υπηρεσία των ιερέων στον επίγειο ναό σχετικά με το τι κάνει ο Ιησούς για εμάς στον ουρανό;`