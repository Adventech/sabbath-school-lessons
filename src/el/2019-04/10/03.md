---
title:  Εξαγνισμος
date:  02/12/2019
---

Μετά την αφιέρωση του τείχους και την συγκέντρωση των ψαλμωδών, το επόμενο εδάφιο αναφέρεται στον εξαγνισμό: «Και εκαθαρίσθησαν οι ιερείς και οι Λευΐται, και εκαθάρισαν τον λαόν, και τας πύλας, και το τείχος.» (Νεεμ. 12:30).

Η ρίζα της εβραϊκής λέξης εξαγνισμένος, thr, σημαίνει να είναι κάποιος αγνός, καθαρός, και χρησιμοποιείται σε πολλές περιπτώσεις στην Παλαιά Διαθήκη, μεταξύ άλλων και της ηθικής αγνότητας και καθαρότητας ενώπιον του Θεού.

«Εάν όμως περιπατώμεν εν τω φωτί καθώς αυτός είναι εν τω φωτί, έχομεν κοινωνίαν μετ' αλλήλων, και το αίμα του Ιησού Χριστού του Υιού αυτού καθαρίζει ημάς από πάσης αμαρτίας. Εάν είπωμεν ότι αμαρτίαν δεν έχομεν, εαυτούς πλανώμεν, και η αλήθεια δεν είναι εν ημίν. Εάν ομολογώμεν τας αμαρτίας ημών, είναι πιστός και δίκαιος, ώστε να συγχωρήση εις ημάς τας αμαρτίας, και καθαρίση ημάς από πάσης αδικίας.» (Α’ Ιωάν. 1:7-9).

`Τι μας διδάσκει το παραπάνω απόσπασμα σχετικά 1) με την ανθρώπινη φύση, 2) την συγχώρηση του Θεού, και 3) την δύναμη του Θεού στη ζωή μας; `

Ο ναός και οι υπηρεσίες του ήταν πολύ σημαντικά στοιχεία της θρησκείας του αρχαίου Ισραήλ. Ωστόσο, αποτελούσαν τα μέσα για την εκπλήρωση ενός σκοπού, δεν ήταν αυτά καθαυτά ο σκοπός. Και ο σκοπός, φυσικά, ήταν να οδηγηθεί ο λαός σε μία σώζουσα σχέση με τον Θεό της διαθήκης, τον Κύριο Ιησού Χριστό, και να γνωρίσουν την εξαγνιστική δύναμή Του στη ζωή τους. Η γνώση του τι έχει κάνει ο Θεός για εμάς, από τι μας έχει σώσει ο Κύριος, μας οδηγεί στο να Τον αγαπάμε και να Τον λατρεύουμε. Γι’ αυτό οι Ισραηλίτες αναλογίζονταν διαρκώς το τι είχε κάνει ο Θεός για εκείνους στο παρελθόν. Τους βοηθούσε να συνειδητοποιήσουν την καλοσύνη και την αγάπη του Κυρίου, που αποτελούσαν τον κύριο λόγο της χαράς και της ευχαριστίας στη λατρεία τους.

Για εμάς σήμερα, η εμπειρία και εκτίμηση της συγχώρησης της αμαρτίας θα πρέπει να μας εμπνέουν ευγνωμοσύνη προς τον Θεό, καθώς και μία αίσθηση ελπίδας και χαράς. Έτσι τείνουμε να υμνούμε τον Θεό και να εκφράσουμε την ευγνωμοσύνη μας για την ωραιότητα του χαρακτήρα Του. Και ποια αποκάλυψη του χαρακτήρα του Θεού μπορεί να είναι μεγαλύτερη από τον Ιησού στον σταυρό, που επωμίστηκε την τιμωρία για τις αμαρτίες μας ώστε να μη χρειάζεται να θανατωθούμε εμείς γι’ αυτές;

`ΣΚΕΨΗ: Ανεξάρτητα από τις αμαρτίες ή τον χαρακτήρα σας, στο Σταυρό έχετε πλήρη συγχώρηση αμαρτιών – και μάλιστα ακριβώς αυτή τη στιγμή. Γιατί δεν διεκδικείτε τώρα τη συγχώρηση που σας προσφέρει ο Θεός;`