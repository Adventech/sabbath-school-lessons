---
title:  Προετοιμασια Του Νεεμια Για Το Εργο Του
date:  10/10/2019
---

Αναμφίβολα, ο Κύριος κάλεσε τον Νεεμία να εκτελέσει αυτό το καθήκον και θα του προμήθευε όλα όσα θα χρειαζόταν. Οπλισμένος με τις υποσχέσεις του Θεού και βέβαιος ότι είχε κληθεί από Εκείνον, ο Νεεμίας προχώρησε. Οι κινήσεις του, όμως, ήταν προσεκτικές και γίνονταν με προσευχή. Με άλλα λόγια, παρότι γνώριζε ότι ο Θεός ήταν μαζί του, η γνώση αυτή δεν τον απέτρεψε από το να σκεφτεί καλά το τι θα έκανε.

`Διαβάστε Νεεμ. 2:11-20. Πώς προετοιμάστηκε ο Νεεμίας για το εγχείρημα της ανοικοδόμησης των τειχών;`

Μαθήματα Ηγεσίας: Μάθημα 1ο: Ο Νεεμίας δηλώνει ότι «δεν εφανέρωσα εις ουδένα τι είχε βάλει ο Θεός μου εν τη καρδία μου να κάμω εις την Ιερουσαλήμ» (εδ. 2:12). Δεν το μαρτυρά όχι μόνο στον εχθρό, αλλά ούτε και στους αρχηγούς των Ιουδαίων. Βρίσκεται εν μέσω μιας ανιχνευτικής αποστολής για να δει τι πρέπει να γίνει. Μάθημα 2ο: Ο Νεεμίας, πριν παρουσιάσει οτιδήποτε, κάνει την απαραίτητη προετοιμασία και προσχεδιάζει όλη τη δουλειά που πρέπει να γίνει. Μάθημα 3ο: Όταν μιλά για το εγχείρημα, ξεκινά αναφέροντας όλα όσα είχε κάνει ο Θεός μέχρι εκείνη τη στιγμή για την εξόρμηση εκείνη, και στη συνέχεια προσθέτει τα λόγια του βασιλιά. Ενθαρρύνει τον λαό πριν τους ζητήσει να βοηθήσουν στο έργο. Αποτελεί θαύμα το γεγονός ότι οι Ιουδαίοι ανταποκρίθηκαν με τέτοια προθυμία και αποφάσισαν να ξεκινήσουν την ανοικοδόμηση, παρά τις επερχόμενες αντιδράσεις. Ο Θεός δεν είχε προετοιμάσει μόνο τον βασιλιά μέσω της προσευχής και της νηστείας του Νεεμία, αλλά και τους Ιουδαίους ώστε να ανταποκριθούν με θάρρος και τόλμη.

`Διαβάστε Νεεμ. 2:19, 20. Τι μας λένε τα εδάφια αυτά για την πίστη του Νεεμία; Με ποιον τρόπο εδάφια όπως Δευτ. 7:9, Ψαλμ. 23:1-6 και Αρ. 23:19 θα βοηθούσαν τον Νεεμία; `

Οι συζητήσεις μας δείχνουν ποιοι είμαστε και τι πραγματικά πιστεύουμε. Ο Νεεμίας έχει την τάση να λέει ενθαρρυντικά λόγια. Δεν φοβάται να συμπεριλάβει τον Θεό στα λόγια του και να Τον εξυμνεί, ακόμη κι όταν οι άνθρωποι τον περιγελούν. Παρότι οι εχθροί του τον περιφρονούν, δεν μασάει τα λόγια του, ούτε αφήνει τον Θεό εκτός συζήτησης. Όπως και ο Ιωσήφ στην Αίγυπτο πολλά χρόνια πριν, έτσι και ο Νεεμίας δεν φοβάται να παρουσιάσει τον Θεό του σε ανθρώπους που δεν Τον πιστεύουν.