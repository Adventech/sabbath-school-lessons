---
title:  Ο Νεεμιας Μιλα
date:  08/10/2019
---

Στο Νεεμία 1/α΄ 11 διαβάζουμε ότι ο Νεεμίας ήταν ο οινοχόος του βασιλιά. Η εργασία αυτή ίσως να μη μας φαίνεται σημαντική αλλά οι οινοχόοι ήταν άντρες με σημαντική επιρροή διότι είχαν συνεχή και στενή πρόσβαση στον βασιλιά. Οι οινοχόοι δοκίμαζαν τα ροφήματα για τον βασιλιά ώστε να αποτρέψουν αρρώστιες ή τον θάνατο του βασιλιά. Ο Ηρόδοτος αναφέρει ότι οι Πέρσες πρόσδιδαν ιδιαίτερη τιμή στους οινοχόους καθώς θεωρούνταν υψηλοί αξιωματούχοι. Για παράδειγμα, ο οινοχόος του Ασσύριου βασιλιά Εσαραδδών ήταν παράλληλα και επικεφαλής στο βασίλειο. Συνεπώς, ο Νεεμίας κατείχε υψηλή θέση στο βασίλειο, και λόγω της πρόσβασης που είχε στο βασιλιά, ικετεύει τον Θεό να τον χρησιμοποιήσει στο να μιλήσει στον βασιλιά για την κατάσταση στην Ιουδαία.

`Διαβάστε Νεεμ. 2:1-8. Τι συνέβη ως αποτέλεσμα της προσευχής και της νηστείας του Νεεμία; `

Η απάντηση στην προσευχή έρχεται το μήνα Νισάν που είναι κατά προσέγγιση ο μήνας Απρίλιος του 444π.Χ. Πέρασαν τέσσερις μήνες από την ημέρα που ο Ανανί και οι Ιουδαίοι ανακοίνωσαν στον Νεεμία τα δυσάρεστα νέα για την Ιερουσαλήμ. Για τέσσερις μήνες ο Νεεμίας προσευχόταν και νήστευε, και κάθε μέρα φαινόταν ο Θεός να μην απαντά. Αλλά η ώρα του Θεού είναι πάντα η καλύτερη. Ο Θεός προετοίμασε τον βασιλιά ώστε να ακούσει τον Νεεμία και να δώσει ευνοϊκή απάντηση.

Δεν συνέβαινε συχνά ένας οινοχόος να έχει την άδεια να παραιτηθεί για ένα διάστημα από τα καθήκοντά του και να γίνει κυβερνήτης σε άλλη περιοχή. Ο Θεός μίλησε μέσου του Νεεμία και εντύπωσε στον Πέρση βασιλιά Αρταξέρξη Α’ να καταστήσει τον Νεεμία κυβερνήτη της περιοχής της Ιουδαίας. Από την αναφορά στη βασίλισσα προκύπτει ότι η συνάντηση εκείνη ήταν ιδιωτική, διότι δεν ήταν σύνηθες η βασίλισσα να παρίσταται σε επίσημα γεύματα. Ο Νεεμίας δεν αναφέρει αμέσως την Ιερουσαλήμ, ώστε ο βασιλιάς να μην είναι προκατειλημμένος. Αντίθετα, απευθύνει μία συναισθηματική έκκληση στο βασιλιά σχετικά με κάτι προσωπικό για εκείνον. Όταν αναφέρθηκε συγκεκριμένα στην πόλη, ο Νεεμίας είχε ήδη κερδίσει το βασιλιά.

`ΣΚΕΨΗ: Τι ομοιότητα υπάρχει μεταξύ της θέσης του Νεεμία στην αυλή του βασιλιά και του Δανιήλ στην Βαβυλώνα; Τι μας δείχνει για τον χαρακτήρα του Νεεμία το γεγονός ότι ο βασιλιάς ήταν τόσο θετικά προϊδεασμένος σ’ αυτόν;`