---
title:  Η Προσευχη Του Νεεμια
date:  07/10/2019
---

`Διαβάστε την προσευχή του Νεεμία στο 1:5-11. Ποια στοιχεία συνθέτουν την προσευχή; Γιατί συμπεριλαμβάνει τον εαυτό του ως έναν από τους ενόχους; `

* Θεέ μου, είσαι Μέγας και Ελεήμων (Νεεμ. 1:5)
    * Άκουσέ με (Νεεμ. 1:6)
        * Εξομολόγηση των αμαρτιών (Νεεμ. 1:6, 7)
            * Θυμήσου τις υποσχέσεις Σου (Νεεμ. 1:8, 9)
        * Μας έχεις λυτρώσει (Νεεμ. 1:10)
    * Άκουσέ με (Νεεμ. 1:11)
* Θεέ μου, δώσε ευημερία και έλεος (Νεεμ 1:11)

Η προσευχή του Νεεμία είναι ένα όμορφο κείμενο το οποίο υπενθυμίζει την υπεροχή του Θεού, την αμαρτωλότητα των ανθρώπων, και καταλήγει με μία κραυγή για βοήθεια. Η προσευχή αυτή θυμίζει την προσευχή του Δανιήλ στο κεφ. 9:και πιθανότατα ο Νεεμίας να γνώριζε την προσευχή αυτή. Αξίζει να προσέξουμε ότι ο Νεεμίας δεν ξεκινά την προσευχή με κραυγή για βοήθεια. Αντίθετα, στην αρχή αναφέρει την αλήθεια του Ποιος είναι ο Θεός: ο Μέγας και Φοβερός. Επιπλέον, τονίζει ότι ο Θεός τηρεί τη διαθήκη Του και δείχνει έλεος σε όσους Τον αγαπούν, σαν να θέλει να υπενθυμίσει ότι ο Θεός υπήρξε πάντοτε πιστός και δεν γίνεται το γεγονός αυτό να έχει αλλάξει τώρα.

Η προσευχή έχει ιδιαίτερη δομή, η οποία απεικονίζεται παραπάνω, και επικεντρώνεται στο εδάφιο 8 όπου ο Νεεμίας αναφέρει τις υποσχέσεις του Θεού. Ο Νεεμίας λέει ‘‘Θυμήσου!’’. Με άλλα λόγια: Θυμήσου, Θεέ μου, πως υποσχέθηκες ότι θα μας διασκορπίσεις εάν φανούμε άπιστοι, αλλά υποσχέθηκες επίσης και να μας φέρεις πίσω και να αποκαταστήσεις τα πάντα. Εφόσον το πρώτο έγινε, ήρθε τώρα η στιγμή να εκπληρώσεις και το άλλο μέρος της υπόσχεσής Σου γιατί επιστρέφουμε σε Εσένα. Ο Νεεμίας δεν φοβάται να διεκδικήσει τις υποσχέσεις του Θεού και να τις υπενθυμίσει στον Κύριο. Φυσικά, αυτό δεν σημαίνει ότι ο Θεός δεν γνωρίζει ή δεν θυμάται τις υποσχέσεις Του. Αντιθέτως, ο Θεός ευαρεστείται όταν βλέπει την προθυμία μας να διεκδικούμε τις υποσχέσεις Του. Θέλει να πιστεύουμε σ’ αυτές και να τις εκφράζουμε δυνατά σ’ Εκείνον. Εκφράζοντας με λόγια τις υποσχέσεις του Θεού για εμάς, παίρνουμε δύναμη στην απόφασή μας να τις εμπιστευθούμε, ιδιαίτερα σε στιγμές που φαίνεται ότι κάθε ελπίδα έχει χαθεί.

`ΣΚΕΨΗ: Ποιες υποσχέσεις του Θεού μπορείτε να διεκδικήσετε αυτή τη στιγμή; Γιατί είναι σημαντικό ποτέ να μη σταματήσετε να διεκδικείτε τις υποσχέσεις αυτές; Εξάλλου, χωρίς αυτές, τι σας απομένει;`