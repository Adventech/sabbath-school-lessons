---
title:  Ο Νεεμιας Λαμβανει Δυσαρεστα Νεα
date:  06/10/2019
---

Το βιβλίο του Νεεμία, όπως και του Δανιήλ (Δαν. 1:1, 2), ξεκινά με δυσάρεστα νέα. Πολλοί είχαν επιστρέψει στη χώρα των προγόνων τους, αλλά η κατάσταση γι’ αυτούς δεν ήταν πολύ καλή.

`Διαβάστε Νεεμ. 1:1-4. Γιατί ο Νεεμίας ήταν τόσο ανήσυχος; Ποια ήταν η αντίδρασή του στα δυσάρεστα νέα που άκουσε; `

Κάποιοι Ιουδαίοι είχαν αιχμαλωτιστεί χρόνια πριν, στα Σούσα, ένα από τα τέσσερα διοικητικά κέντρα της περσικής αυτοκρατορίας όπου ο Νεεμίας υπηρετούσε στο παλάτι του βασιλιά ως οινοχόος. Η προσφώνηση «Ανανί, εις εκ των αδελφών μου» μάλλον αναφέρεται σε έναν αδερφό εξ αίματος, διότι υπάρχει μία παρόμοια αναφορά στο εδ. 7/ζ 2, ωστόσο, μπορεί και να είναι αναφορά σε κάποιον συμπατριώτη του Ισραηλίτη. Η συζήτηση με τον Ανανί πιθανολογείται ότι έλαβε χώρα μέσα Νοεμβρίου με μέσα Δεκεμβρίου του 445 π.Χ, περίπου 13 χρόνια μετά την επιστροφή του Έσδρα στη Ιερουσαλήμ. Ο Ανανί αναφέρει ότι η κατάσταση στην Ιερουσαλήμ είναι δραματική. Ο λαός δεν μπόρεσε να ανοικοδομήσει την Ιερουσαλήμ και ο εχθρός είχε καταστρέψει τα τείχη της πόλης αφήνοντας την ανοχύρωτη και έρημη.

Ο Νεεμίας άκουγε φήμες ότι οι Σαμαρίτες είχαν καταστρέψει τα τείχη της πόλης αλλά δεν είχε συγκεκριμένες απαντήσεις έως εκείνη τη στιγμή. Συνεπώς, ο ίδιος ο βασιλιάς Αρταξέρξης κατακρεούργησε την ελπίδα όσων είχαν επιστρέψει σταματώντας την πρόοδο της ανοικοδόμησης μετά τα παράπονα των ανθρώπων δυτικά του ποταμού Ευφράτη (Έσδ. 4).

Παρότι ο ναός ανοικοδομήθηκε, δεν λειτουργούσε πλήρως διότι οι άνθρωποι που χρειάζονταν για τις υπηρεσίες του ναού δεν γινόταν να ζουν στην Ιερουσαλήμ. Η κατάσταση αυτή έθλιβε τον Νεεμία καθώς οι επιπτώσεις των νέων διαπερνούσαν την ψυχή του: οι Ιουδαίοι δεν είχαν δοξάσει τον Θεό αν και επέστρεψαν εκεί ακριβώς γι’ αυτόν τον σκοπό. Αντίθετα, παραμέλησαν τον οίκο του Θεού και την Αγία Πόλη εξαιτίας του φόβου του εχθρού και της καταπίεσης.

Έτσι, ο Νεεμίας στρέφεται αυτόματα στον Θεό. Δεν παραπονιέται για την αδύναμη πίστη των ανθρώπων στην Ιουδαία και ούτε τους αποκαλεί δειλούς, αλλά ούτε και αποδέχεται την κατάσταση ως έχει. Ο Νεεμίας πέφτει στα γόνατα και αρχίζει να προσεύχεται και να νηστεύει.

`ΣΚΕΨΗ: Στο άκουσμα των άσχημων αυτών ειδήσεων, ο Νεεμίας έκλαψε, νήστεψε και προσευχήθηκε. Τι μαρτυρούν αυτές οι πράξεις σχετικά με το πώς πρέπει να φέρνουμε τα αιτήματά μας στον Κύριο;`