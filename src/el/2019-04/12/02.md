---
title:  Η Αντιδραση Του Νεεμια
date:  15/12/2019
---

`Διαβάστε Νεεμ. 13:23-25. Τι συνέβη εδώ και πώς μπορούμε να εξηγήσουμε την αντίδραση του Νεεμία στο θέμα αυτό; `

Εφόσον τα παιδιά δεν μιλούσαν Αραμαϊκά (την γλώσσα που μιλούσαν στην εξορία), ούτε Ιουδαϊκά, δεν μπορούσαν να κατανοήσουν τη διδασκαλία των Γραπτών. Ήταν ένα σημαντικό πρόβλημα γιατί παρεμποδιζόταν η γνώση της αποκάλυψης του Θεού ή μπορούσε ακόμη και να εξαλειφθεί. Οι γραμματείς και οι ιερείς ανέλυαν το Τορά κυρίως στην αραμαϊκή γλώσσα προκειμένου το κήρυγμα να γίνει κατανοητό από τον λαό. Ωστόσο, εφόσον οι μητέρες κατάγονταν από τους Αμμωνίτες, τους Αζωτίους, και τους Μωαβίτες, και κυρίως εκείνες φρόντιζαν για τα παιδιά τους, δεν προκαλεί έκπληξη το γεγονός ότι τα παιδιά δεν μιλούσαν τη γλώσσα των πατέρων τους. Η γλώσσα που μιλάμε διαμορφώνει τον τρόπο που σκεφτόμαστε, γιατί χρησιμοποιούμε το λεξιλόγιο του συγκεκριμένου πολιτισμού. Η απώλεια της Βιβλικής γλώσσας σήμαινε την απώλεια μίας ιδιαίτερης ταυτότητας. Επομένως, για τον Νεεμία ήταν αδιανόητο οι οικογένειες να χάσουν επαφή με τον Λόγο του Θεού και κατά συνέπεια, τη σύνδεσή τους με τον ζωντανό Θεό, τον Κύριο των Ιουδαίων.

Οι σχολιαστές της Αγίας Γραφής σημειώνουν ότι οι πράξεις του Νεεμία πιθανότατα συνιστούσαν δημόσιο εξευτελισμό του λαού ως μέρος της τιμωρίας τους την εποχή εκείνη. Όταν στο κείμενο διαβάζουμε ότι ο Νεεμίας τους απέπεμψε και τους καταράστηκε, δεν πρέπει να σκεφτόμαστε ότι χρησιμοποίησε υβριστική γλώσσα ή προσβλητικά λόγια, αλλά ότι τους απηύθυνε τις κατάρες της Διαθήκης. Στο Δευτ. 28:διαβάζουμε τις κατάρες σε όσους παραβίαζαν την διαθήκη. Είναι πολύ πιθανό ο Νεεμίας να διάλεξε λόγια των Γραπτών για να κάνει τους ανθρώπους να συνειδητοποιήσουν τις λάθος πράξεις τους και τις συνέπειες των κακών επιλογών τους. Επιπλέον, όταν ο Νεεμίας λέει ότι «ερράβδισα τινάς εξ αυτών, και ετριχομάδησα αυτούς» (εδ.25), αντί να σκεφτόμαστε τον Νεεμία να δρα με θυμό και οργή, πρέπει να σημειώσουμε ότι ο ξυλοδαρμός αποτελούσε μία μορφή δημόσιας τιμωρίας. Αυτή η συμπεριφορά εφαρμόστηκε μόνο σε «τινάς εξ αυτών», δηλαδή στους αρχηγούς που προκαλούσαν ή προωθούσαν την λανθασμένη αυτή συμπεριφορά. Οι πράξεις αυτές χρησίμευαν ως μέθοδοι δημόσιου εξευτελισμού. Ο Νεεμίας ήθελε να διασφαλίσει ότι ο λαός κατανοούσε τη σημασία και τα αποτελέσματα των επιλογών τους.

`ΣΚΕΨΗ: Πώς πρέπει να αντιδρούμε όταν βλέπουμε κάτι κακό να διαπράττεται στην εκκλησία;`