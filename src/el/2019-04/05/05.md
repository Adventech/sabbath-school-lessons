---
title:  Ενας Ορκος
date:  30/10/2019
---

`Διαβάστε Νεεμ. 5:12, 13. Γιατί ο Νεεμίας απευθύνει κατάρα σε όσους δεν τηρούν την υπόσχεσή τους;`

Παρότι οι ηγέτες συμφωνούν να αποκαταστήσουν και να επιστρέψουν όλα όσα κατέσχεσαν, ο Νεεμίας δεν είναι ευχαριστημένος με αόριστα λόγια. Απαιτεί χειροπιαστές αποδείξεις. Για τον λόγο αυτό, τους βάζει να ορκιστούν παρουσία των ιερέων. Η πράξη αυτή προσέδωσε επίσης νομική εγκυρότητα στην όλη διαδικασία σε περίπτωση που έπρεπε μεταγενέστερα να αναφέρει τη συμφωνία αυτή.

Γιατί, όμως, απευθύνει κατάρα; Ο Νεεμίας τινάζει το ιμάτιό του ως ένδειξη ότι όσοι θα παρέβαιναν αυτόν τον όρκο θα έχαναν τα πάντα. Συνηθιζόταν η πρακτική να απευθύνονται κατάρες για να εντυπώνεται στο νου η σημασία ενός νόμου ή ενός κανόνα. Οι άνθρωποι θα παρέβαιναν το νόμο με μεγαλύτερη δυσκολία όταν μία κατάρα ήταν συνδεδεμένη με την παράβασή του. Ο Νεεμίας προφανώς θεωρούσε το θέμα ιδιαίτερα σημαντικό για να προβεί σε κάτι δραστικό για την επίτευξή του.

`Τι μας διδάσκουν τα ακόλουθα εδάφια της Παλαιάς Διαθήκης σχετικά με την αγιότητα των όρκων για τους ανθρώπους αυτούς; (Αρ. 30:2, Δευτ. 23:21-23, Εκκλ. 5:4, 5, Λευιτ. 19:12, Γεν. 26:31)`

Η ομιλία είναι ένα ισχυρό δώρο που έχει δώσει ο Θεός στους ανθρώπους, σε αντίθεση με τα ζώα. Και υπάρχει δύναμη στα λόγια μας - δύναμη ακόμη και ζωής και θανάτου. Γι’ αυτό, πρέπει να είμαστε ιδιαίτερα προσεκτικοί σε όσα λέμε και όσα υποσχόμαστε. Επίσης, είναι πολύ σημαντικό οι πράξεις μας να αντιστοιχούν στα λόγια μας. Πόσοι άνθρωποι αποθαρρύνθηκαν από την χριστιανική πίστη από άτομα που τα λόγια τους ακούγονταν χριστιανικά αλλά οι πράξεις τους όχι;

`ΣΚΕΨΗ: Αναλογιστείτε πόσο μεγάλο αντίκτυπο έχουν τα λόγια σας στους άλλους. Πώς μπορούμε να μάθουμε να είμαστε πιο προσεκτικοί σε όσα λέμε, τη στιγμή που τα λέμε, και τον τρόπο με τον οποίο τα λέμε;`