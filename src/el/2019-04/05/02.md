---
title:  Η Δυσαρεσκεια Του Λαου
date:  27/10/2019
---

`Διαβάστε Νεεμ. 5:1-5. Τι συμβαίνει εδώ; Για ποιο πράγμα είναι δυσαρεστημένος ο λαός;`

Υπό την ηγεσία του Νεεμία, οι Ιουδαίοι φαίνεται να είναι ενωμένοι ενάντια στις εξωτερικές πιέσεις. Ωστόσο τα πράγματα δεν πηγαίνουν και τόσο καλά στο εσωτερικό του έθνους που παλεύει ενάντια στους διωγμούς και αμύνεται στις επιθέσεις των εχθρών. Παρά το εξωτερικα σκληρό περίβλημα και τις ενιαίες προσπάθειες κατά του εχθρού, η κοινότητα εσωτερικά διασπάται. Οι ηγέτες και οι πλούσιοι χρησιμοποιούν τους φτωχούς και τους λιγότερο ευνοημένους προς δικό τους όφελος, και η κατάσταση είχε γίνει τόσο δυσχερής που οι οικογένειες έκραζαν για απαλλαγή από το βάρος. Κάποιες οικογένειες έλεγαν ότι δεν είχαν τροφή για τα παιδιά τους, άλλοι έλεγαν ότι εξαιτίας της πείνας υποθήκευαν τα χωράφια και τα υπάρχοντά τους, ενώ άλλοι παραπονούνταν ότι αναγκάζονταν να δανειστούν χρήματα για τους φόρους στους Πέρσες και ότι υπέβαλλαν ακόμη και τα παιδιά τους στη δουλεία.

Το επίκεντρο του προβλήματος ήταν η πείνα και η καταβολή των φόρων που ανάγκαζαν τις φτωχότερες οικογένειες να δανειστούν ή να υποθηκεύσουν τα υπάρχοντά τους. Αν, ωστόσο, δεν μπορούσαν να κερδίσουν τα χρήματα αυτά την επόμενη χρονιά, έπρεπε κάτι να γίνει για το χρέος τους. Έτσι, κατέληγαν δούλοι λόγω των χρεών. Είχαν ήδη χάσει τη γη τους, και επιπλέον έπρεπε κάποιος από την οικογένειά τους, συνήθως τα παιδιά τους, να σταλούν στην υπηρεσία του πιστωτή ώστε να ξεπληρωθεί το χρέος.

Υπάρχουν στιγμές στη ζωή που αντιμετωπίζουμε προβλήματα ως συνέπειες των δικών μας πράξεων. Φυσικά, υπάρχουν και στιγμές που καταλήγουμε άρρωστοι ή σε οικονομική δυσχέρεια όχι από δικό μας λάθος. Η παραπάνω ιστορία μας αφηγείται μία περίοδο όπου οι πολιτικές της κυβέρνησης έφερναν δυσκολίες στο λαό, οδηγώντας τον σε όλο και μεγαλύτερη φτώχεια. Βρίσκονταν εν μέσω ενός φαύλου κύκλου φτώχειας, μη μπορώντας να εξέλθουν.

`ΣΚΕΨΗ: Και τώρα, όπως και τότε, οι άνθρωποι βρίσκονται σε οικονομική δυσχέρεια. Ποιο μάθημα αντλούμε από το γεγονός ότι το συγκεκριμένο θέμα θίγεται συχνά στην Αγία Γραφή;`