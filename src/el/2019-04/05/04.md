---
title:  Η Δραση Του Νεεμια
date:  29/10/2019
---

`Φαινομενικά, η επίπληξη προς τους ηγέτες και τους άρχοντες «Σεις φορολογείτε έκαστος τον αδελφόν αυτού» (Νεεμ. 5:7) δεν έφερε τα επιθυμητά αποτελέσματα. Έτσι, ο Νεεμίας συνέχισε να παλεύει για τους καταπιεσμένους μεταξύ τους. Θα μπορούσε μετά την επίπληξη να πει ότι προσπάθησε να τους διδάξει αλλά δεν τα κατάφερε και αναγκάστηκε να τα παρατήσει. Εξάλλου, εκείνοι ήταν οι πλούσιοι και οι ισχυροί της χώρας με τους οποίους θα ερχόταν αντιμέτωπος. Ωστόσο, ο Νεεμίας δεν θα ικανοποιούνταν μέχρι να βρεθεί πρακτική λύση στο πρόβλημα, ακόμη κι αν δημιουργούσε ισχυρούς εχθρούς. Διαβάστε Νεεμ. 5:7-12. Ποια είναι τα επιχειρήματα του Νεεμία και τι μέσα χρησιμοποιεί για να τους πείσει να διορθώσουν το κακό που έπραξαν;`

Ο Νεεμίας καλεί όλο το λαό σε μία μεγάλη συγκέντρωση για να αντιμετωπίσουν την κατάσταση. Κατά πάσα πιθανότητα θεωρεί ότι αν όλος ο λαός είναι παρών, οι ηγέτες θα ντροπιαστούν, ίσως και να φοβηθούν να συνεχίσουν την καταπίεσή τους. Το πρώτο επιχείρημα του Νεεμία επικεντρώνεται στην δουλεία. Πολλοί Ιουδαίοι, πιθανόν και ο Νεεμίας, εξαγόρασαν την ελευθερία άλλων Ιουδαίων με το να γίνουν δούλοι σε ξένους. Τώρα, ρωτά τους ηγέτες και τους άρχοντες αν το θεωρούν αποδεκτό να αγοράζουν και να πωλούν τον ίδιο τους τον λαό. Είναι λογικό οι Ισραηλίτες να αγοράζουν τους αδελφούς τους και να τους ελευθερώνουν μόνο και μόνο για να καταντήσουν σκλάβοι του ίδιου τους του λαού;

Οι ηγέτες δεν απαντούν γιατί διαπιστώνουν ότι το επιχείρημα αυτό είναι λογικό, επομένως ο Νεεμίας συνεχίζει ρωτώντας τους «Δεν είναι καλόν το πράγμα το οποίον σεις κάμνετε• δεν πρέπει να περιπατήτε εν τω φόβω του Θεού ημών, διά να μη ονειδίζωσιν ημάς τα έθνη, οι εχθροί ημών;» (εδ.9). Στη συνέχεια ο Νεεμίας παραδέχεται ότι ο ίδιος δάνεισε στο λαό χρήματα και σιτάρι. Με τη δήλωσή του «ας αφήσωμεν, παρακαλώ, την απαίτησιν ταύτην» (εδ.10), επιβεβαίωσε ότι ο νόμος καταδικάζει αυτήν την πρακτική με τους συντοπίτες Ιουδαίους και έδειξε ότι κάτω από τη δική του ηγεσία, θα ήθελε οι άνθρωποι να είναι αλληλέγγυοι ο ένας προς τον άλλον. Είναι εκπληκτικό το γεγονός ότι η απάντηση είναι ομόφωνη. Οι ηγέτες αποφασίζουν να αποκαταστήσουν πλήρως τις περιουσίες των ανθρώπων.

`ΣΚΕΨΗ: Έχετε βλάψει ποτέ κάποιον; Τι σας σταματά από το να τον αποζημιώσετε, ακόμη και τώρα;`