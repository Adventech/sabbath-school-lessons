---
title:  Οι Λευιτες Στα Χωραφια
date:  09/12/2019
---

`Διαβάστε Νεεμ. 1310-14. Τι προσπαθεί να διορθώσει ο Νεεμίας;`

Οι ψάλτες, οι φύλακες των πυλών, και άλλοι στην υπηρεσία του ναού, έπρεπε να επιστρέψουν στα χωράφια τους για να μπορέσουν να φροντίσουν τις οικογένειές τους γιατί το έργο του Θεού δεν λάμβανε την απαραίτητη στήριξη. Το όλο σύστημα των δεκάτων και των προσφορών που με τόση επιμέλεια είχε καθιερωθεί ήταν πλέον κατεστραμμένο. Ο Νεεμίας έπρεπε να αρχίσει ξανά από την αρχή. Η σκηνή όπου πετά τα πάντα έξω από το οίκημα δείχνει απόγνωση.

«Όχι μόνο ο ναός είχε βεβηλωθεί, αλλά είχε γίνει και κατάχρηση των προσφορών. Αυτό συντέλεσε στη μείωση της γενναιοδωρίας του λαού. Είχαν χάσει το ζήλο και τη θέρμη τους, και δίσταζαν να δώσουν τα δέκατά τους. Τα αποθέματα στα θησαυροφυλάκια του οίκου του Θεού ελαττώνονταν. Πολλοί ψάλτες και άλλοι ασχολούμενοι με την υπηρεσία του ναού, μη έχοντας ικανοποιητική υποστήριξη, είχαν εγκαταλείψει το έργο του Θεού για να εργασθούν κάπου αλλού.» Π.Β. σ.466

Προκαλεί θετική έκπληξη το γεγονός ότι όλοι οι Ιουδαίοι είχαν μαζευτεί ξανά και ξαναέχτισαν όλα όσα είχαν καταστραφεί. Ο λαός ήταν με το μέρος του Νεεμία, ενάντια στον Ελιασείβ και στον Τωβία, γιατί είχαν καταλάβει ότι ο Νεεμίας έκανε ό,τι ήταν δυνατόν προς όφελος του λαού. Επιπλέον, ο Νεεμίας ανέθεσε τις θέσεις των επιτηρητών του ναού σε ανθρώπους που θεωρούνταν πιστοί και άξιοι εμπιστοσύνης. Τους ανέθεσε το καθήκον να συλλέγουν τα δέκατα και τις προσφορές, διασφαλίζοντας ότι τα αγαθά αποθηκεύονταν και διανέμονταν σωστά.  Με άλλα λόγια, ο Νεεμίας επέστρεψε, και ξερίζωσε μεμιάς το διεφθαρμένο σύστημα ηγεσίας.

Παρότι ο Νεεμίας διόρισε έμπιστους άντρες για την οργάνωση του ναού, ο διεφθαρμένος αρχιερέας Ελιασείβ παρέμεινε στη θέση του γιατί ήταν απόγονος του Ααρών. Το έργο του στο ναό μπορεί να περιορίστηκε από τα μέτρα του Νεεμία, ο οποίος ανέθεσε σε άλλους κάποιες από τις αρμοδιότητες του αρχιερέα, ωστόσο αυτός παρέμενε ο αρχιερέας.

`ΣΚΕΨΗ: Ο Νεεμίας προσευχήθηκε: «Μνήσθητί μου, Θεέ μου, περί τούτου, και μη εξαλείψης τα ελέη μου, τα οποία έκαμα εις τον οίκον του Θεού μου και εις τας τελετάς αυτού.» (Νεεμ. 13:14).`

Ποια ανθρώπινα στοιχεία υπάρχουν σε αυτήν την προσευχή;