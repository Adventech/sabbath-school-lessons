---
title:  Πατωντας Τα Σταφυλια Το Σαββατο
date:  11/12/2019
---

`Διαβάστε Νεεμ. 13:15, 16. Ποιο θέμα θίγει ο Νεεμίας εδώ;`

Δεν είναι εύκολο να υψώσεις ανάστημα για τον Θεό όταν είσαι μειονότητα. Επειδή ο Θεός είπε ότι το Σάββατο έπρεπε να είναι άγια ημέρα κατά την οποία κανείς δεν θα έκανε καμία εργασία, ο Νεεμίας ήθελε να διασφαλίσει ότι η εντολή αυτή θα τηρούνταν στην Ιερουσαλήμ. Αναμφίβολα, ένιωσε την ηθική υποχρέωση να πάρει θέση και να ενεργήσει σύμφωνα με αυτήν.

Το Σάββατο δημιουργήθηκε ως το απόγειο της εβδομάδας της Δημιουργίας γιατί είναι μία ιδιαίτερη ημέρα ανανέωσης και αναψυχής για τους ανθρώπους περνώντας χρόνο με τον Θεό με τρόπο που δεν μπορούν όταν είναι αφοσιωμένοι στο επάγγελμά τους ή σε άλλες ενασχολήσεις.

Λέγεται ότι «Το Σάββατο φύλαξε περισσότερο το Ισραήλ από ό,τι το Ισραήλ φύλαξε το Σάββατο». Το πιο σημαντικό είναι ότι η έβδομη ημέρα της εβδομάδας, το Σάββατο, ήταν και παραμένει ένα ισχυρό μέσο διατήρησης της πίστης σε όσους θέλουν να το τηρήσουν με τη βοήθεια της χάρης του Θεού και να απολαύσουν τα σωματικά και πνευματικά οφέλη που μας προσφέρει.

`Διαβάστε Νεεμ. 13:17-22. Τι κάνει ο Νεεμίας προκειμένου να σταματήσει τις αγοραπωλησίες στον ναό;`

Ο Νεεμίας,  ως κυβερνήτης της Ιουδαίας, θεωρούσε καθήκον του να εφαρμόζει τους νόμους. Επειδή οι νόμοι στην Ιουδαία βασίζονταν στον νόμο του Θεού, ο Νεεμίας διαφύλαττε τον νόμο, συμπεριλαμβανομένου και του Σαββάτου. Αν οι αξιωματούχοι της Ιουδαίας αντιστέκονταν στη διαφθορά που επέφερε ο αρχιερέας, ο Νεεμίας δεν θα βρισκόταν σ’ αυτήν τη θέση. Ωστόσο, οι κυβερνήτες και οι αξιωματούχοι μισούσαν ήδη τον Νεεμία που νωρίτερα τους ανάγκασε να επιστρέψουν όσα όφειλαν στους φτωχούς. Έτσι, δεν έφεραν αντίρρηση στις αλλαγές που εισήγαγαν ο Ελιασείβ και ο Τωβίας. Ο Νεεμίας επιπλήττει πρώτα τους αξιωματούχους και στη συνέχεια διατάζει να κλείσουν οι πύλες βάζοντας τους υπηρέτες του να τις φυλάξουν. Όταν οι πωλητές μεταφέρθηκαν έξω από την πόλη, ο Νεεμίας λαμβάνει ακόμη πιο δραστικά μέτρα και απειλεί ότι θα χειροδικήσει στους εμπόρους το επόμενο Σάββατο. Ο Νεεμίας πρέπει να ήταν άνθρωπος που τηρούσε τον λόγο του, γιατί οι έμποροι έλαβαν σοβαρά τα λόγια του και έμειναν μακριά.