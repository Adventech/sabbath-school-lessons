---
title:  Διεφθαρμενη Ηγεσια Στο Ναο
date:  08/12/2019
---

Το Νεεμ. 13:ξεκινά με ανησυχία σχετικά με τους ξένους/ειδωλολάτρες Αμμωνίτες και Μωαβίτες που βρίσκονταν ανάμεσά τους (εδ.1-3). Τα εδάφια αυτά δεν αναφέρουν ότι απομακρύνονται άνθρωποι οι οποίοι ακολουθούν τον Θεό, από ένα άλλο έθνος ή φυλή. Αντίθετα, μιλά για τον διωγμό ανθρώπων που ήταν διαφορετικής πίστης – όχι ανθρώπους που είχαν προσηλυτιστεί, αλλά ειδωλολάτρες (βλ. επίσης Δευτ. 23:3-6).

`Διαβάστε Νεεμ. 13:1-9. Ποιοι ήταν ο Ελιασείβ και ο Τωβίας; Γιατί αυτό που έκαναν ήταν ανεπίτρεπτο; Δείτε Νεεμ. 2:10, 19, 3:1, 12:10, 22, 13:28. `

Ο Ελιασείβ και ο Τωβίας αποτελούν γνωστά πρόσωπα στο βιβλίο του Νεεμία. Ο Ελιασείβ ήταν ο αρχιερέας του έθνους και υπεύθυνος του ναού. Ο Τωβίας αναφέρεται ως ο Αμμωνίτης εχθρός του Νεεμία που αντέδρασε έντονα στο έργο του στην Ιερουσαλήμ. Ωστόσο, ο Ελιασείβ «είχε συγγενεύσει μετά του Τωβία» (εδ.4).

Γνωρίζουμε ότι ο Τωβίας είχε ιουδαϊκό όνομα (το οποίο σήμαινε «ο Κύριος είναι καλός») και ότι κατά πάσα πιθανότητα προερχόταν από ιουδαϊκή γενιά. Η οικογένεια της γυναίκας του, οι απόγονοι του Αράχ, παρότι δεν είναι ταυτοποιημένοι θεωρείται ότι είχαν σχέση με την οικογένεια του Ελιασείβ. Επίσης, ο Σανβαλλάτ ο Ωρωνίτης, ο άλλος αντίπαλος του Νεεμία, είχε μία κόρη που ήταν παντρεμένη με τον εγγονό του Ελιασείβ. Συνεπώς, ο κύκλος της δολοπλοκίας γύρω από τον Νεεμία θα ήταν μάλλον ασφυκτικός καθώς οι υψηλότεροι αξιωματούχοι της πόλης είχαν συγγένεια και συμμαχούσαν κατά της ηγεσίας του Νεεμία.

Κατά τη διάρκεια που ο κυβερνήτης έλειπε, ο αρχιερέας παραχώρησε στον Τωβία ένα οίκημα στο ναό το οποίο προοριζόταν για τα δέκατα, τα δώρα και τις προσφορές. Έδωσαν στον Τωβία έναν μόνιμο χώρο διαμονής, αναγνωρίζοντάς τον ως έναν από τους ηγέτες του έθνους. Οι εχθροί του Νεεμία κατάφεραν εκείνο που πάντα επιθυμούσαν: να διώξουν τον Νεεμία και να έχουν οι ίδιοι θέση ηγεσίας. Ευτυχώς, ο Νεεμίας δεν θα έμεινε άπραγος.

`ΣΚΕΨΗ: Ο λαός του Θεού, είτε πρόκειται για το αρχαίο Ισραήλ είτε για τους μετέπειτα χριστιανούς, παραστρατεί τόσο εύκολα; Πώς μπορούμε να αποφύγουμε τα λάθη τους;`