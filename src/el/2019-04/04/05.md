---
title:  Ο Νεεμιας Αναλαμβανει Δραση 444π Χ
date:  23/10/2019
---

`Διαβάστε Νεεμ. 4/δ. Τι έκαναν οι Ιουδαίοι υπό την καθοδήγηση του Νεεμία για να αντιμετωπίσουν την αντίδραση; Γιατί ήταν σημαντικό να προετοιμαστούν για μάχη και όχι να μείνουν άπραγοι με την πεποίθηση ότι ο Θεός θα τους βοηθήσει;`

Μετά την έναρξη και την παύση, ο λαός ξεκίνησε ξανά το έργο. Ο λαός προσευχήθηκε και στη συνέχεια ο Νεεμίας τοποθέτησε μία ισχυρή φρουρά. Ο λαός είχε εναλλάξ βάρδιες κατά τη διάρκεια της ημέρας και της νύχτας για να είναι προετοιμασμένος σε κάθε επικείμενη επίθεση. Επίσης, ο Νεεμίας έστησε τον λαό με όπλα γύρω από το τείχος, ώστε κάθε οικογένεια να είναι έτοιμη για μάχη. Επιπλέον, χώρισε τους υπηρέτες σε δύο ομάδες: η μία εργαζόταν και η άλλη κρατούσε τα όπλα. Υπήρχαν επίσης ειδικές διατάξεις για όλους όσους δούλευαν στα τείχη καθώς ήταν πιο κοντά στον κίνδυνο. Καθένας από τους χτίστες είχε το ξίφος στο ένα χέρι και στο άλλο δούλευε τα υλικά για το τείχος. Ήταν προετοιμασμένοι να αντιμετωπίσουν την αντίδραση. Έκαναν εκείνο που έπρεπε να κάνουν και ο Θεός ανέλαβε τα υπόλοιπα. Η πίστη του Νεεμία στην προστασία του Θεού μάς εμπνέει. Ωστόσο, δεν επαναπαύονταν περιμένοντας τα πάντα από τον Θεό. Όλος ο λαός ήταν προετοιμασμένος στο μέγιστο των δυνατοτήτων του.

Τα δύο χωρία «Μη φοβηθήτε απ' αυτών• ενθυμείσθε τον Κύριον, τον μέγαν και φοβερόν, και πολεμήσατε υπέρ των αδελφών σας, των υιών σας, και των θυγατέρων σας, των γυναικών σας, και των οίκων σας» (Νεεμ. 4:13, 14) και «ο Θεός ημών θέλει πολεμήσει υπέρ ημών» (εδ.19, 20) είναι από τα λόγια που μας προσφέρουν την μεγαλύτερη έμπνευση σε όλη την Αγία Γραφή.

Οι Ιουδαίοι θα μπορούσαν από φόβο να είχαν σταματήσει ξανά την ανοικοδόμηση λόγω της συνεχούς αντίδρασης, αλλά αυτήν τη φορά εμπιστεύτηκαν την υπόσχεση του Θεού ότι Εκείνος θα πολεμούσε γι’ αυτούς. Όταν αντιμετωπίζουμε αντιδράσεις για το όνομα του Θεού, για τις πεποιθήσεις μας ή για το έργο στο οποίο μας καλεί ο Κύριος, πρέπει πάντα να θυμόμαστε ότι: «ο Θεός ημών θέλει πολεμήσει υπέρ ημών».

Στο τέλος, οι Ισραηλίτες συνειδητοποίησαν ότι ο Κύριος ήταν πίσω απ’ όλα όσα έκαναν και η γνώση αυτή τους έδωσε κουράγιο να συνεχίσουν.

`ΣΚΕΨΗ: Γιατί είναι τόσο σημαντικό να γνωρίζουμε ότι αυτό που κάνουμε είναι το θέλημα του Θεού; Πώς μπορούμε να το γνωρίζουμε;`