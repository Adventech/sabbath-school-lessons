---
title:  Επιτελωντας Εργον Μεγα
date:  24/10/2019
---

`Διαβάστε Νεεμ. 6:1-13. Γιατί ο Νεεμίας βλέπει το έργο που κάνει στην Ιερουσαλήμ ως «έργον μέγα» (εδ.3). Ποιες ήταν οι προσπάθειες, σ’ αυτήν την περίπτωση, να τον σταματήσουν; `

Στο κεφάλαιο 6 περιγράφονται οι πολλές προσπάθειες στη ζωή του Νεεμία. Ο Σαναβαλλάτ και ο Γησέμ έστελναν συνεχώς μηνύματα στον Νεεμία για να πάει σε εκείνους με το πρόσχημα μίας συνάντησης. Η συνάντηση, ωστόσο, θα γινόταν στην πεδιάδα Ωνώ, δηλαδή σε εχθρικό έδαφος, και έτσι αποκαλυπτόταν η πραγματική πρόθεση της πρόσκλησης. Ο Σαναβαλλάτ, ο Τωβίας και ο Γησέμ βλέπουν μία ευκαιρία η οποία θα διαρκέσει μόνο μέχρι την αποπεράτωση του τείχους και το κλείσιμο των πυλών. Οι Ιουδαίοι έχουν την προστασία του Πέρση βασιλιά και γι’ αυτό οι εχθροί δεν μπορούν να τους κατατροπώσουν με μία κατά μέτωπον επίθεση. Αλλά αν απαλλαγούν από τον αρχηγό, θα καθυστερήσουν την πρόοδο του έργου και ίσως σταματήσουν μια για πάντα τους Ιουδαίους. Δεν το έβαζαν κάτω. Παρότι ο Νεεμίας δεν ανταποκρίνεται, εκείνοι συνεχίζουν. Σίγουρα θα ήταν δύσκολο για τον Νεεμία να αντιμετωπίζει αντιδράσεις σε κάθε του βήμα. Τους απαντά με την δήλωση, «Έργον μέγα κάμνω» (εδ. 3).

Με τα πρότυπα του κόσμου, ο Νεεμίας επιτελούσε μέγα έργο ως οινοχόος του βασιλιά, μία διακεκριμένη ενασχόληση, από τις πιο σημαντικές στη χώρα όπου υπηρετούσε ως σύμβουλος του βασιλιά. Την ανοικοδόμηση, όμως, μίας πόλης που ήταν μόνο ερείπια και που δεν είχε την παραμικρή σημασία για τον κόσμο, αυτό αποκαλεί ο Νεεμίας μέγα έργο; Ο Νεεμίας θεωρούσε το έργο του Θεού «μέγα» και πιο σημαντικό γιατί συνειδητοποίησε ότι η δόξα του ονόματος του Θεού διακυβευόταν στην Ιερουσαλήμ.

Επίσης, όταν ο Θεός έθεσε τις υπηρεσίες του αγιαστηρίου, καθιέρωσε τον θεσμό των ιερέων. Για να παραμείνει το αγιαστήριο άγιο και ιδιαίτερο στο νου των ανθρώπων, επέτρεπε μόνο στους ιερείς την εκτέλεση των καθηκόντων μέσα στον ναό. Ο Θεός προέβλεψε ώστε οι Ισραηλίτες να έρθουν στην παρουσία Του με σεβασμό. Ο Νεεμίας ήξερε ότι η αυλή του ναού είναι για όλους, όχι όμως και οι εσωτερικοί χώροι. Όταν ο Σεμαΐας αναφέρει για μία συνάντηση μέσα στο ναό, αποκαλύπτει όχι μόνο ότι είναι ψευδοπροφήτης, λέγοντας κάτι που αντιτίθεται στις οδηγίες του Θεού, αλλά ότι είναι και προδότης.

`ΣΚΕΨΗ: Πώς μπορούμε εμείς σήμερα, που δεν έχουμε επίγειο αγιαστήριο, να έχουμε την αίσθηση της αγιότητας του Θεού; Με ποιον τρόπο η συνειδητοποίηση της αγιότητας του Θεού, συγκριτικά με την δική μας αμαρτωλή φύση, μας φέρνει πιο κοντά στο Σταυρό;`