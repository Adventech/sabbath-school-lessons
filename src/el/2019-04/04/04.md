---
title:  Παυση Του Εργου
date:  22/10/2019
---

`Διαβάστε Έσδ. 4:6-24. Τι έκαναν οι εχθροί για να σταματήσει το έργο;`

Οι εχθροί έγραψαν δυσφημιστικές αναφορές κατά των Ιουδαίων, πρώτα στον Δαρείο (Έσδ. 5:και 6), στη συνέχεια στον Ξέρξη (Ασσουήρη), και τέλος στον Αρταξέρξη. Έκαναν ό,τι περνούσε από το χέρι τους για να σταματήσουν το έργο στην Ιερουσαλήμ.

Οι άνθρωποι από τα γύρω έθνη ισχυρίζονταν ότι αν η πόλη ξαναχτιζόταν ο βασιλιάς θα έχανε την ισχύ του σε αυτήν, γιατί η Ιερουσαλήμ ήταν ανέκαθεν μία δύσκολη και επαναστατική περιοχή. Δυστυχώς, ο βασιλιάς Αρταξέρξης πείστηκε ότι οι Ιουδαίοι ξαναέχτιζαν την πόλη επειδή ήθελαν την ανεξαρτησία τους, και έφερε αντίσταση στο έργο. Διέταξε την παύση του έργου και οι άνθρωποι έστειλαν στρατό ώστε να εμποδίσουν την περαιτέρω ανοικοδόμηση της πόλης. Η ισχυρή αυτή προσέγγιση σταμάτησε το έργο του Θεού.

`Διαβάστε Έσδ. 4:23, 24. Γιατί οι Ιουδαίοι σταμάτησαν την ανοικοδόμηση; Δεν γνώριζαν ότι ο Θεός ήθελε απ’ αυτούς να ανοικοδομήσουν την πόλη; Τι μπήκε στη μέση; `

Είναι εμφανές ότι οι Ιουδαίοι αναγνώριζαν πως το έργο της ανοικοδόμησης της πόλης και του ναού τους το είχε αναθέσει ο Θεός, αλλά λόγω της ισχυρής αντίστασης κυριεύθηκαν από φόβο. Ίσως δικαιολογούνταν λέγοντας «Ίσως δεν είναι τώρα η κατάλληλη στιγμή» ή «Αν πράγματι ήθελε ο Θεός να φέρουμε εις πέρας το έργο, θα μας άνοιγε τον δρόμο» ή «Ίσως δεν έπρεπε καν να επιστρέψουμε εδώ». Όταν εμφανίζεται αντίσταση σε κάτι που πιστεύουμε ότι ο Θεός μάς έχει καλέσει να κάνουμε, έχουμε την τάση να αμφισβητούμε τις οδηγίες Του. Πολύ εύκολα μπορούμε να πείσουμε τον εαυτό μας ότι κάναμε λάθος. Ο φόβος μπορεί να παραλύσει το νου μας και στο μυαλό μας να έρθει η απελπισία και η αίσθηση ότι είμαστε αβοήθητοι, αντί να επικεντρωνόμαστε στην δύναμη του Θεού.

`ΣΚΕΨΗ: Έχετε βιώσει κάτι παρόμοιο, να είσαστε σίγουροι ότι ο Θεός σάς κάλεσε να φέρετε εις πέρας ένα έργο και στη συνέχεια γεμίσετε αμφιβολίες όταν η κατάσταση έγινε πιο δύσκολη; (Σκεφτείτε τον Ιωάννη τον Βαπτιστή). Τι μπορούμε να μάθουμε από αυτήν την εμπειρία;`