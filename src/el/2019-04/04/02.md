---
title:  Η Αντιδραση Ξεκινα
date:  20/10/2019
---

`Διαβάστε Έσδ. 4:1-5. Γιατί οι εναπομείναντες Ισραηλίτες αρνήθηκαν την βοήθεια των άλλων ανθρώπων για την ανοικοδόμηση του ναού;`

Με μια γρήγορη ματιά, το αίτημα ήταν ευγενικό και αποτελούσε ένδειξη καλής γειτονίας, επομένως γιατί κάποιος να αρνηθεί τη βοήθεια; Κατά μία έννοια, την απάντηση την βρίσκουμε μέσα στο κείμενο. «Οι εχθροί» ήρθαν να προσφέρουν βοήθεια. Οι εχθροί; Η λέξη από μόνη της δείχνει γιατί οι Ισραηλίτες αντέδρασαν μ’ αυτόν τον τρόπο.

Γιατί οι άνθρωποι αυτοί αποκαλούνταν «εχθροί»; Στο Β’ Βασ. 17:24-41 βλέπουμε ότι ο βασιλιάς της Ασσυρίας, αφότου κατέστρεψε το βόρειο βασίλειο, μετοίκισε στη Σαμάρεια και στην ευρύτερη περιοχή ανθρώπους από άλλα έθνη. Ο βασιλιάς της Ασσυρίας έστειλε ιερείς που θα τους δίδασκαν πώς να λατρεύουν τον Θεό της χώρας, δηλαδή τον Θεό του Ισραήλ. Ωστόσο, η θρησκεία τους στο τέλος περιλάμβανε και τους θεούς των Χαναναίων. Γι’ αυτό οι εναπομείναντες Ισραηλίτες φοβούνταν ότι η κίβδηλη αυτή θρησκεία αυτή θα αναμιγνύονταν με τη δική τους. Επομένως, το καλύτερο και σοφότερο που είχαν να κάνουν, ήταν να αρνηθούν.

Επίσης, πρέπει να θυμηθούμε την αρχική αιτία που συνέβησαν όλα αυτά. Η καταστροφή του ναού και η εξορία τους οφειλόταν στον διαρκή συμβιβασμό των προγόνων τους με τις ειδωλολατρικές θρησκείες. Επομένως, το τελευταίο που ήθελαν να κάνουν ήταν να συμπλεύσουν με τους ανθρώπους της γύρω περιοχής.

`Διαβάστε Έσδ. 4:4,5. Τι άλλο δείχνει ότι η άρνηση αυτή ήταν η σωστή απάντηση; `

`ΣΚΕΨΗ: Αναλογιστείτε πόσο εύκολα θα μπορούσαν να εκλογικεύσουν το αίτημά τους και να δεχτούν βοήθεια. Τι διαβάζουμε στην Β’ Κορ. 6:14 σχετικά με αυτό;`