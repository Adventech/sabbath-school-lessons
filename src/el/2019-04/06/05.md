---
title:  Η Ανταποκριση Του Λαου
date:  06/11/2019
---

Όταν ο Έσδρας ανοίγει τον Λόγο του Θεού, ο λαός σηκώνεται όρθιος. Πριν ξεκινήσει να διαβάζει, ο Έσδρας ευλογεί τον Θεό. Μετά την ανάγνωση, ο λαός απαντά σύσσωμος «Αμήν, Αμήν!» (Νεεμ. 8:5, 6) υψώνοντας τα χέρια τους στον Ουρανό. Στη συνέχεια σκύβουν το κεφάλι, και με το πρόσωπο προς τη γη, προσκυνούν τον Θεό.

`Διαβάστε Νεεμ. 8:9-12. Γιατί οι ηγέτες είπαν στον λαό «μη λυπείσθε»;`

«Έτσι, όταν σε μεταγενέστερα χρόνια, διαβάζονταν στα Ιεροσόλυμα ο νόμος του Θεού στους αιχμαλώτους που είχαν επιστρέψει από τη Βαβυλώνα και τα πλήθη έκλαιγαν για τις παραβάσεις τους, τους απευθύνθηκαν τα ακόλουθα παρήγορα λόγια:

“Μη πενθείτε… Υπάγετε, φάγετε παχέα και πίετε γλυκίσματα, και αποστείλατε μερίδας προς τους μη έχοντας μηδέν ητοιμασμένον, διότι η ημέρα είναι αγία εις τον Κύριον ημών, και μη λυπείσθε, διότι η χαρά του Κυρίου είναι η ισχύς σας” (Νεεμ.8:9-10)» Ζ.Υ. σ.253

Καθώς οι άνθρωποι άκουγαν τα λόγια του Θεού, έμειναν έκθαμβοι από την αμαρτωλότητά τους και άρχισαν να κλαίνε. Όταν ο Θεός αποκαλύπτεται σε εμάς και αρχίζουμε να κατανοούμε ότι είναι γεμάτος αγάπη, καλοσύνη, έλεος και πιστότητα, έρχονται στο προσκήνιο η δική μας ανεπάρκεια και αποτυχία να γίνουμε όπως θα έπρεπε να είμαστε. Βλέποντας την αγιότητα του Θεού μέσα από τον Λόγο Του, αναγκαζόμαστε να δούμε τη δική μας ασχήμια υπό νέο πρίσμα. Η συνειδητοποίηση αυτή ώθησε τον λαό να πενθεί και να κλαίει. Ωστόσο δεν έπρεπε να λυπούνται γιατί, «η χαρά του Κυρίου είναι η ισχύς σας» (Νεεμ. 8:10). Με άλλα λόγια, παρά την αποτυχία τους, μπορούσαν να εμπιστευθούν τη δύναμη του Θεού.

Επίσης, η ημέρα εκείνη ήταν ιδιαίτερη, άγια ημέρα, η Γιορτή των Σαλπίγγων κατά την οποία τα σύντομα σαλπίσματα σηματοδοτούσαν την προετοιμασία της καρδιάς για την ημέρα του Εξιλασμού. Το σάλπισμα καλούσε το λαό να σταθεί ενώπιον του Θεού και να μετανοήσει. Στρεφόμενοι στον Θεό, το κλάμα και το πένθος ήταν κατανοητά. Αλλά οι αρχηγοί τούς υπενθύμισαν ότι εφόσον μετανόησαν, ο Θεός τούς είχε ακούσει, και γι’ αυτό έπρεπε να ευφρανθούν για τη συγχωρητικότητα του Θεού.

`ΣΚΕΨΗ: Τι καταλαβαίνουμε από αυτό για το πόσο άσχημη είναι η αμαρτία ώστε να χρειαστεί να σταυρωθεί ο Χριστός, ως η μόνη λύση στο πρόβλημα της αμαρτίας, και να μας δοθεί ελπίδα;`