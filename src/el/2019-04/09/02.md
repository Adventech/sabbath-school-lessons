---
title:  Ο Θεος Της Ιστοριας
date:  24/11/2019
---

`Διαβάστε Έσδ. 1:9-11 και Δαν. 1:1, 2. Πώς μας βοηθούν τα κείμενα στο βιβλίο του Δανιήλ να κατανοήσουμε σε τι αναφέρεται ο Έσδρας;`

Παρατηρήστε ότι στο βιβλίο του Έσδρα δίνονται λεπτομέρειες, ενώ στο βιβλίο του Δανιήλ περιγράφεται η γενικότερη εικόνα. Διαβάζοντας, όμως, τα δύο αυτά βιβλία μαζί βλέπουμε ότι ο Θεός έχει τον έλεγχο.

«Η ιστορία των εθνών μιλάει σήμερα σ’ εμάς. Στο κάθε έθνος και στο κάθε άτομο ο Θεός έχει ορίσει μια θέση στο πλαίσιο του μεγάλου σχεδίου Του. Σήμερα οι άνθρωποι και τα έθνη δοκιμάζονται α¬πό το βαρίδι της στάθμης στο χέρι Εκείνου που είναι αλάνθαστος. Όλοι, σύμφωνα με την εκλογή τους, αποφασίζουν την ειμαρμένη τους, και ο Θεός εξουσιάζει επάνω από όλους για την πραγματοπο¬ίηση των προθέσεών Του.» Π.Β. σ.368

`Διαβάστε Δαν. 5. Τι μας διδάσκουν τα κείμενα αυτά για την κρίση που δέχτηκε ο Βαλτάσαρ; `

Η Βαβυλώνα έπεσε τον Οκτώβριο του 539π.Χ. όταν την κατέλαβε ο Κύρος, βασιλιάς του στρατού των Μήδων και των Περσών. Ο Βαλτάσαρ, λανθασμένα βασιζόμενος στις επιτυχίες του, την πολυτέλεια και την δόξα, ήταν τόσο αλαζόνας που οργάνωσε ένα συμπόσιο εκείνη τη νύχτα. Ένα δείπνο που θα κατέληγε στο θάνατό του. Το Θεϊκό χέρι έγραψε στον τοίχο του παλατιού ότι οι ημέρες του βασιλιά ήταν μετρημένες και έφταναν στο τέλος τους. Παρότι γνώριζε την κατάληξη και την αλλαγή του μέγα βασιλιά Ναβουχοδονόσορ, δεν νουθετήθηκε. Πάντα καταλήγει τραγικά όταν δεν ακούμε τις προειδοποιήσεις του Θεού και δεν ακολουθούμε τις εντολές Του. Ο προφήτης Δανιήλ ήταν πάντοτε παρών, αλλά τον αγνοούσαν. Όταν χάνουμε την αίσθηση της αγιότητας του Θεού και της παρουσίας Του στη ζωή μας, βαδίζουμε σ’ έναν δρόμο περίπλοκο, με προβλήματα και τραγωδίες που καταλήγουν στο θάνατο.

`ΣΚΕΨΗ: Αφού ο Δανιήλ θύμισε στον βασιλιά την ιστορία του Ναβουχοδονόσορ, του είπε: «Και συ ο υιός αυτού, ο Βαλτάσαρ, δεν εταπείνωσας την καρδίαν σου, ενώ εγνώριζες πάντα ταύτα.» (Δαν. 5:22). Πώς μπορούμε να είμαστε σίγουροι ότι δεν θα κάνουμε κι εμείς το ίδιο λάθος με τον Βαλτάσαρ; Πώς η πραγματικότητα του Σταυρού θα έπρεπε να μας κρατά πάντα ταπεινούς ενώπιον του Θεού;`