---
title:  Ησουν Και Εσυ Εκει
date:  21/12/2025
---

«Kαι ο Iησούς συγκέντρωσε όλες τις φυλές του Iσραήλ στη Συχέμ, και συγκάλεσε τους πρεσβύτερους του Iσραήλ, και τους αρχηγούς τους, και τους κριτές τους, και τους άρχοντές τους· και παραστάθηκαν μπροστά στον Θεό» (Ναυή 24:1).

Ο Αβραάμ έχτισε βωμό στη Συχέμ, στον τόπο όπου ο Θεός του έδωσε για πρώτη φορά την υπόσχεση για τη γη (Γέν. 12:6-7). Τώρα, που οι υποσχέσεις προς τον Αβραάμ έχουν εκπληρωθεί, ο Ισραήλ ανανεώνει τη διαθήκη με τον Θεό στο ίδιο ακριβώς μέρος που είχε δοθεί η πρώτη υπόσχεση. Ο Ιησούς του Ναυή υπενθυμίζει στον λαό λόγια παρόμοια με εκείνα του Ιακώβ: «Tώρα, λοιπόν, να αποβάλλετε τους ξένους θεούς, που είναι ανάμεσά σας» (Ναυή 24:23· συγκρίνετε με Γέν. 35:2-4). Ακόμα και το γεωγραφικό σημείο της τελετής είναι ένα ισχυρό μήνυμα: πλήρης αφοσίωση στον Θεό, χωρίς άλλους "θεούς".

`Διαβάστε Ναυή 24:2-13. Ποιο είναι το μήνυμα του Θεού προς το Ισραήλ;`

Το βασικό μήνυμα είναι ότι ο Θεός είναι ο πρωταγωνιστής της ιστορίας του Ισραήλ: «Εγώ πήρα», «Εγώ έδωσα», «Εγώ έστειλα», «Εγώ σας έβγαλα», «Εγώ σας λύτρωσα» κ.λπ. Ο λαός Ισραήλ δεν είναι ο πρωταγωνιστής της ιστορίας, αλλά το αντικείμενο της χάρης του Θεού. Ο Θεός δημιούργησε τον Ισραήλ. Αν ο Θεός δεν είχε επέμβει στη ζωή του Αβραάμ, θα υπηρετούσαν τα ίδια είδωλα. Η ύπαρξη του Ισραήλ ως έθνος δεν είναι το κατόρθωμα κανενός από τους προγόνους του, αλλά το αποκλειστικό έργο της χάρης του Θεού. Το γεγονός ότι οι Ισραηλίτες έχουν εγκατασταθεί στη γη δεν είναι λόγος για καύχηση, αλλά λόγος για να υπηρετούν τον Θεό με ευγνωμοσύνη.

Ο λόγος του Κυρίου αλλάζει πέντε φορές ανάμεσα στο «εσείς» και στο «αυτοί» (οι πατέρες). Δηλαδή, οι πατέρες και η σημερινή γενιά που βρίσκεται στη Συχέμ αντιμετωπίζονται σαν ένα σύνολο. Ο Ιησούς του Ναυή θέλει να δείξει αυτό που είχε ήδη πει ο Μωυσής στο Δευτερονόμιο 5:3 - ότι ο Θεός δεν έκανε τη διαθήκη μόνο με τους προγόνους τους, αλλά και με όλους όσοι ήταν παρόντες εκείνη τη στιγμή. Οι περισσότεροι από αυτούς δεν είχαν ζήσει την Έξοδο, ούτε είχαν σταθεί στο Χωρήβ. Κι όμως, ο Ιησούς του Ναυή λέει ότι ήταν όλοι εκεί. Με λίγα λόγια, τα μαθήματα του παρελθόντος πρέπει να γίνονται προσωπικά και για κάθε νέα γενιά. Ο Θεός που ενήργησε για τους προγόνους στο παρελθόν είναι έτοιμος να ενεργήσει και για τη σημερινή γενιά.

`Σκεψη: Ποιους τρόπους μπορούμε να ακολουθήσουμε, ως εκκλησία, για να καταλάβουμε καλύτερα πως ό,τι κάνουμε επηρεάζει τους πάντες στην εκκλησία;`