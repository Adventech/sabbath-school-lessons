---
title:  Τελειωνοντας Καλα
date:  25/12/2025
---

`Διαβάστε τα τελευταία λόγια του βιβλίου του Ιησού του Ναυή (Ναυή 24:29–33). Πώς αυτά τα λόγια δεν κοιτάζουν μόνο πίσω στη ζωή του Ιησού, αλλά και μπροστά στο μέλλον;`

Στον επίλογο, όπου αναφέρεται ο θάνατος του Ιησού του Ναυή και του Ελεάζαρ, του αρχιερέα, το βιβλίο του Ιησού του Ναυή τελειώνει με έναν σοβαρό και συγκινητικό τόνο. Ο συγγραφέας συνδέει την ταφή του Ιησού, την ταφή του Ελεάζαρ και την ταφή των οστών του Ιωσήφ, δημιουργώντας μια αντίθεση ανάμεσα στη ζωή εκτός της γης και στην αρχή της ζωής μέσα στη γη. Δεν υπάρχει πλέον ανάγκη για περιπλάνηση. Δεν χρειάζεται πια να μεταφέρουν τα σώματα των ηγετών από τόπο σε τόπο. Οι πατριάρχες έθαβαν τους συγγενείς τους σε σπηλιές (Γέν. 23:13, 19, Γέν. 25:9-10), σε αγρούς που είχαν αγοράσει, όπως στη Συχέμ (Γέν. 33:19). Τώρα όμως το έθνος θάβει τους ηγέτες του μέσα στη γη της δικής τους κληρονομιάς, αποκτώντας έτσι ένα αίσθημα μονιμότητας. Οι υποσχέσεις που δόθηκαν στους πατριάρχες έχουν εκπληρωθεί. Η πιστότητα του Κυρίου είναι το νήμα που ενώνει το μέλλον του Ισραήλ με το παρόν και το παρελθόν του.

Καθώς οι τελευταίες παράγραφοι του βιβλίου συνδέουν όλη την αφήγηση με μια μεγαλύτερη ιστορία του παρελθόντος, ταυτόχρονα ανοίγουν τον δρόμο και για το μέλλον. Ο πρώην αρχιεπίσκοπος του Καντέρμπουρι, Λόρδος Τζορτζ Κάρι, σε μια ομιλία του στον ναό της Αγίας Τριάδας στο Σρόουσμπερι, δήλωσε ότι η Αγγλικανική Εκκλησία απέχει «μόνο μία γενιά από την εξαφάνιση».

Στην πραγματικότητα, η Εκκλησία είναι πάντοτε μία γενιά μακριά από την εξαφάνιση - και το ίδιο ίσχυε και για τον λαό του Θεού στην Παλαιά Διαθήκη. Ένα μεγάλο κεφάλαιο στην ιστορία του Ισραήλ φτάνει στο τέλος του. Το μέλλον του εξαρτάται από το ποιες απαντήσεις θα δώσει στα ερωτήματα που αφορούν την πορεία του. Θα παραμείνει πιστός στον Κύριο; Θα μπορέσει να ολοκληρώσει το έργο της κατάκτησης ολόκληρης της γης; Θα μπορέσει να μείνει σταθερά προσκολλημένος στον Κύριο και να μην παρασυρθεί στη λατρεία των ειδώλων;

Μια γενιά υπό την ηγεσία του Ιησού του Ναυή στάθηκε πιστή στον Κύριο, αλλά θα συνεχίσει η επόμενη γενιά να ακολουθεί τον ίδιο πνευματικό δρόμο που χάραξε ο σπουδαίος αυτός ηγέτης; Κάθε νέα γενιά του λαού του Θεού, διαβάζοντας το βιβλίο του Ιησού του Ναυή, καλείται να απαντήσει στα ίδια ερωτήματα. Η επιτυχία της εξαρτάται από το είδος των απαντήσεων που θα δώσει μέσα στην καθημερινή της ζωή και από το πώς θα σχετιστεί με τις αλήθειες που έχει κληρονομήσει.

`Σκεψη: Ο Ιησούς του Ναυή, όπως και ο Παύλος, «τον καλό αγώνα αγωνίστηκε» (Β’ Τιμ. 4:7). Γιατί ο Ιησούς του Ναυή ήταν επιτυχημένος; Ποιες αποφάσεις πρέπει να πάρετε σήμερα για να τελειώσετε τη ζωή σας με την ίδια επιτυχία;`