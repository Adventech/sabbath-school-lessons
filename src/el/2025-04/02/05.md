---
title:  Αντικρουομενες Αξιες
date:  08/10/2025
---

`Διαβάστε Ναυή 9:1-20. Ποιες είναι οι ομοιότητες και οι διαφορές μεταξύ της ιστορίας της Ραάβ και της ιστορίας των Γαβαωνιτών;`

Το κεφάλαιο 9:του Ιησού του Ναυή ξεκινάει ενημερώνοντάς μας ότι οι Χαναναίοι βασιλιάδες, που συνήθως κυβερνούσαν μικρές πόλεις-κράτη, αποφάσισαν να δημιουργήσουν έναν συνασπισμό εναντίον των Ισραηλιτών. Αντίθετα, οι κάτοικοι της Γαβαών αποφάσισαν να συνάψουν διαθήκη με τον Ισραήλ.

Προκειμένου να ξεγελάσουν τους Ισραηλίτες και να κάνουν διαθήκη μαζί τους, οι Γαβαωνίτες προσποιούνται ότι είναι πρεσβευτές από μια ξένη χώρα. Σύμφωνα με το Δευτ. 20:10-18, ο Θεός έκανε διάκριση μεταξύ των Χαναναίων και των ανθρώπων που ζούσαν εκτός της Γης της Επαγγελίας.

Η εβραϊκή λέξη που μεταφράζεται ως "πανουργία" μπορεί να έχει θετική σημασία, υποδηλώνοντας σύνεση και σοφία (Παρ. 1:4, Παρ. 8:5, 12), ή αρνητική, δείχνοντας εγκληματική πρόθεση (Έξ. 21:14, Α’ Σαμ. 23:22, Ψαλ. 83:3). Στην περίπτωση των Γαβαωνιτών, πίσω από την ύπουλη πράξη τους κρύβεται μια λιγότερο καταστροφική πρόθεση, εκείνη της αυτοσυντήρησης.

Τα λόγια των Γαβαωνιτών έχουν εντυπωσιακή ομοιότητα με εκείνα της Ραάβ. Και οι δύο ομολογούν τη δύναμη του Θεού του Ισραήλ, και οι δύο αναγνωρίζουν ότι η επιτυχία του Ισραήλ δεν είναι απλώς ένα ανθρώπινο κατόρθωμα. Σε αντίθεση με άλλους Χαναναίους, δεν επαναστατούν ενάντια στο σχέδιο του Κυρίου να παραχωρήσει τη γη στους Ισραηλίτες, και παραδέχονται ότι ο ίδιος ο Κύριος εκδιώκει αυτά τα έθνη για χάρη του Ισραήλ. Η είδηση της απελευθέρωσης από την Αίγυπτο και οι νίκες επί του Σηών και του Ωγ ωθούν τόσο τη Ραάβ όσο και τους Γαβαωνίτες να επιδιώξουν συμμαχία με τους Ισραηλίτες. Ωστόσο, αντί να ομολογήσουν την προθυμία τους να παραδοθούν στον Θεό του Ισραήλ, όπως κάνει η Ραάβ, οι Γαβαωνίτες καταφεύγουν σε ένα τέχνασμα.

Ο Μωυσής δίδαξε τι έπρεπε να κάνει ο λαός για να μάθει ποιο είναι το θέλημα του Θεού σε τέτοιες περιπτώσεις, πριν πάρει την οποιαδήποτε απόφαση (Αριθ. 27:16-21). Εάν ο Ιησούς του Ναυή είχε ρωτήσει τον Κύριο, θα είχε αποφύγει την εξαπάτηση των Γαβαωνιτών.

Το θεμελιώδες καθήκον ενός θεοκρατικού ηγέτη, και κάθε χριστιανού ηγέτη, είναι να αναζητά το θέλημα του Θεού (Α’ Χρον. 28:9, Β’ Χρον. 15:2, Β’ Χρον. 18:4, Β’ Χρον. 20:4). Παραμελώντας το, οι Ισραηλίτες αναγκάστηκαν είτε να παραβιάσουν τους βασικούς όρους που είχε θέσει ο Θεός για την κατάκτηση της γης είτε να παραβούν έναν όρκο που έδωσαν στο όνομα του Κυρίου, ο οποίος ήταν εξίσου δεσμευτικός.

`Σκεψη: Πόσο συχνά έχετε προβληματιστεί ανάμεσα σε δύο φαινομενικά αντικρουόμενες βιβλικές αξίες;`