---
title:  Νεα Πιστη
date:  07/10/2025
---

`Διαβάστε τα εδάφια Ναυή 2:12-21 και Έξ. 12:13, 22, 23. Πώς σας βοηθούν τα εδάφια στην Έξοδο να κατανοήσετε τη συμφωνία που έκαναν οι κατάσκοποι με την Ραάβ;`

Η συμφωνία της Ραάβ με τους κατασκόπους είναι απλή και ξεκάθαρη. Θέλει να ανταλλάξει τη ζωή με τη ζωή και το έλεος με το έλεος. Η εβραϊκή λέξη cḥesed (Ναυή 2:12), που σημαίνει "στοργική καλοσύνη", περιέχει τόσο πλούσιο νόημα που είναι δύσκολο να μεταφραστεί με μία μόνο λέξη σε άλλες γλώσσες. Αναφέρεται κυρίως στην πίστη κάποιου σε μία υπόσχεση, αλλά έχει επίσης την έννοια του ελέους, της καλοσύνης και της ευγένειας.

Τα λόγια της Ραάβ θυμίζουν επίσης το Δευτ. 7:12, όπου ο ίδιος ο Κύριος υπόσχεται να συνεχίσει να δίνει cḥesed ή το έλεος Του στον Ισραήλ. «Kαι αν ακούτε τις κρίσεις αυτές, και τις τηρείτε και τις εκτελείτε, ο Kύριος ο Θεός σου θα φυλάξει σε σένα τη διαθήκη και το έλεος, που ορκίστηκε στους πατέρες σου» (Δευτ. 7:12).

Είναι ενδιαφέρον ότι στο ίδιο κεφάλαιο (Δευτ. 7), ο Θεός διατάζει τον Ισραήλ να καταστρέψει εντελώς τους Χαναναίους. Αυτό που προκαλεί έκπληξη είναι ότι, αν και η Ραάβ είναι Χαναναία και ανήκει στον λαό που πρόκειται να καταστραφεί, πιστεύει στις υποσχέσεις που έδωσε ο Θεός στους Ισραηλίτες και τις διεκδικεί. Έτσι, ο Θεός τη σώζει.

Η συζήτηση της Ραάβ με τους κατασκόπους μάς βοηθά να θυμηθούμε το Πάσχα κατά τη διάρκεια της Εξόδου. Τότε, προκειμένου οι Ισραηλίτες να προστατευτούν, έπρεπε να μείνουν μέσα στα σπίτια τους και να σημαδέψουν το πάνω μέρος και τις πλευρές των θυρών με το αίμα του θυσιαζόμενου αρνιού.

«Kαι το αίμα θα είναι σε σας για σημείο επάνω στα σπίτια σας, στα οποία κατοικείτε· και όταν δω το αίμα, θα σας παρατρέξω, και η πληγή δεν θα είναι σε σας για να σας εξολοθρεύσει, όταν χτυπήσω τη γη της Aιγύπτου» (Έξ. 12:13, Έξ. 12:22, 23).

«Οι άνθρωποι έπρεπε να δείξουν την πίστη τους με την υπακοή. Έτσι, και όσοι ελπίζουν να σωθούν με την αξία του αίματος του Χριστού, πρέπει να αναγνωρίσουν ότι και αυτοί οι ίδιοι οφείλουν κάτι να κάνουν για να εξασφαλίσουν τη σωτηρία τους. Ο Χριστός βέβαια είναι ο μόνος που μπορεί να μας λυτρώσει από την τιμωρία της παράβασης, όμως και εμείς πρέπει να στραφούμε από την αμαρτία στην υπακοή. Ο άνθρωπος σώζεται με την πίστη, όχι με τα έργα. Αλλά η πίστη του πρέπει να φανερωθεί από τα έργα του» - Π.Π., σελ. 255.

Στην περίπτωση αυτή, το αίμα ήταν ένα σημάδι που τους έσωσε από τον καταστροφικό άγγελο του Θεού. Όπως ο Θεός γλίτωσε τις ζωές των Ισραηλιτών κατά τη διάρκεια της τελευταίας πληγής στην Αίγυπτο, έτσι και οι Ισραηλίτες επρόκειτο να σώσουν τη Ραάβ και την οικογένειά της όταν η καταστροφή θα έφτανε στην Ιεριχώ.

`Σκεψη: Ποιο ισχυρό μήνυμα μπορούμε να βρούμε σε αυτές τις δύο ιστορίες; Τι διδάγματα μπορούμε να πάρουμε από αυτές;`