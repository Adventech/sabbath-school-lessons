---
title:  Αξια Σε Απροσμενα Μερη
date:  06/10/2025
---

`Διαβάστε Ναυή 2:2-11, Εβρ. 11:31 και Ιακ. 2:25. Τι μας λένε αυτές οι περικοπές για τη Ραάβ;`

Κεντρικό στοιχείο της ιστορίας της Ραάβ είναι το ψέμα που είπε για να προστατέψει τους κατασκόπους. Εξετάζοντας το ψέμα της, πρέπει να συνειδητοποιήσουμε ότι ζούσε σε μια κοινωνία που ήταν εξαιρετικά αμαρτωλή, γεγονός που οδήγησε τελικά στην απόφαση του Θεού να κρίνει αυτήν την κοινωνία (Γέν. 15:16, Δευτ. 9:5, Λευιτ. 18:25-28). Ενώ είναι αλήθεια ότι η Καινή Διαθήκη επαινεί την πίστη της, μια προσεκτική ανάλυση των αναφορών στην πράξη της Ραάβ αποκαλύπτει ότι καμία δεν επικροτεί τα πάντα γι' αυτήν και καμία δεν επιδοκιμάζει το ψέμα της.

Η Εβραίους 11:31 επιβεβαιώνει την πίστη της Ραάβ, καθώς επέλεξε να σταθεί στο πλευρό των κατασκόπων αντί να παραμείνει πιστή σε μια διεφθαρμένη κουλτούρα. Ο Ιάκωβος 2:25 την επαινεί για τη φιλοξενία που προσέφερε στους δύο Ισραηλίτες κατασκόπους και για το ότι τους έδωσε οδηγίες για να επιστρέψουν με ασφάλεια. Παρά την παρακμάζουσα και διεφθαρμένη κοινωνία στην οποία ζούσε και με τον αμαρτωλό τρόπο ζωής της, ο Θεός διέκρινε μέσα της μια σπίθα πίστης, μέσω της οποίας μπορούσε να τη σώσει. Ο Θεός χρησιμοποίησε το καλό που υπήρχε μέσα στη Ραάβ - δηλαδή την πίστη της σ’ Αυτόν και την επιλογή της να ανήκει στον λαό Του - αλλά δεν επιδοκίμασε όλες τις πράξεις της. Εκτίμησε, όμως, το θάρρος της, την ανδρεία της, το ότι έγινε μέσο σωτηρίας και την επιλογή της να ακολουθήσει τον Θεό του Ισραήλ.

Η Ραάβ επέλεξε να είναι με το μέρος του Κυρίου. Είπε στους κατασκόπους στην ταράτσα του σπιτιού της: «…ο Kύριος ο Θεός σας, αυτός είναι ο Θεός επάνω στον ουρανό και κάτω στη γη» (Ναυή 2:11). Οι Χαναναίοι συχνά ανέβαιναν στις ταράτσες τους για να προσευχηθούν στους θεούς που πίστευαν ότι έλεγχαν τον ουρανό. Η δήλωση της, λοιπόν, ότι ο Κύριος είναι ο μοναδικός Θεός, είναι σημαντική.

Η έκφραση που χρησιμοποιεί η Ραάβ εμφανίζεται προηγουμένως μόνο σε αποσπάσματα που τονίζουν το αποκλειστικό δικαίωμα του Θεού να λατρεύεται (Έξ. 20:4, Δευτ. 4:39, Δευτ. 5:8). Τα λόγια της μαρτυρούν μια προμελετημένη, συνειδητή επιλογή να αναγνωρίσει ότι ο Θεός των Ισραηλιτών είναι η μόνη αληθινή θεότητα. Η Ραάβ κατανοεί ότι ο Θεός είναι παντοδύναμος και, ως Κριτής ολόκληρης της γης, θα τιμωρήσει τον λαό της για τις αμαρτίες τους.

Η Ραάβ καταλαβαίνει ότι έχει δύο επιλογές: μπορεί να συνεχίσει να επαναστατεί ενάντια στον Θεό και να καταστραφεί μαζί με τον λαό της, ή να παραδοθεί με πίστη σ' Αυτόν. Έτσι, η Ραάβ διαλέγει να υπηρετήσει τον Θεό του Ισραήλ. Η επιλογή της την καθιστά λαμπρό παράδειγμα για τους ανθρώπους στην Ιεριχώ και δείχνει ποια θα ήταν η κατάληξη όλων των κατοίκων αν είχαν στραφεί στον Θεό του Ισραήλ για έλεος.

`Σκεψη: Τι μας διδάσκει αυτή η ιστορία για το πώς ο Θεός πρέπει να έχει την απόλυτη υποταγή μας;`