---
title:  Η Διαθηκη Σε Προτεραιοτητα
date:  09/11/2025
---

`Διαβάστε Ναυή 5:1-7. Γιατί ο Κύριος διέταξε τον Ιησού του Ναυή να περιτέμνει τη δεύτερη γενιά των Ισραηλιτών εκείνη τη στιγμή που η κατάκτηση βρίσκονταν σε εξέλιξη;`

Μετά την εξερεύνηση της χώρας, την ενθαρρυντική αναφορά των κατασκόπων και τη θαυματουργική διάβαση του Ιορδάνη, θα περιμέναμε μια άμεση σύγκρουση με τον εχθρό. Ωστόσο, υπάρχει κάτι πιο σημαντικό από τη στρατιωτική κατάκτηση: η διαθήκη του Ισραήλ με τον Θεό.

Πριν η νέα γενιά αρχίσει να καταλαμβάνει τη γη, έπρεπε να είναι πλήρως συνειδητοποιημένη για τη μοναδική σχέση της με τον Ιδιοκτήκη της γης. Η ανανέωση της διαθήκης έρχεται ως απάντηση στην θαυματουργική πράξη του Θεού να περάσει τον Ισραήλ με ασφάλεια μέσα από τον Ιορδάνη.

Η διαθήκη μας με τον Θεό θα πρέπει πάντα να είναι μια απάντηση ευγνωμοσύνης για όσα Εκείνος έχει ήδη επιτελέσει για εμάς, και ποτέ μια πράξη προσπάθειας να αποκτήσουμε κάποιο όφελος μέσω της νομικιστικής συμμόρφωσης στις εντολές Του. (Αυτό το θέμα, χωρίς αμφιβολία, ήταν σημαντικό για τους αγώνες του Παύλου με εκείνους που επέμεναν ότι οι εθνικοί προσήλυτοι έπρεπε να κάνουν περιτομή, όπως φαίνεται ξεκάθαρα στην επιστολή του προς τους Γαλάτες).

Ο Ισραήλ βρισκόταν στα πρόθυρα της μεγαλύτερης στρατιωτικής εκστρατείας στην ιστορία του, και θα περίμενε κανείς ότι όλο το στρατόπεδο θα ήταν απασχολημένο με τις πολεμικές προετοιμασίες. Έτσι και έγινε, αλλά όχι με τον τρόπο που θα περιμέναμε. Αντί να προετοιμάσουν τα άλογα και να ακονίσουν τα σπαθιά, επιδόθηκαν σε μια τελετή που άφησε το μεγαλύτερο μέρος της πολεμικής δύναμης ευάλωτο για τουλάχιστον τρεις ημέρες.

Το έκαναν αυτό για να γιορτάσουν τη σχέση τους με τον Θεό, που τους είχε απελευθερώσει από την Αίγυπτο. Γιατί; Επειδή αναγνώρισαν ότι η μάχη ανήκει στον Κύριο. Αυτός είναι που θα τους χαρίσει τη νίκη και την επιτυχία. Ο Ιησούς διατύπωσε την ίδια αρχή με ελαφρώς διαφορετικά λόγια: «Aλλά, να ζητάτε πρώτα τη βασιλεία του Θεού, και τη δικαιοσύνη του· και όλα αυτά θα σας προστεθούν» (Ματθ. 6:33). Τις περισσότερες φορές, η καθημερινή ζωή φαίνεται να μας πιέζει με πολλές σημαντικές υποθέσεις και ξεχνάμε να δώσουμε προτεραιότητα στην σημαντικότερη της ζωής μας: την καθημερινή ανανέωση της σχέσης μας με τον Χριστό.

`Σκεψη: Σκεφτείτε τις φορές που παραμελήσατε τον χρόνο σας με τον Θεό εξαιτίας πιο "σημαντικών" θεμάτων. Γιατί είναι τόσο εύκολο να το κάνουμε αυτό το λάθος και πώς μπορούμε να το καταπολεμήσουμε;`