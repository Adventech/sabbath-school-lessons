---
title:  'Θυσιαστηρια: Συμβολα Ανανεωσης Σχεσης'
date:  11/11/2025
---

`Για ποιο λόγο ο Ιησούς του Ναυή έχτισε θυσιαστήριο για τον Κύριο; Διαβάστε Ναυή 8:30, 31- συγκρίνετε με Δευτ. 11:26-30- Δευτ. 27:2-10.`

Ο Θεός είχε πει στους πατριάρχες να χτίσουν θυσιαστήρια στη γη που τους υποσχέθηκε. Οι βωμοί αυτοί έδειχναν ότι η γη τούς ανήκει. Τώρα, με την ανέγερση ενός θυσιαστηρίου, οι Ισραηλίτες μαρτυρούν ότι οι υποσχέσεις που είχαν δοθεί στους προγόνους τους εκπληρώθηκαν. Στην περίπτωση αυτή, η ανέγερση του θυσιαστηρίου έγινε σύμφωνα με τις οδηγίες που είχε δώσει ο Μωυσής (Δευτ. 11:26-30, Δευτ. 27:2-10).

Η περικοπή στο Ναυή 8:30-35 παίζει σημαντικό ρόλο στη διαμόρφωση ολόκληρου του θεολογικού μηνύματος του βιβλίου. Συνδέοντας μία από τις πιο βίαιες αφηγήσεις (τον πόλεμο) με κάτι εντελώς διαφορετικό - μία σκηνή ανανέωσης της διαθήκης (λατρεία) - ο Ιησούς του Ναυή μάς επιστρέφει σε ένα από τα πιο σημαντικά θεολογικά θέματα που παρουσιάζονται από την αρχή του βιβλίου: ο Ιησούς έχει την εντολή να οδηγήσει τον Ισραήλ σε μια ζωή υπακοής στη διαθήκη (Ναυή 1:7). Αυτή είναι επίσης η εικόνα που δίνεται και στο τέλος του βιβλίου.

Παρά τη σημασία του πολέμου και της κατάκτησης, υπάρχει κάτι ακόμη πιο ουσιώδες: η υπακοή στον νόμο του Θεού. Το σχέδιο του Θεού για τον Ισραήλ περιλαμβάνει ολόκληρη την ανθρώπινη οικογένεια. Το σχέδιο του Θεού είναι να σώσει όλους όσοι Τον αποδέχονται. Θα υπακούσουμε στον νόμο του Θεού; Ο καθένας πρέπει να απαντήσει σε αυτό το ερώτημα. Η αιώνια ζωή μας εξαρτάται από την απάντησή μας.

Ο Ιησούς του Ναυή γράφει το αντίγραφο του νόμου πάνω σε μεγάλες, ασβεστωμένες πέτρες, διαφορετικές από τις πέτρες του θυσιαστηρίου (συγκρίνετε με Δευτ. 27:2-8). Έτσι, οι πέτρες αυτές - που πιθανότατα περιείχαν τις Δέκα Εντολές - αποτελούσαν ένα ξεχωριστό μνημείο κοντά στο θυσιαστήριο, υπενθυμίζοντας συνεχώς στον λαό πόσο σημαντική είναι η υπακοή στον Θεό.

Ο Ιησούς του Ναυή συμβολίζει τον Ιησού Χριστό, του οποίου η αποστολή ήταν, μεταξύ άλλων, να οδηγήσει την ανθρωπότητα πίσω στην υπακοή προς τον Θεό. Για να πετύχει αυτόν τον σκοπό, έπρεπε να συγκρουστεί με τις δυνάμεις του κακού. Ο Ιησούς κράτησε την υπόσχεση του Θεού: «Επειδή, όλες οι υποσχέσεις του Θεού είναι σ’ αυτόν το Nαι, και σ’ αυτόν το Aμήν, προς δόξαν του Θεού μέσα από μας» (Β΄ Κορ. 1:20).

`Σκεψη: Ποια είναι τα πράγματα που μπορούμε να κάνουμε αυτή τη στιγμή, για να ανανεώσουμε τη σχέση μας με τον Θεό;`