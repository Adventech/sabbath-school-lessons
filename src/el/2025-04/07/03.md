---
title:  Πασχα
date:  10/11/2025
---

`Γιατί είναι σημαντικό που ο Ιησούς του Ναυή επέλεξε να γιορτάσει το Πάσχα παρά την επείγουσα και τεράστια αποστολή να καταλάβει τη Γη της Επαγγελίας; Διαβάστε Ναυή 5:10, Έξ. 12:6, Λευιτ. 23:5, Αριθ. 28:16, Δευτ. 16:4, 6.`

Η δεύτερη σημαντική δραστηριότητα που προηγείται της κατάκτησης είναι η γιορτή του Πάσχα. Αυτή λαμβάνει χώρα το βράδυ της δέκατης τέταρτης ημέρας του μήνα, με προσεκτική τήρηση των οδηγιών που δόθηκαν από τον Θεό. Τα γεγονότα που συμβαίνουν στο βιβλίο του Ιησού του Ναυή ταιριάζουν με αυτά που συνέβησαν όταν ο Μωυσής οδήγησε τον Ισραήλ έξω από την Αίγυπτο. Το Πάσχα θυμίζει τη νύχτα της δέκατης πληγής (Έξ. 12), όταν ο άγγελος του Κυρίου σκότωσε όλα τα πρωτότοκα στην Αίγυπτο και χάρισε τη ζωή στους Ισραηλίτες που έβαλαν το αίμα του αρνιού στο πάνω μέρος και στα πλαϊνά των θυρών τους. Ακολουθεί η Έξοδος από την Αίγυπτο, η διάβαση της Ερυθράς Θάλασσας και το ταξίδι στην έρημο.

Αντίστροφα, η ιστορία της δεύτερης γενιάς αρχίζει στην έρημο, συνεχίζεται με τη διάβαση του Ιορδάνη, περιλαμβάνει την περιτομή και τον εορτασμό του Πάσχα και οδηγεί στην κρίσιμη στιγμή κατά την οποία αναμένεται μια άλλη θαυμαστή επέμβαση του Κυρίου εναντίον των εχθρών του Ισραήλ, των κατοίκων της Χαναάν. Μαζί με όλες τις προηγούμενες πράξεις, η γιορτή του Πάσχα σηματοδοτεί την αρχή μιας νέας εποχής στην ιστορία του Ισραήλ.

Το αρνί του Πάσχα ήταν ένα σύμβολο, το οποίο έδειχνε ότι ο Θεός έσωσε τον Ισραήλ από τη σκλαβιά, αλλά ταυτόχρονα ήταν ένα σύμβολο για τον Αμνό του Θεού, τον Ιησού (Ιωάν. 1:29, 36, Α’ Κορ. 5:7, Α’ Πέτ. 1:18, 19), ο Οποίος μας λύτρωσε από τη δουλεία της αμαρτίας. Στον Δείπνο του Κυρίου, πριν προσφέρει τον εαυτό Του ως την υπέρτατη θυσία, ο Ιησούς μετέτρεψε το Πάσχα σε ανάμνηση του θανάτου Του (Ματθ. 26:26-29, Α’ Κορ. 11:23-26).

Ωστόσο, τόσο το Πάσχα όσο και ο Κυριακός Δείπνος υποδεικνύουν μια ακόμη πιο ένδοξη πραγματικότητα: αυτή του λυτρωμένου πλήθους που μπαίνει στην ουράνια Χαναάν. Ο Ιωάννης μιλάει για την σωζόμενη ειδική ομάδα των 144.000, που περπατά στη γυάλινη θάλασσα μπροστά από τον θρόνο του Θεού (Αποκ. 4:6, Αποκ. 7:9, 10). Με τον ίδιο τρόπο, οι Ισραηλίτες περπάτησαν σε στεγνή γη διασχίζοντας την Ερυθρά Θάλασσα και τον Ιορδάνη ποταμό. Στον ουρανό, θα γιορτάσουμε τον Δείπνο του Κυρίου κατά τη διάρκεια της γαμήλιας γιορτής του Αρνίου (Ματθ. 26:29 - Αποκ. 19:9).

`Σκεψη: Πώς μπορούμε, ακόμα και όταν δεν συμμετέχουμε στη Θεία Κοινωνία, να θυμόμαστε πάντα τη σημασία του σταυρού;`