---
title:  Η Οργη Του Κυριου
date:  17/12/2025
---

`Τι λέει ο Ιησούς του Ναυή για την οργή του Κυρίου και την τιμωρία της αμαρτίας (Ναυή 23:15, 16); Τι λέει η Αγία Γραφή σε άλλα σημεία για το θέμα αυτό; Διαβάστε Αριθ. 11:33, Β’ Χρον. 36:16, Αποκ. 14:10, 19, Αποκ. 15:1. Πώς πρέπει να κατανοήσουμε αυτές τις βιβλικές αλήθειες;`

Ο Ισραήλ είχε ήδη βιώσει την οργή του Κυρίου, τόσο κατά την περίοδο της περιπλάνησης στην έρημο (Αριθ. 11:33, 12:9), όσο και μέσα στη γη Χαναάν (Ναυή 7:1). Ήξερε καλά ποιες ήταν οι συνέπειες όταν παραβίαζε ανοιχτά τη διαθήκη με τον Θεό και Τον προκαλούσε. Αυτά τα εδάφια αποτελούν το αποκορύφωμα της αυστηρής ομιλίας του Ιησού του Ναυή. Είναι σοκαριστικό να ακούμε ότι ο ίδιος ο Κύριος θα καταστρέψει τον Ισραήλ, χρησιμοποιώντας μάλιστα την ίδια λέξη που είχε χρησιμοποιηθεί νωρίτερα για την εξόντωση των Χαναναίων. Όπως οι υποσχέσεις του Θεού για ευλογία εκπληρώθηκαν πιστά, έτσι και οι κατάρες (Λευιτ. 26, Δευτ. 28) θα γίνουν πραγματικότητα αν ο λαός Του απορρίψει τη διαθήκη. Λαμβάνοντας υπόψη την απομάκρυνση και την καταστροφή των Χαναναίων, αυτά τα εδάφια δείχνουν ξανά ότι ο Κύριος είναι ο απόλυτος Κριτής όλης της γης. Πολεμά την αμαρτία όπου κι αν τη βρει. Ο Ισραήλ δεν έγινε άγιος ούτε είχε κάποια ιδιαίτερη αξία μόνο και μόνο επειδή συμμετείχε στους ιερούς πολέμους - όπως και τα ειδωλολατρικά έθνη δεν απέκτησαν καμία πνευματική ανωτερότητα όταν αργότερα έγιναν όργανα της κρίσης του Θεού εναντίον του ίδιου του Ισραήλ.

Ο λαός Ισραήλ πρέπει να επιλέξει αν θέλει να έχει ένα ένδοξο μέλλον ή μια ζωή αμαρτίας και να αντιμετωπίσει την οργή του Θεού.

Με μια πρώτη ματιά, η βιβλική διδασκαλία για την οργή του Θεού φαίνεται να αντιφάσκει με τη διαβεβαίωση ότι ο Θεός είναι αγάπη (Ιωάν. 3:16, Α’ Ιωάν. 4:8). Όμως, είναι ακριβώς μέσα από την κατανόηση της οργής του Θεού που η αγάπη Του γίνεται ακόμα πιο ουσιαστική. Πρώτα από όλα, η Αγία Γραφή παρουσιάζει τον Θεό γεμάτο αγάπη, υπομονή, μακροθυμία και πρόθυμο να συγχωρήσει (Έξ. 34:6, Μιχ. 7:18).

Ωστόσο, σε έναν κόσμο που πλήττεται από την αμαρτία, η οργή του Κυρίου είναι η έκφραση της αγιότητας και της δικαιοσύνης Του απέναντι στην αμαρτία και το κακό. Δεν είναι ποτέ μία συναισθηματική, εκδικητική ή ανεξέλεγκτη αντίδραση. Η Καινή Διαθήκη μάς διδάσκει ότι ο Χριστός έγινε "αμαρτία" για χάρη μας (Β’ Κορ. 5:21) και ότι μέσω του θανάτου Του συμφιλιωθήκαμε με τον Θεό (Ρωμ. 5:10). Όποιος πιστεύει σε Αυτόν δεν θα χρειαστεί να αντιμετωπίσει την οργή του Θεού (Ιωάν. 3:36, Εφεσ. 2:3, Α’ Θεσ. 1:10). Η έννοια της θεϊκής οργής παρουσιάζει τον Θεό ως τον δίκαιο Κριτή του σύμπαντος που υπερασπίζεται τη δικαιοσύνη (Ψαλ. 7:11, Ψαλ. 50:6, Β’ Τιμ. 4:8).