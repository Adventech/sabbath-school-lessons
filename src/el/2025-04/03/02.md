---
title:  Διασχιζοντας Τον Ιορδανη
date:  12/10/2025
---

`Διαβάστε Ναυή 3:1-5 και Αριθ. 14:41-44. Γιατί ο Θεός ζήτησε από τους Ισραηλίτες να προετοιμαστούν ειδικά γι' αυτό που επρόκειτο να συμβεί;`

Αυτή είναι η πρώτη φορά που η κιβωτός της διαθήκης αναφέρεται στο βιβλίο του Ιησού του Ναυή. Μέχρι αυτό το σημείο στην αφήγηση της Παλαιάς Διαθήκης, η κιβωτός έχει εμφανιστεί στο πλαίσιο του αγιαστηρίου (Έξ. 40:21), κατά την πορεία του Ισραήλ από το Σινά (Αριθ. 10:33-36), καθώς και στην αποτυχημένη προσπάθεια να ξεκινήσει η κατάκτηση της Χαναάν (Αριθ. 14:44). Ήταν το πιο ιερό έπιπλο στο αγιαστήριο των Ισραηλιτών και περιείχε τρία αντικείμενα, καθένα από τα οποία εξέφραζε την ιδιαίτερη σχέση του Ισραήλ με τον Θεό: (1) τις πλάκες που περιείχαν τις Δέκα Εντολές, (2) τη ράβδο του αρχιερέα Ααρών, και (3) ένα δοχείο με μάννα (Έξ. 16:33, Εβρ. 9:4).

Η κιβωτός και οι προετοιμασίες για τη διάβαση του Ιορδάνη υπενθύμιζαν στον Ισραήλ ότι δεν εισέρχονταν στη Χαναάν με τον δικό τους τρόπο και χρόνο. Η κατάκτηση θα ήταν επιτυχής μόνο αν ακολουθούσαν τον τρόπο και το χρονοδιάγραμμα του Θεού. Ο Θεός - ο Οποίος περιγράφεται ως ενθρονισμένος πάνω από τα χερουβείμ που κάλυπταν την κιβωτό της διαθήκης (Έξ. 25:22, Αριθ. 7:89) και του Οποίου οι κινήσεις ταυτίζονται με τις κινήσεις της κιβωτού - εισέρχεται στη Χαναάν μπροστά από τους Ισραηλίτες ως Εκείνος που ηγείται της κατάκτησης.

Η εβραϊκή λέξη που μεταφράζεται "καθαρισθείτε", στον Ναυή 3:5, αναφέρεται σε μια διαδικασία καθαρισμού παρόμοια με αυτή που ακολουθούσαν οι ιερείς πριν αρχίσουν την υπηρεσία τους στο αγιαστήριο (Έξ. 28:41, Έξ. 29:1) και με αυτή που έκανε ο λαός του Ισραήλ πριν από την εμφάνιση του Θεού στο Σινά (Έξ. 19:10, 14). Αυτός ο καθαγιασμός περιλάμβανε την απομάκρυνση της αμαρτίας και την εξάλειψη όλων των τελετουργικών ακαθαρσιών. Η ίδια εντολή εμφανίζεται στους Αριθ. 11:18, που σχετίζεται με ένα θαύμα που επρόκειτο να κάνει ο Θεός. Μια τέτοια προετοιμασία απαιτούνταν επίσης πριν από τη διεξαγωγή πολεμικών συγκρούσεων (Δευτ. 23:14). Προτού ο Θεός πολεμήσει για τον Ισραήλ στη μάχη, πρέπει ο λαός να δείξει την υποταγή του σ' Αυτόν και να Τον εμπιστευτεί ως Αρχηγό του.

Το θαύμα της διάβασης του Ιορδάνη θα έδειχνε στους Ισραηλίτες ότι η υπόσχεση του Θεού να διώξει τον λαό από τη γη ήταν αξιόπιστη. Εκείνος που ήταν ικανός να εξασφαλίσει ένα στεγνό πέρασμα μέσα από τον Ιορδάνη μπορούσε επίσης να τους δώσει το δώρο της κατάκτησης της υποσχεμένης γης.

`Σκεψη: Διαβάστε Λουκά 18:18-27. Πώς η απάντηση του Ιησού στους μαθητές Του σας ενθαρρύνει να εμπιστεύεστε τον Θεό σε ό,τι σας φαίνεται αδύνατο;`