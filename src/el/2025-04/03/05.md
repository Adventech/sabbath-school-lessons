---
title:  Λησμονια
date:  15/10/2025
---

`Διαβάστε Ναυή 4:20-24 υπό το φως των ακόλουθων εδαφίων: Κριτ. 3:7, Κριτ. 8:34, Ψαλμ. 78:11, Δευτ. 8:2, 18, Ψαλμ. 45:17. Γιατί είναι τόσο σημαντικό να θυμόμαστε τα θαυμαστά έργα που έκανε ο Κύριος για εμάς στο παρελθόν;`

Παρατηρήστε την αλλαγή από το "σας" σε "μας" στο Ναυή 4:23. Αναφέρεται ότι τα νερά του Ιορδάνη στέρεψαν μπροστά σε "σας", δηλαδή μπροστά σε όλους τους Ισραηλίτες που μόλις διέσχισαν τον Ιορδάνη, όπως η Ερυθρά Θάλασσα είχε στερέψει μπροστά σε "μας", δηλαδή μπροστά σε εκείνους που ανήκαν στην πρώτη γενιά και που έζησαν την έξοδο από την Αίγυπτο. Τα δύο γεγονότα που έζησαν δύο διαφορετικές γενιές είχαν παρόμοια σημασία. Οι Ισραηλίτες που διέσχισαν την Ερυθρά θάλασσα διηγήθηκαν την εμπειρία τους στα παιδιά τους. Αυτή η αφήγηση βοήθησε τη νέα γενιά να καταλάβει καλύτερα το δικό της αντίστοιχο γεγονός — τη διάβαση του ποταμού Ιορδάνη.

Σε γενικές γραμμές, αντιλαμβανόμαστε τη λήθη ως ένα φυσιολογικό χαρακτηριστικό όλων των ανθρώπων καθώς η ηλικία προχωράει. Ωστόσο, μερικές φορές το πρόβλημά μας με τη μνήμη δεν οφείλεται στα γεράματα. Κάποιες φορές σταματάμε να σκεφτόμαστε ή να νοιαζόμαστε για ό,τι έκανε ο Θεός για εμάς, και τότε μπορεί να θέσουμε τους εαυτούς μας σε κίνδυνο. Για αυτό, πρέπει να κάνουμε ό,τι μπορούμε για να θυμόμαστε ό,τι έχει κάνει ο Θεός για εμάς.

Ακόμα και σήμερα, αν θέλουμε να διαφυλάξουμε την ταυτότητά μας ως λαός με ιδιαίτερη κλήση και αποστολή, θα πρέπει να δημιουργούμε ευκαιρίες για την ανανέωση της ατομικής και της συλλογικής πνευματικής μας μνήμης, ώστε να διατηρούμε στο επίκεντρο της σκέψης μας από πού ερχόμαστε, ποιοι είμαστε και για ποιο λόγο είμαστε εδώ.

`Διαβάστε Α’ Κορ. 11:24, 25 και Ιωάν. 14:26. Γιατί πρέπει πάντα να θυμόμαστε τι έκανε ο Χριστός για μας; Πώς αυτό μπορεί να κάνει τη σχέση μας μαζί Του δυνατή κάθε μέρα;`

Η Έλεν Χουάιτ κατάλαβε ότι πρέπει να θυμόμαστε τα πράγματα που έκανε ο Θεός για εμάς στο παρελθόν. Αν δεν το κάνουμε, είναι βέβαιο ότι θα χάσουμε το κίνητρο να εκπληρώσουμε την αποστολή μας στο μέλλον: «Δεν έχουμε τίποτα να φοβηθούμε για το μέλλον, εκτός αν ξεχάσουμε τον τρόπο με τον οποίο μας έχει οδηγήσει ο Κύριος και τη διδασκαλία Του στη ζωή μας μέχρι τώρα.» - Ε. Χουάιτ, Life Sketches, σελ. 196.

`Σκεψη: Αν και είναι σημαντικό να θυμόμαστε το παρελθόν και το πώς ο Κύριος έχει εργαστεί στη ζωή μας, γιατί πρέπει να έχουμε κάθε μέρα μια προσωπική εμπειρία με τον Θεό;`