---
title:  Ο Ζωντανος Θεος Των Θαυματων
date:  13/10/2025
---

`Διαβάστε Ναυή 3:6-17. Τι μας λέει η θαυματουργική διάβαση του Ιορδάνη για τη φύση του Θεού τον οποίο υπηρετούμε;`

Η διάβαση του Ιορδάνη περιγράφεται στο Ναυή 3:5 με την εβραϊκή λέξη niphla'ot, "θαύματα", που συνήθως αναφέρεται στις ισχυρές, υπερφυσικές πράξεις του Θεού που αποδεικνύουν τη μοναδικότητά Του (Ψαλ. 72:18, Ψαλ. 86:10). Αργότερα, οι Ισραηλίτες συλλογίστηκαν αυτές τις πράξεις και, ως αποτέλεσμα, ύμνησαν τον Κύριο (Ψαλ. 9:1) και Τον διακήρυξαν ανάμεσα στα έθνη (Ψαλ. 96:3). Ορισμένα από τα θαύματα του Θεού περιλαμβάνουν τις πληγές στην Αίγυπτο (Έξ. 3:20, Μιχ. 7:15), τη διάβαση της Ερυθράς Θάλασσας, καθώς και την καθοδήγηση του Θεού στην έρημο (Ψαλ. 78:12-16).

Οι συγγραφείς της Αγίας Γραφής γνώριζαν και μαρτυρούσαν το γεγονός ότι ο Θεός που δημιούργησε τον κόσμο δεν περιορίστηκε ποτέ από τη δημιουργία Του. Τίποτα δεν είναι αδύνατο (υπερβολικά δύσκολο) γι' Αυτόν να πραγματοποιήσει (Ιερ. 32:17). Το όνομά Του είναι «θαυμαστό» (Κριτ. 13:18), και είναι πέρα από την κατανόησή μας.

Σε αντίθεση με τους θεούς των άλλων εθνών, οι οποίοι δεν μπορούν να σώσουν (Ψαλ. 96:5, Ησ. 44:8), ο Θεός της Αγίας Γραφής είναι ένας ενεργός και "ζωντανός Θεός", και όσοι τον ακολουθούν μπορούν να Τον εμπιστεύονται προσδοκώντας τη βοήθειά Του.

Ο προφήτης Ζαχαρίας χρησιμοποίησε τη λέξη “θαυμαστό” (από την ίδια ρίζα της λέξης niphla'ot) καθώς οραματιζόταν το μέλλον του Ισραήλ μετά τη Βαβυλωνιακή εξορία. Είδε ότι η Ιερουσαλήμ θα είχε πλήρως ανοικοδομηθεί με ηλικιωμένους ανθρώπους να κάθονται στους δρόμους της πόλης και αγόρια και κορίτσια να παίζουν εκεί. Οι κάτοικοι της Ιερουσαλήμ με δυσκολία πίστευαν την υπόσχεση του Ζαχαρία. Η πόλη είχε καταστραφεί. Πώς θα μπορούσε λοιπόν να συμβεί αυτό το θαύμα; Ο Ζαχαρίας δήλωσε: «Έτσι λέει ο Kύριος των δυνάμεων: Aν φανεί θαυμαστό στα μάτια αυτού του υπόλοιπου λαού κατά τις ημέρες εκείνες, μήπως θα φανεί θαυμαστό και στα μάτια μου; λέει ο Kύριος των δυνάμεων. Έτσι λέει ο Kύριος των δυνάμεων: “Προσέξτε, εγώ θα σώσω τον λαό μου από τη γη της ανατολής, και από τη γη της δύσης του ήλιου, και θα τους φέρω, και θα κατοικήσουν στο μέσον της Iερουσαλήμ· και θα είναι λαός μου, και εγώ θα είμαι Θεός τους, με αλήθεια και δικαιοσύνη”» (Ζαχ. 8:6-8).

`Σκεψη: Διαβάστε Λουκά 18:18-27. Πώς η απάντηση του Ιησού στους μαθητές Του σας ενθαρρύνει να εμπιστεύεστε τον Θεό σε ό,τι σας φαίνεται αδύνατο;`