---
title:  Διαβειτε, Παρτε, Διαχωρειστε, Υπηρετηστε
date:  29/09/2025
---

`Διαβάστε το πρώτο κεφάλαιο του Ιησού του Ναυή. Τι μπορούμε να μάθουμε για τη δομή του βιβλίου από αυτό το εισαγωγικό κεφάλαιο; Από ποια μέρη απαρτίζεται;`

Το πρώτο κεφάλαιο του Ιησού του Ναυή αποτελεί την εισαγωγή ολόκληρου του βιβλίου. Περιλαμβάνει τέσσερις ομιλίες που αντιστοιχούν στις τέσσερις κύριες ενότητες του βιβλίου: διάβαση (Ναυή 1:2-9), κατάκτηση (Ναυή 1:10,11), διαχωρισμός της γης (Ναυή 1:12-15), και υπηρεσία με υπακοή στον νόμο (Ναυή 1:16-18).

Το βιβλίο του Ιησού του Ναυή δείχνει τις ενέργειες του Θεού για τον λαό Του. Ο Θεός παίρνει πάντα την πρωτοβουλία ή κάνει την πρώτη κίνηση. Με κάθε πρωτοβουλία, ο Θεός αναθέτει μία ειδική αποστολή στον Ιησού του Ναυή για την κατάκτηση της Χαναάν και κάθε επιτυχή ολοκλήρωση της αποστολής, αναγνωρίζεται αργότερα στο βιβλίο.

Στο τέλος, ο Θεός τηρεί όλες τις υποσχέσεις Του για την παραχώρηση της Γης της Επαγγελίας στον λαό Του. Από τότε, οι Ισραηλίτες είναι υπεύθυνοι για τη διατήρηση της γης. Μπορούν να το κάνουν αυτό μόνο με πίστη και υπακοή.

Οι ενέργειες του Θεού εκφράζονται με τα τρία ρήματα - "διαβείτε", "πάρτε" και "διαχωρίστε". Ο λαός πρέπει να υπακούει και να υπηρετεί τον Κύριο.

Και πάλι, το βιβλίο του Ιησού του Ναυή έχει τέσσερις μεγάλες ενότητες, καθεμία από τις οποίες χαρακτηρίζεται με την κυρίαρχη παρουσία μιας εβραϊκής λέξης:

1. Διάβαση (Ναυή 1:1-5:12)
2. Κατάκτηση (Ναυή 5:13-12:24)
3. Διαχωρισμός (Ναυή 13:1-21:45)
4. Υπηρεσία (Ναυή 22:1-24:33).

Από τα τέσσερα αυτά μέρη προκύπτει το σημαντικό μήνυμα του βιβλίου. Οι πρωτοβουλίες του Θεού δεν πραγματοποιούνται αυτόματα. Αντίθετα, απαιτούν την πιστή ανταπόκριση του λαού Του ο οποίος πρέπει να συνεργαστεί με τον Θεό, αν θέλει Εκείνος να τον βοηθήσει. Ο Θεός κάνει τόσα πολλά για εμάς - ακόμη και πράγματα που δεν μπορούμε να κάνουμε μόνοι μας. Ό,τι όμως είναι στο δικό μας χέρι πρέπει να το πράττουμε, δηλαδή να υπακούμε σε ό,τι Εκείνος μας προστάζει. Έτσι ήταν πάντα σε όλη την ιερή ιστορία, και έτσι παραμένει και σήμερα. Για παράδειγμα, η απεικόνιση του λαού του Θεού στον έσχατο καιρό, στην Αποκάλυψη 14:12, μας διδάσκει την ίδια ιδέα: πίστη, σε ό,τι κάνει ο Θεός για εμάς, που οδηγεί στην υπακοή.

`Σκεψη: Σκεφτείτε μερικές από τις υποσχέσεις της Αγίας Γραφής που είναι πολύτιμες για εσάς. Τι είδους ανταπόκριση απαιτούν από σας προκειμένου να γίνουν πραγματικότητα;`