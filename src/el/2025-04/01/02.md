---
title:  Ενας Νεος Μωυσης
date:  28/09/2025
---

`Διαβάστε Δευτ. 18:15-22 και Ναυή 1:1-9. Το βιβλίο του Ιησού του Ναυή αρχίζει με μια υπόσχεση για το τι θα συμβεί μετά τον θάνατο του Μωυσή. Γιατί είναι τόσο σημαντική αυτή η υπόσχεση;`

Αν και ο Μωυσής είχε πεθάνει και ο Θεός είχε διορίσει έναν νέο αρχηγό, τον Ιησού του Ναυή, υπάρχουν πολλοί συσχετισμοί μεταξύ των δύο ηγετών. Και οι δύο άνδρες είχαν την εντολή από τον Θεό να οδηγήσουν τον λαό Ισραήλ στη Γη της Επαγγελίας. Ο Κύριος είπε στον Ιησού του Ναυή: «Oλόκληρο τον τόπο επάνω στον οποίο θα πατήσει το πέλμα των ποδιών σας, τον έδωσα σε σας, όπως είχα πει στον Mωυσή» (Ναυή 1:3). Ο Ιησούς του Ναυή θα ολοκλήρωνε το έργο που είχε αρχικά ανατεθεί στον Μωυσή. Ήταν, στην πραγματικότητα, ένας νέος Μωυσής.

`Διαβάστε Έξ. 33:11, Αριθ. 14:6, 30, 38, Αριθ. 27:18, Αριθ. 32:12, Δευτ. 1:38, Δευτ. 31:23 και Δευτ. 34:9. Τι μας λένε αυτά τα εδάφια για τον Ιησού του Ναυή;`

Σε αυτήν τη χρονική στιγμή, η υπόσχεση ότι ο Θεός θα "αναστήσει" έναν προφήτη παρόμοιο με τον Μωυσή (Δευτ. 18:15) είναι μόνο μια πιθανότητα και όχι μια πραγματικότητα. Τα πρώτα λόγια του βιβλίου θυμίζουν στον αναγνώστη αυτή την υπόσχεση και, ταυτόχρονα, δημιουργούν την προσδοκία να τη δει να εκπληρώνεται.

Αν και νεκρός, ο Μωυσής εξακολουθεί να κυριαρχεί στο πρώτο κεφάλαιο. Το όνομά του αναφέρεται δέκα φορές, ενώ του Ιησού του Ναυή μόνο τέσσερις. Ο Μωυσής αποκαλείται "δούλος του Κυρίου" (Ναυή 1:1), ενώ στο ίδιο εδάφιο ο Ιησούς του Ναυή ονομάζεται "υπηρέτης του Μωυσή". Θα χρειαστεί μια ολόκληρη ζωή πιστής υπηρεσίας και υπακοής για να πάρει ο Ιησούς του Ναυή τον τίτλο "δούλος του Κυρίου" (Ναυή 24:29).

Το πρώτο κεφάλαιο αυτού του βιβλίου δείχνει την αλλαγή της ηγεσίας από τον Μωυσή στον Ιησού του Ναυή. Πρέπει, όμως, να θυμόμαστε ότι ο πιο σημαντικός ηγέτης είναι ο ίδιος ο Κύριος. Το βιβλίο του Ιησού του Ναυή αρχίζει με τα λόγια του Κυρίου. Ο Κύριος καθοδηγεί τον λαό Του σε ολόκληρο το βιβλίο. Αυτός είναι ο πραγματικός ηγέτης του Ισραήλ.

`Σκεψη: Ανά τους αιώνες, ο Θεός έχει καλέσει άνδρες και γυναίκες να ηγηθούν στον λαό Του. Γιατί είναι ζωτικής σημασίας να θυμόμαστε ποιος είναι ο αληθινός, αόρατος ηγέτης της εκκλησίας;`