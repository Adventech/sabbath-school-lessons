---
title:  Να Ειστε Δυνατοι
date:  01/10/2025
---

`Διαβάστε Ναυή 1:7-9. Γιατί ο Κύριος έπρεπε να τονίσει δύο φορές στον Ιησού του Ναυή ότι έπρεπε να είναι δυνατός και θαρραλέος;`

Το έργο που τέθηκε μπροστά στον Ιησού του Ναυή φαινόταν να περιλαμβάνει τεράστιες προκλήσεις. Τα τείχη των πόλεων στη Χαναάν φαίνονταν απροσπέλαστα και ο πληθυσμός της γης εκείνης ήταν εκπαιδευμένος για μάχη. Αντίθετα, οι Ισραηλίτες, απλοί νομάδες, δεν διέθεταν ούτε καν πρωτόγονες πολεμικές μηχανές για να καταρρίψουν τα οχυρωμένα τείχη. Η ιστορία μάς λέει ότι ούτε η Αίγυπτος, η υπερδύναμη εκείνης της εποχής, δεν μπόρεσε να πάρει τον έλεγχο της Χαναάν.

Ο Θεός θέλει ο Ιησούς του Ναυή να είναι δυνατός και θαρραλέος στον πόλεμο. Αλλά η εντολή του Κυρίου προς τον Ιησού του Ναυή δεν σχετίζεται εδώ μόνο με το ηθικό της μάχης ή με πολεμικές στρατηγικές. Οι Ισραηλίτες θα χρειαστούν θάρρος και δύναμη για να παραμείνουν πιστοί στον νόμο του Θεού και στους κανόνες του. Αυτοί οι νόμοι και οι κανόνες αποτελούσαν μέρος της ειδικής συμφωνίας ή διαθήκης του Ισραήλ με τον Θεό.

`Διαβάστε Εφεσ. 6:10-18. Αν και σήμερα δεν καλούμαστε να πάρουμε μέρος σε στρατιωτικές μάχες, πώς τα λόγια ενθάρρυνσης που δόθηκαν στον Ιησού του Ναυή μπορούμε να τα εφαρμόσουμε στους καθημερινούς πνευματικούς μας αγώνες;`

Σήμερα, κατά την εκπλήρωση της αποστολής που τους έχει ανατεθεί από τον Χριστό, οι Χριστιανοί αντιμετωπίζουν παρόμοιες προκλήσεις με εκείνες του Ιησού του Ναυή - δηλαδή, καλούνται να διεξάγουν πόλεμο ενάντια στις δικές τους αμαρτωλές τάσεις, ενάντια στις αρχές, στις εξουσίες, ενάντια στους άρχοντες του σκότους αυτού του κόσμου και ενάντια στα πονηρά πνεύματα. Όπως ο Ιησούς του Ναυή, έχουν και αυτοί την υπόσχεση της παρουσίας του Χριστού: «Εγώ είμαι μαζί σας όλες τις ημέρες, μέχρι τη συντέλεια του αιώνα» (Ματθ. 28:20). Η υπόσχεση του Θεού να είναι μαζί μας θα πρέπει να είναι αρκετή για να απομακρύνει τους φόβους, τις αμφιβολίες και τις ανησυχίες μας σήμερα.

Η πρόκληση για εμάς είναι να γνωρίσουμε τον Κύριο πολύ καλά ώστε να εμπιστευτούμε Αυτόν και τις υποσχέσεις Του προς εμάς. Και γι' αυτό, περισσότερο από οτιδήποτε άλλο, χρειαζόμαστε αυτήν την προσωπική σχέση μαζί Του.

`Σκεψη: Το κρίσιμο ερώτημα για εμάς σήμερα δεν διαφέρει από εκείνο που αντιμετώπισε ο Ιησούς του Ναυή. Πώς μπορούμε να μείνουμε πιστοί στην αλήθεια της Αγίας Γραφής που δεν είναι δημοφιλής ή τόσο εύκολο για να την υπακούσουμε;`