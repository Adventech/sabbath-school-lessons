---
title:  Το Ιωβηλαιο Ετος
date:  26/11/2025
---

Η γη ήταν τόσο σημαντική για την ύπαρξη του Ισραήλ ως λαός του Θεού, που δεν μπορούσε να δοθεί ως ένα ενιαίο σύνολο. Έπρεπε να μοιραστεί σε φυλές, συγγένειες και οικογένειες (Αριθ. 34:13-18), ώστε να αποτραπεί το ενδεχόμενο να καταλήξει στην κατοχή ολίγων προνομιούχων ηγετών.

`Διαβάστε Λευιτ. 25:1-5, 8-13. Ποιος ήταν ο σκοπός του Σαββατικού και του Ιωβηλαίου έτους;`

Σε αντίθεση με την Αίγυπτο, όπου οι πολίτες συχνά έχαναν τη γη τους και γίνονταν δουλοπάροικοι του Φαραώ, ο σκοπός του Θεού για τους Ισραηλίτες ήταν να μην στερηθούν ποτέ μόνιμα την κληρονομιά τους. Κανείς, εκτός από τη φυλή και την οικογένεια στην οποία είχε αρχικά απονεμηθεί η γη, δεν μπορούσε να την κατέχει. Στην πραγματικότητα, σύμφωνα με το σχέδιο του Θεού, η γη δεν μπορούσε ποτέ να πωληθεί μόνιμα. Μπορούσε μόνο να ενοικιαστεί, με βάση την αξία της που καθοριζόταν από τον αριθμό των ετών που απέμεναν μέχρι το επόμενο Ιωβηλαίο έτος. Συνεπώς, οι συγγενείς ενός ανθρώπου που αναγκαζόταν να "πουλήσει" την πατρογονική του γη είχαν την υποχρέωση να την εξαγοράσουν ακόμα και πριν από το Ιωβηλαίο έτος (Λευιτ. 25:25).

Η μοιρασιά της γης μάς δίνει μια εικόνα για την καρδιά του Θεού. Ο ουράνιος Πατέρας μας θέλει τα παιδιά Του να είναι γενναιόδωρα με εκείνους που έχουν λιγότερα και να διαθέτουν τη γη τους για να τρέφουν τους άλλους κάθε έβδομο χρόνο. Το Σαββατικό έτος εφαρμόζει την αρχή της εντολής του Σαββάτου σε μεγαλύτερη κλίμακα. Αφενός οι Ισραηλίτες με την κατοχή της γης πρέπει να καταλάβουν την αξία της σκληρής δουλειάς και αφετέρου να δείχνουν σεβασμό και καλοσύνη προς εκείνους που αντιμετωπίζουν οικονομικές δυσκολίες. Η νομοθεσία για την κατοχή της γης έδινε σε κάθε Ισραηλίτη την ευκαιρία να ξεφύγει από δύσκολες συνθήκες και να ξεκινήσει ξανά τη ζωή του.

Στην ουσία, αυτός είναι ο κύριος σκοπός του Ευαγγελίου: να εξαλείψει τη διάκριση μεταξύ πλουσίων και φτωχών, εργοδότη και εργαζομένου, προνομιούχων και μη προνομιούχων, θέτοντάς μας όλους σε ισότιμη βάση, αναγνωρίζοντας ότι όλοι έχουμε την ίδια ανάγκη από τη χάρη του Θεού.

Δυστυχώς, ο Ισραήλ παρέλειψε να τηρήσει τους κανόνες που είχε θέσει ο Θεός και, μετά από αιώνες, οι προειδοποιήσεις για την απομάκρυνση τους από τη γη, εκπληρώθηκαν (Β’ Χρον. 36:20, 21).

`Σκεψη: Πώς το Σάββατο και οι κανόνες που έδωσε ο Θεός στο Ισραήλ σχετικά με την εξαγορά της γης μάς διδάσκουν ότι είμαστε όλοι ίσοι στα μάτια του Θεού; Πώς μπορεί το Σάββατο να μας βοηθήσει να πούμε "όχι" στην κακή συνήθεια του καταναλωτισμού που μαστίζει την κοινωνία μας;`