---
title:  Η Γη Αποκαθισταται
date:  27/11/2025
---

`Διαβάστε Ιερ. 24:6, Ιερ. 31:16, Ιεζ. 11:17, Ιεζ. 28:25, και Ιεζ. 37:14, 25. Ποια ήταν η υπόσχεση του Θεού σχετικά με την επιστροφή του Ισραήλ στη Γη της Επαγγελίας και πώς αυτή εκπληρώθηκε;`

Όταν οι Ισραηλίτες μεταφέρθηκαν στη Βαβυλώνα, έμαθαν μια σημαντική αλήθεια. Η σχέση τους με τον Θεό δεν εξαρτιόταν από το αν ζούσαν στη Γη της Επαγγελίας. Ο Θεός συνέχισε να είναι ο Θεός τους, ακόμη και όταν δεν βρίσκονταν στη γη αυτή. Όταν οι Ισραηλίτες εξομολογήθηκαν τις αμαρτίες τους, μετανόησαν και αναζήτησαν τον Κύριο με όλη τους την καρδιά, ο Θεός τήρησε ξανά την υπόσχεσή Του και τους επανέφερε στη γη τους ως ένδειξη της αποκατάστασής τους. Δηλαδή, εξακολουθούσε να είναι ο Θεός τους, ακόμη κι όταν εκείνοι δεν βρίσκονταν στη γη.

Ωστόσο, όπως η υπόσχεση της κατοχής της γης από τους Ισραηλίτες ήταν υπό όρους (Δευτ. 28:63–64, Ναυή 23:13, 15, Α’ Βασ. 9:7, Β’ Βασ. 17:23, Ιερ. 12:10–12), έτσι και η υπόσχεση για επανεγκατάσταση και ευημερία στη γη μετά την εξορία εξαρτιόταν από την πίστη του λαού. Παράλληλα, οι προφήτες της Παλαιάς Διαθήκης προανήγγειλαν μια αποκατάσταση που θα έφερνε ένας μελλοντικός βασιλιάς από τη γενιά του Δαβίδ (Ησ. 9:6–7· Ζαχ. 9:9, 16). Αυτή η υπόσχεση εκπληρώθηκε με τη ζωή, τον θάνατο και την ανάσταση του Ιησού Χριστού, στον Οποίο όλες οι υποσχέσεις προς τον αρχαίο Ισραήλ βρίσκουν την τελική τους εκπλήρωση.

Στην Καινή Διαθήκη, αναφέρεται επίσης ότι ο Θεός τήρησε τις υποσχέσεις Του προς τον Ισραήλ όταν έστειλε τον Ιησού Χριστό (Β’ Κορ. 1:20, Ρωμ. 15:8). Όταν κατανοήσουμε αυτή τη βιβλική αλήθεια, θα δούμε ότι η Γη της Επαγγελίας είναι σύμβολο πνευματικών ευλογιών. Ο Θεός σχεδιάζει να μας δώσει αυτές τις ευλογίες τόσο τώρα (Εφεσ. 2:6) όσο και στην αιωνιότητα.

Η απόλυτη εκπλήρωση της θεϊκής υπόσχεσης για ανάπαυση, αφθονία και ευημερία στη γη θα πραγματοποιηθεί στη νέα γη, απαλλαγμένη από την αμαρτία και τις συνέπειές της. Με αυτή την έννοια, ως Χριστιανοί, η ελπίδα μας βασίζεται στην υπόσχεση του Χριστού ότι θα επιστρέψει και, μετά από χίλια χρόνια στον ουρανό, θα εγκαθιδρύσει τη βασιλεία Του αιώνια πάνω στη νέα γη. Αυτή θα είναι η απόλυτη εκπλήρωση όλων των υποσχέσεων για τη γη.

`Σκεψη: Διάβασε Ιωάν. 14:1-3, Τίτ. 2:13 και Αποκ. 21:1-3. Τι ελπίδα βρίσκουμε σε αυτά τα εδάφια και γιατί η θυσία του Ιησού εγγυάται την εκπλήρωση αυτής της ελπίδας;`