---
title:  Η Γη Ως Δωρο
date:  24/11/2025
---

`Διαβάστε Έξ. 3:8, Λευιτ. 20:22, Λευιτ. 25:23, Αριθ. 13:27, Δευτ. 4:1, 25, 26, Δευτ. 6:3 και Ψαλ. 24:1. Ποια ήταν η ιδιαίτερη σχέση μεταξύ του Θεού, του Ισραήλ και της Γης της Επαγγελίας;`

Η γη δεν είναι απλά ένα μέρος κατοικίας. Καθορίζει τη φυσική ταυτότητα ενός έθνους, ενώ η τοποθεσία του υπαγορεύει τις κύριες ασχολίες και τον τρόπο ζωής του. Οι σκλάβοι δεν είχαν γη, δεν ανήκαν πουθενά. Ενώ ένας σκλάβος δούλευε σκληρά, κάποιος άλλος εισέπραττε και απολάμβανε την αμοιβή της εργασίας του. Η κατοχή γης σήμαινε ελευθερία. Η ταυτότητα του εκλεκτού λαού ήταν στενά συνδεδεμένη με την κατοικία του στη γη.

Υπήρχε μια ιδιαίτερη σχέση μεταξύ του Θεού, του Ισραήλ και της γης. O Ισραήλ έλαβε τη γη από τον Θεό ως δώρο, όχι ως κάτι που του ανήκε απόλυτα. Ο εκλεκτός λαός μπορούσε να κατέχει τη γη, εφόσον βρισκόταν σε σχέση διαθήκης με τον Κύριο και σεβόταν τους κανόνες της διαθήκης. Με άλλα λόγια, ο Ισραήλ δεν μπορούσε να απολαμβάνει τις ευλογίες της γης χωρίς την ευλογία του Θεού.

Ταυτόχρονα, είναι αλήθεια ότι η γη βοηθούσε τους Ισραηλίτες να καταλάβουν καλύτερα τον Θεό. Η ζωή στη γη τούς θύμιζε πάντα έναν πιστό, αξιόπιστο Θεό που τηρεί τις υποσχέσεις Του. Ούτε η γη ούτε ο Ισραήλ θα υπήρχαν χωρίς την πρωτοβουλία του Θεού, ο οποίος ήταν η Πηγή και το θεμέλιο της ύπαρξής τους. Όταν οι Ισραηλίτες ζούσαν στην Αίγυπτο, ο Νείλος, το αρδευτικό σύστημα και η σκληρή δουλειά εξασφάλιζαν την τροφή τους. Η Χαναάν ήταν διαφορετική. Εκεί εξαρτώνταν από τη βροχή για να έχουν καλές σοδειές - και μόνο ο Θεός μπορούσε να ελέγξει τον καιρό. Έτσι, η γη τούς υπενθύμιζε τη διαρκή εξάρτησή τους από τον Θεό.

Ακόμα κι αν ο Ισραήλ έλαβε τη γη ως δώρο, στην πραγματικότητα ο ίδιος ο Θεός παρέμενε ο ιδιοκτήτης της. Ως ο αληθινός Κύριος όλης της γης (Ψαλ. 24:1), ο Ιεοβά έχει το δικαίωμα να τη δώσει στον Ισραήλ ή να την πάρει πίσω. Αν ο Θεός είναι ο ιδιοκτήτης της γης, τότε οι Ισραηλίτες – και κατ’ επέκταση όλοι οι άνθρωποι – είναι ξένοι και προσωρινοί κάτοικοι ή, με άλλα λόγια, είμαστε όλοι φιλοξενούμενοι του Θεού πάνω στη δική Του γη.

`Σκεψη: Διαβάστε Α’ Πέτ. 2:11 και Εβρ. 11:9-13. Τι σημαίνει για εσάς να ζείτε ως ξένος και παρεπίδημος σε αυτή τη γη και να περιμένετε την πόλη της οποίας τεχνίτης και δημιουργός είναι ο ίδιος ο Θεός;`