### Εισαγωγη

#### Δευτερες ευκαιριες: ιησους του ναυη

Το βιβλίο του Ιησού του Ναυή σηματοδοτεί τη μετάβαση από την ηγεσία του Μωυσή σε αυτήν του Ιησού του Ναυή. Ξεκινά με την είσοδο των Ισραηλιτών στη Γη της Επαγγελίας και καταλήγει με την εγκατάστασή τους στη γη αυτή.

Ο Ιησούς του Ναυή, πράγματι, είχε ένα δύσκολο έργο να συνεχίσει. Έπρεπε να αναλάβει από εκεί που είχε σταματήσει ο Μωυσής. Αλλά αυτή η πρόκληση ήταν μόνο η αρχή. Ο Ιησούς του Ναυή επρόκειτο να κάνει αυτό που ο Μωυσής δεν έκανε ποτέ: να οδηγήσει το έθνος, μετά από 40 χρόνια στην έρημο, πέρα από τον Ιορδάνη και μέσα στην Χαναάν, σύμφωνα με την υπόσχεση που είχε δώσει ο Θεός στους πατέρες τους, πολλά χρόνια πριν.

«O Mωυσής, ο υπηρέτης μου, πέθανε· τώρα, λοιπόν, καθώς θα σηκωθείς, διάβα αυτόν τον Iορδάνη, εσύ και ολόκληρος αυτός ο λαός, προς τη γη που εγώ δίνω σ’ αυτούς, στους γιους Iσραήλ» (Ναυή 1/α’ 2).

Το κλειδί όλης της ιστορίας βρίσκεται εδώ, στα λόγια του Κυρίου προς τον Ιησού του Ναυή: πρόκειται να μπουν στη «γη που εγώ (ο Κύριος) δίνω σ’ αυτούς».

Ο Ιησούς του Ναυή δεν θα έκανε αυτό το έργο μόνος του, αλλά μόνο με τη δύναμη και την καθοδήγηση του Κυρίου. Ο Θεός θα είχε ήδη φέρει τον λαό στη γη μία γενιά νωρίτερα, αν εκείνοι είχαν υπακούσει στο δικό τους μέρος της διαθήκης. Δυστυχώς, δεν το έκαναν, και έτσι, υπέστησαν τις συνέπειες των πράξεών τους.

Κατά τη διάρκεια των προηγούμενων 40 χρόνων, ο Ισραήλ είχε αντιμετωπίσει την αρνητική πλευρά της διαθήκης. Εξαιτίας της επανάστασης του λαού ενάντια στον Θεό, ολόκληρη η ενήλικη γενιά που βίωσε τα θαύματα της Εξόδου, με εξαίρεση τον Χάλεβ και τον Ιησού του Ναυή, χάθηκε στην έρημο. Τέσσερα από τα πέντε βιβλία του Μωυσή ασχολούνται με τις δεύτερες ευκαιρίες: με το τι συνέβη σε αυτούς καθώς περιπλανιόντουσαν στην έρημο όλο αυτό το διάστημα. Τώρα, υπό την ηγεσία του Ιησού του Ναυή, η δεύτερη γενιά ήταν έτοιμη να αναλάβει τις προκλήσεις που προέκυψαν κατά την απόκτηση της γης.

«Kαι ο Mωυσής κάλεσε τον Iησού, και του είπε μπροστά σε ολόκληρο τον Iσραήλ: Nα γίνεσαι ανδρείος και να έχεις θάρρος· επειδή, εσύ θα φέρεις αυτόν τον λαό μέσα στη γη, την οποία ο Kύριος ορκίστηκε στους πατέρες τους να δώσει σ’ αυτούς, και εσύ θα την κληροδοτήσεις σ’ αυτούς· και ο Kύριος, αυτός είναι που προπορεύεται μπροστά από σένα· αυτός θα είναι μαζί σου· δεν θα σε αφήσει ούτε θα σε εγκαταλείψει· να μη φοβάσαι ούτε να δειλιάζεις» (Δευτ. 31/λα’ 7, 8).

Οι υποσχέσεις του Θεού που δόθηκαν στους πατριάρχες και στον Μωυσή πρόκειται να εκπληρωθούν. Υπάρχει μια αίσθηση προσδοκίας και ενθουσιασμού, μια νέα αρχή για τον λαό, που ήταν για πολύ καιρό άστεγος και στερημένος. Ο Θεός υπήρξε πιστός στην απελευθέρωσή τους από τη δουλεία και σίγουρα μπορούν να Τον εμπιστευτούν ότι θα εκπληρώσει τις υποσχέσεις Του σχετικά με τη γη.

«Ο πρωταρχικός σκοπός του βιβλίου του Ιησού του Ναυή είναι να περιγράψει την είσοδο του Ισραήλ στη γη της επαγγελίας, την κατάκτηση της γης και τη διαίρεσή της μεταξύ των φυλών. Αυτό το μήνυμα βασίζεται στην ακλόνητη δέσμευση του Θεού να εκπληρώσει την υπόσχεση που είχε δώσει στον Αβραάμ. Το βιβλίο τονίζει την πιστότητα του Θεού στις υποσχέσεις της διαθήκης Του (Ναυή 21/κα’ 43-45).» - Andrews Bible Commentary (Andrews University Press, 2020), σ. 365.

Θα ανακαλύψουμε μαζί ότι, αν και το βιβλίο του Ιησού του Ναυή γράφτηκε πριν από τρεις και πλέον χιλιετίες, ο κόσμος στον οποίο ζούμε σήμερα δεν διαφέρει και πολύ από εκείνον του Ιησού του Ναυή όσον αφορά τις πνευματικές προκλήσεις. Μπορεί να αντιμετωπίζουμε άλλου είδους προβλήματα, αλλά υπάρχουν ακόμα καταστάσεις, κυρίως πνευματικές, που απειλούν την ασφάλειά μας, την πίστη μας και την εκπλήρωση της αποστολής που ο Θεός έχει αναθέσει στον λαό Του. Το παράδειγμα του Ιησού του Ναυή θα μας εμπνεύσει να εμπιστευτούμε τις υποσχέσεις του Θεού στη δική μας εποχή και να πετύχουμε με τη δύναμή Του, όπως έκανε και εκείνος.