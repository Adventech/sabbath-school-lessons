---
title:  Ο Κυριος Ειναι Πολεμιστης
date:  21/10/2025
---

`Διαβάστε Έξ. 2:23-25, Έξ. 12:12, 13 και Έξ. 15:3-11. Τι σημαίνει ότι ο Θεός είναι πολεμιστής;`

Κατά τη διάρκεια της μακράς παραμονής τους στην Αίγυπτο, οι Ισραηλίτες ξέχασαν τον αληθινό Θεό και άρχισαν να αναμειγνύουν ψευδή παγανιστικά στοιχεία με την αληθινή λατρεία. Κάτω από την καταπίεση των Αιγυπτίων, έκαναν έκκληση στον Κύριο για βοήθεια (Έξ. 2:23-25), και την κατάλληλη στιγμή ο Κύριος ήρθε για να τους σώσει.

Ωστόσο, η σύγκρουση που περιγράφεται στα πρώτα 12 κεφάλαια της Εξόδου ήταν μεγαλύτερη από μια απλή μάχη εξουσίας μεταξύ του Μωυσή και του Φαραώ. Στην Εγγύς Ανατολή, οι άνθρωποι πίστευαν ότι οι μάχες μεταξύ λαών ήταν στην πραγματικότητα συγκρούσεις μεταξύ των θεών τους. Στην Έξοδο 12:12 βλέπουμε πως ο Κύριος επέβαλε κρίση, όχι μόνο στον Φαραώ, αλλά και στους θεούς της Αιγύπτου, εκείνους τους ισχυρούς δαίμονες (Λευιτ. 17:7, Δευτ. 32:17) που βρίσκονταν πίσω από την καταπιεστική εξουσία της Αιγύπτου και διαμόρφωναν τους άδικους νόμους της.

Ο Θεός βρίσκεται σε πόλεμο με την αμαρτία και δεν ανέχεται αυτή η σύγκρουση να διαρκέσει για πάντα (Ψαλ. 24:8, Αποκ. 19:11, Αποκ. 20:1-4, 14). Όλοι οι πεσμένοι στην αμαρτία άγγελοι, καθώς και τα ανθρώπινα όντα που έχουν ταυτιστεί οριστικά και αμετάκλητα με την αμαρτία, θα καταστραφούν. Αυτή η υπόσχεση μάς βοηθά να κατανοήσουμε καλύτερα τους πολέμους στην Αγία Γραφή. Οι πόλεμοι του Ισραήλ ήταν μέρος της μεγαλύτερης διαμάχης μεταξύ του καλού και του κακού. Αυτός ο πόλεμος οδήγησε στον σταυρό και θα ολοκληρωθεί στην τελική κρίση. Τότε θα δικαιωθεί ο χαρακτήρας της αγάπης του Θεού.

Η μεγάλη διαμάχη μεταξύ του Θεού και του Σατανά μας βοηθά επίσης να κατανοήσουμε καλύτερα γιατί ο Θεός κατέστρεψε τους Χαναναίους. Ο Θεός βρίσκεται σε πόλεμο με το κακό, και θα αποδείξει σε όλους, στον ουρανό και στη γη, ότι όσα είπε ο Σατανάς για Αυτόν είναι ψέματα (Ρωμ. 3:4, Αποκ. 15:3).

Από τη στιγμή που η αμαρτία εισήλθε στην ανθρώπινη ύπαρξη, κανείς δεν μπορεί να σταθεί σε ουδέτερο έδαφος. Πρέπει να είναι είτε με το μέρος του Θεού είτε με το μέρος του κακού. Όταν το κατανοήσουμε αυτό, θα καταλάβουμε καλύτερα γιατί ο Θεός κατέστρεψε τους Χαναναίους. Ο θάνατός τους μας δείχνει το τελικό έργο που θα κάνει ο Θεός ως Κριτής όλων των ανθρώπων στη γη.

`Σκεψη: Στη μεγάλη διαμάχη μεταξύ του Θεού και του Σατανά, υπάρχουν μόνο δύο πλευρές. Πώς ξέρετε σε ποια πλευρά βρίσκεστε πραγματικά;`