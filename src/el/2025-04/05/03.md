---
title:  Ο Ανωτατος Κριτης
date:  27/10/2025
---

`Διαβάστε Γέν. 18:25, Ψαλ. 7:11, Ψαλ. 50:6, Ψαλ. 82:1, Ψαλ. 96:10 και Β’ Τιμ. 4:1, 8. Τι μας λένε αυτά τα εδάφια για τον Θεό; Ο Θεός είναι ο Κριτής του ουρανού και της γης. Πώς το έργο του Θεού ως Κριτή μάς βοηθά να καταλάβουμε γιατί ο Θεός ζήτησε από τον λαό Του να πάει σε πόλεμο; Τι είναι ο "ιερός" πόλεμος;`

Η αγιότητα του Θεού σημαίνει ότι δεν μπορεί να ανεχτεί την αμαρτία. Είναι υπομονετικός, αλλά η αμαρτία τελικά οδηγεί στον θάνατο (Ρωμ. 6:23). Ο Θεός κήρυξε πόλεμο ενάντια στην αμαρτία, όπου κι αν αυτή βρισκόταν - είτε στους Ισραηλίτες είτε στους Χαναναίους. Οι Ισραηλίτες δεν έγιναν άγιοι απλώς και μόνο επειδή πήραν μέρος σε ιερούς πολέμους, ούτε ήταν καλύτεροι από τα άλλα έθνη (Δευτ. 9:4-5, 12:29-30). Μάλιστα, όταν απομακρύνθηκαν από τον Θεό, Εκείνος σταμάτησε να τους προστατεύει και άφησε τους εχθρούς τους να τους νικήσουν (δείτε Ναυή, κεφ. 7).

Ολόκληρη η έννοια του ιερού πολέμου μπορεί να γίνει κατανοητή μόνο αν τη δούμε μέσα από τη δραστηριότητα του Θεού ως Κριτή. Όταν τη δούμε έτσι, οι πόλεμοι του Ισραήλ αποκτούν έναν τελείως διαφορετικό χαρακτήρα. Σε αντίθεση με τους ιμπεριαλιστικούς πολέμους για δόξα και δύναμη, που ήταν συνηθισμένοι στην αρχαιότητα (και εξακολουθούν να υπάρχουν σήμερα), οι πόλεμοι του Ισραήλ δεν αποσκοπούσαν στη δική τους προβολή, αλλά στην εγκαθίδρυση της δικαιοσύνης και της ειρήνης του Θεού στη γη. Έτσι, οι ιεροί πόλεμοι που έκανε ο Ισραήλ αφορούν στην πραγματικότητα το έργο του Θεού ως Πολεμιστή, Βασιλιά και Κριτή, προκειμένου να αποκατασταθεί η δικαιοσύνη.

Ο Ιεοβά, παρουσιάζεται σαν Πολεμιστής που, όπως ένας δίκαιος κριτής, φροντίζει να εφαρμόζεται και να τηρείται ο νόμος - ένας νόμος που αντανακλά τον χαρακτήρα Του. Η εικόνα του Θεού ως Πολεμιστή - όπως και ως Κριτή ή Βασιλιά - δείχνει ότι ο Κύριος δεν θα ανεχτεί για πάντα την ανταρσία ενάντια στη θεϊκή τάξη που έχει θεσπίσει. Συνεπώς, μπορούμε να πούμε ότι σκοπός του Θεού δεν είναι ο ίδιος ο πόλεμος ή η νίκη, αλλά η αποκατάσταση της δικαιοσύνης και της ειρήνης. Τελικά, όταν ο Θεός είναι το πρόσωπο που ενεργεί, το να κρίνει και το να πολεμά είναι το ίδιο και το αυτό — είναι η απονομή της θεϊκής δικαιοσύνης.

`Σκεψη: Σκεφτείτε το έργο του Θεού ως Κριτή. Ως Κριτής, ο Θεός είναι πάντα δίκαιος. Δεν μπορούμε να αγοράσουμε την εύνοια του Θεού με χρήματα. Ο Θεός δεν θα επιτρέψει το κακό ή την αμαρτία να συνεχίσουν για πάντα. Γιατί η ιδέα ενός δίκαιου Κριτή αποτελεί αναπόσπαστο μέρος του Ευαγγελίου;`