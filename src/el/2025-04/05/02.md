---
title:  Οι Αμαρτιες Των Χαναναιων
date:  26/10/2025
---

`Διαβάστε Γέν. 15:16, Λευιτ. 18:24-30, Δευτ. 18:9-14, και Έσδ. 9:11. Γιατί ο Θεός προσέφερε τη γη Χαναάν στους Ισραηλίτες; Τι μας διδάσκουν αυτά τα εδάφια για το ευρύτερο σχέδιο του Θεού για τον λαό Του;`

Πρέπει να διαβάσουμε το βιβλίο του Δευτερονομίου, αν θέλουμε να καταλάβουμε το μέγεθος της ανομίας των εθνών που κατοικούσαν στη Χαναάν. Οι απεχθείς συνήθειες αυτών των εθνών, όπως οι παιδικές θυσίες, η μαντεία, η μαγεία, η νεκρομαντεία και ο πνευματισμός, μας δίνουν μια εικόνα της πνευματικής τους κατάστασης (Δευτ. 18:9-12).

Η ανακάλυψη των αρχαίων Ουγκαριτικών κειμένων (στον λόφο Ρας Σάμρα, στη βόρεια Συρία) παρέχουν περισσότερες πληροφορίες για τη θρησκεία και την κοινωνία των Χαναναίων και αποδεικνύουν ότι η καταδίκη αυτού του πολιτισμού δεν ήταν μόνο κατανοητή, αλλά, σύμφωνα με τα ηθικά πρότυπα της Παλαιάς Διαθήκης,  ήταν και δικαιολογημένη.

Η θρησκεία των Χαναναίων βασιζόταν στην πεποίθηση ότι τα φυσικά φαινόμενα, τα οποία εξασφάλιζαν τη γονιμότητα των ανθρώπων και την εφορία της γης, ελέγχονταν από τις σεξουαλικές σχέσεις μεταξύ των θεών. Οι Χαναναίοι πίστευαν ότι εάν επιδίδονταν σε τελετουργικές σεξουαλικές πράξεις, η συμπεριφορά τους θα υποκινούσε τους θεούς και τις θεές να κάνουν κι αυτοί το ίδιο και αν συνέβαινε αυτό, οι σοδειές τους θα μεγάλωναν, θα έπεφτε βροχή και θα γεννιόντουσαν μωρά. Έτσι, οι σεξουαλικές πράξεις έγιναν μέρος της θρησκείας των Χαναναίων και άνδρες και γυναίκες ερωτοτροπούσαν στα πλαίσια της λατρείας τους!

Ένα έθνος δεν μπορεί να ανέβει ηθικά πιο ψηλά από τους θεούς που λατρεύει ο λαός του. Γι' αυτό, επειδή οι Χαναναίοι πίστευαν σε σκληρούς και ανήθικους θεούς, δεν είναι περίεργο που η θρησκεία τους περιλάμβανε τελετές, όπως θυσίες παιδιών, που η Αγία Γραφή απαγορεύει ξεκάθαρα.

Τα αρχαιολογικά στοιχεία επιβεβαιώνουν ότι οι κάτοικοι της Χαναάν θυσίαζαν συχνά τα πρωτότοκα παιδιά τους στους θεούς τους, οι οποίοι στην πραγματικότητα ήταν δαίμονες τους οποίους λάτρευαν. Μικροί σκελετοί που βρέθηκαν συνθλιμμένοι μέσα σε μεγάλα πιθάρια με επιγραφές που έλεγαν ότι τα μωρά ήταν προσφορές, μαρτυρούν την εξευτελιστική θρησκεία τους.

Η εξόντωση των Χαναναίων, λοιπόν, δεν ήταν μια εκ των υστέρων σκέψη, κάτι που προέκυψε μετά την απόφαση του Θεού να δώσει τη γη της Χαναάν στους Ισραηλίτες. Στους κατοίκους της Χαναάν παραχωρήθηκε χρόνος, μια περίοδος πρόσθετου ελέους κατά την οποία είχαν την ευκαιρία να ανακαλύψουν τον Θεό και τον χαρακτήρα Του μέσω της μαρτυρίας των πατριαρχών, του Αβραάμ, του Ισαάκ και του Ιακώβ, που ζούσαν ανάμεσά τους. Είχαν την ευκαιρία, αλλά προφανώς την αγνόησαν και συνέχισαν τις φρικτές τελετές τους, μέχρι που ο Κύριος αναγκάστηκε τελικά να τους σταματήσει.