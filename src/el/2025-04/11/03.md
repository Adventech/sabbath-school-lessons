---
title:  Κατηγοριες…
date:  08/12/2025
---

`Διαβάστε Ναυή 22:9-20, για την ιστορία των φυλών που επέστρεψαν. Ποιες κατηγορίες απευθύνουν οι φυλές της δυτικής πλευράς του Ιορδάνη προς τις φυλές της ανατολικής πλευράς; Πόσο βάσιμες ήταν αυτές οι κατηγορίες;`

Σε αντίθεση με το εδάφιο 1, όπου οι φυλές στην ανατολική πλευρά αναφέρονται με τη συνηθισμένη ονομασία τους (Ρουβηνίτες, Γαδίτες κ.λπ.), εδώ χρησιμοποιείται μια διαφορετική έκφραση: «οι γιοι του Ρουβήν», «οι γιοι του Γαδ» και «η μισή φυλή του Μανασσή», η οποία έρχεται σε αντίθεση με το «οι γιοι του Ισραήλ» (Ναυή 22:11), εκπροσωπώντας έτσι μια διαφορετική ομάδα.

Στην αφήγηση, η έκφραση «ολόκληρη η σύναξη του Ισραήλ» αναφέρεται μόνο στις εννιάμισι φυλές της δυτικής πλευράς του Ιορδάνη, τονίζοντας το ρήγμα που δημιουργήθηκε μεταξύ των δύο ομάδων. Στην πραγματικότητα, το βασικό ερώτημα της ιστορίας που ακολουθεί είναι αν οι φυλές στην ανατολική πλευρά του ποταμού μπορούν να θεωρηθούν Ισραηλίτες.

Θα περιμέναμε μια ομαλή κατάληξη στην ιστορία, όμως η ένταση αυξάνεται καθώς αναφέρεται ότι οι φυλές από την ανατολική πλευρά του Ιορδάνη έχτισαν ένα θυσιαστήριο κοντά στον Ιορδάνη. Το κείμενο δεν εξηγεί τον λόγο για αυτήν την πράξη, ούτε περιγράφει τη λειτουργία του θυσιαστηρίου ή την ειδική δραστηριότητα που σχετίζεται με αυτό. Η αμφιβολία για το τι σημαίνει αυτό το θυσιαστήριο γίνεται ακόμα μεγαλύτερη αν σκεφτούμε την πρώτη φορά που ο Ισραήλ πέρασε τον Ιορδάνη, στα κεφάλαια 3:και 4, όταν όλος ο Ισραήλ έφτασε στην άκρη του Ιορδάνη για να διασχίσει τον ποταμό και να περάσει στη Χαναάν. Εδώ, ένα μέρος του Ισραήλ φτάνει στην περιοχή του Ιορδάνη, αλλά τώρα για να περάσει τον ποταμό προς την αντίθετη κατεύθυνση.

Και στις δύο περιπτώσεις, οικοδομείται μια κατασκευή από πέτρες. Η πρώτη χρησιμοποιήθηκε ως μνημείο, ενώ η δεύτερη θεωρείται εντυπωσιακό θυσιαστήριο. Το ερώτημα που αναπόφευκτα έρχεται στο μυαλό είναι: «Tι σημαίνουν σε σας αυτές οι πέτρες;»  (σύγκρινε με Ναυή 4:6, 22). Είναι αυτό το θυσιαστήριο φτιαγμένο για θυσίες, ή είναι απλά ένα μνημείο; Μήπως ξεκινάνε ήδη οι άλλες φυλές να αποστατούν από τον Θεό;

Η έλλειψη συνεννόησης με τον Ιησού του Ναυή, τον Ελεάζαρ ή τους αρχηγούς των φυλών δημιουργεί χώρο για παρεξήγηση, που μπορεί να οδηγήσει σε σοβαρές συγκρούσεις.

`Σκεψη: Τι εννοούν ο Ιησούς και ο Παύλος όταν μας προτρέπουν να αποφεύγουμε να κρίνουμε τους άλλους; Διαβάστε Λουκ. 6:37, Ιωάν. 7:24 και Α’ Κορ. 4:5. Γιατί είναι τόσο εύκολο να βγάζουμε λανθασμένα συμπεράσματα για τα κίνητρα των άλλων;`