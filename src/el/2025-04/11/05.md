---
title:  Μια Ευγενικη Απαντηση
date:  10/12/2025
---

`Διαβάστε Ναυή 22:21-29 και Παρ. 15:1. Τι μπορούμε να μάθουμε από την απάντηση των φυλών της ανατολικής πλευράς;`

Η απάντηση των κατηγορουμένων, τόσο άμεση και δυνατή όσο και η κατηγορία, αποτελεί το κεντρικό σημείο του κεφαλαίου. Μέχρι εκείνη τη στιγμή, οι φυλές δεν είχαν πει τίποτα, απλώς άκουγαν ήρεμα όλα όσα τους καταλογίζονταν. Αν λάβουμε υπόψη τη σοβαρότητα των κατηγοριών, η υπομονή τους είναι παράδειγμα προς μίμηση και δείχνει τι σημαίνει πραγματικά η παροιμία: «H γλυκιά απόκριση καταπραΰνει θυμό· αλλά, o λυπηρός λόγoς διεγείρει oργή» (Παρ. 15:1).

Η απάντησή τους ξεκινά με μια σειρά από ονόματα που αποδίδονται στον Θεό του Ισραήλ: Ελ, Ελοχίμ, Ιεοβά (Ναυή 22:22). Αυτή η φράση επαναλαμβάνεται δύο φορές με αυξανόμενη ένταση και γίνεται σαν όρκος, ώστε να απομακρυνθούν οι αμφιβολίες και οι ψεύτικες κατηγορίες που παραλίγο να οδηγήσουν σε εμφύλιο πόλεμο τον Ισραήλ. Οι φυλές είναι βαθιά πεπεισμένες ότι ο Θεός γνωρίζει πλήρως την κατάσταση και ελπίζουν πως η αντιπροσωπεία θα καταλήξει στο ίδιο συμπέρασμα. Οι δυόμισι φυλές δείχνουν επίσης ότι είναι πρόθυμες να λογοδοτήσουν στον Θεό, ζητώντας Εκείνος να τους τιμωρήσει αν πράγματι είναι ένοχοι (βλ. Δευτ. 18:19 και Α’ Σαμ. 20:16).

Ακολουθεί μια απροσδόκητη αποκάλυψη, η οποία από τη μία αποδεικνύει ότι η κατηγορία δεν είχε βάση (το θυσιαστήριο δεν χρησιμεύει μόνο για θυσίες), και από την άλλη φανερώνει τα πραγματικά τους κίνητρα. Ο φόβος μήπως αποκοπούν από τον υπόλοιπο Ισραήλ - και όχι η αποστασία - ήταν ο πραγματικός λόγος για την πράξη τους. Έτσι, η κατασκευή του θυσιαστηρίου δεν είναι απόδειξη αποστασίας, όπως είχε αρχικά θεωρηθεί. Στην πραγματικότητα, ισχύει το αντίθετο: ενήργησαν με σεβασμό προς τον Κύριο, όπως και οι δυτικές φυλές. Η πραγματική ενότητα του Ισραήλ δεν βασίζεται στη γεωγραφία ή στο μέγεθος της κληρονομιάς τους, αλλά στην πνευματική τους πίστη και την αφοσίωση στις εντολές του Κυρίου.

Η ειλικρινής ανησυχία των φυλών στη δυτική πλευρά του ποταμού αποκαλύπτεται επίσης με τη χαρά τους, καθώς διαπιστώνεται η αθωότητα των φυλών στην ανατολική πλευρά. Αντί να νιώσουν ντροπιασμένοι ή ηττημένοι από τα επιχειρήματα των αδελφών τους, χαίρονται πραγματικά που οι υποψίες τους αποδείχθηκαν λανθασμένες. Έτσι αποφεύχθηκε ο εμφύλιος πόλεμος και διατηρήθηκε η ενότητα του έθνους.

`Σκεψη: Πώς αντιμετωπίζετε τις ψευδείς κατηγορίες; Μοιραστείτε μερικές από τις αρχές που καθοδηγούν τη στάση σας (βλ. Ψαλ. 37:3-6, 34, 37).`