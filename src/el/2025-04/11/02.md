---
title:  Δεσμευση
date:  07/12/2025
---

`Διαβάστε Ναυή 22:1-8. Τι μας λένε αυτά τα εδάφια για τη δέσμευση των Ρουβηνιτών, των Γαδιτών και της μισής φυλής του Μανασσή;`

Ο Ιησούς του Ναυή επιβεβαιώνει ότι οι φυλές από την ανατολική πλευρά του Ιορδάνη εκπλήρωσαν πλήρως τις υποχρεώσεις που τους είχαν ανατεθεί από τον Μωυσή και τον ίδιο. Αυτό έδειχνε μεγάλη αφοσίωση και θυσία για το κοινό καλό του Ισραήλ. Πολέμησαν στο πλευρό των αδελφών τους τις «πολλές αυτές ημέρες», που στην πραγματικότητα ήταν περίπου έξι με επτά χρόνια (βλ. Ναυή 11:18, 14:10 και Δευτ. 2:14). Άφησαν τις γυναίκες και τα παιδιά τους πίσω, στην ανατολική πλευρά του Ιορδάνη, και όμως στάθηκαν πιστοί και γενναίοι, αντιμετωπίζοντας κινδύνους, τραυματισμούς και πιθανό θάνατο στον πόλεμο.

Αυτά τα εδάφια δείχνουν έμμεσα πόσο σημαντική είναι η συνοχή του έθνους και προετοιμάζουν το έδαφος για την ιστορία που ακολουθεί και σχετίζεται με αυτήν την ιδέα. Θα παραμείνουν ενωμένες οι φυλές του Ισραήλ, παρόλο που ο ποταμός Ιορδάνης είναι ένα φυσικό σύνορο ανάμεσά τους; Θα επιτρέψουν τη γεωγραφία να επηρεάσει την ταυτότητά τους ως έθνος ή θα τους ενώσει η κοινή τους λατρεία προς τον έναν αληθινό Θεό, ώστε να παραμείνουν δυνατοί και ενωμένοι κάτω από την καθοδήγηση του Θεού;

Ο Ιησούς του Ναυή εξηγεί πως η πίστη τους ήταν δυνατή, επειδή δεν υπηρετούσαν απλώς τους άλλους Ισραηλίτες, αλλά τον ίδιο τον Θεό, ο οποίος τους είχε αναθέσει την αποστολή τους.

Την ίδια αρχή συναντάμε και στην Καινή Διαθήκη. Ο απόστολος Παύλος προέτρεψε τους χριστιανούς να προσφέρουν την υπηρεσία τους με αφοσίωση, σαν να το κάνουν για τον Θεό, και όχι απλώς για ανθρώπους (βλ. Εφεσ. 6:7, Κολ. 3:23, Α’ Θεσ. 2:4). Υπάρχει πιο σημαντική αποστολή από το να προσφέρει κανείς το έργο του στον ίδιο τον Δημιουργό του σύμπαντος;

Στην καθημερινή μας ζωή, συχνά αντιμετωπίζουμε δυσκολίες και προβλήματα που εύκολα μπορεί να μας αποθαρρύνουν και να μας κάνουν να θέλουμε να τα παρατήσουμε. Είναι εύκολο κάποιες φορές να το κάνουμε αυτό. Όμως μπορούμε να ζητήσουμε τη δύναμη του Κυρίου, που υπόσχεται να είναι μαζί μας και να μας βοηθά να κάνουμε αυτό που μας ζητά. Αν κρατάμε μπροστά μας τον υψηλό σκοπό που μας έχει δώσει ο Θεός, μπορούμε να έχουμε το κίνητρο να συνεχίσουμε, παρά τις αναπόφευκτες δυσκολίες και απογοητεύσεις που υπάρχουν σε αυτόν τον έκπτωτο αμαρτωλό κόσμο.

`Σκεψη: Στο Ναυή 22:5, 6 αναφέρει ότι ο Ιησούς του Ναυή απηύθυνε έκκληση στις φυλές που αποχωρούσαν να παραμείνουν πιστές στον Κύριο και στη συνέχεια τις ευλόγησε. Πώς θα άλλαζαν οι σχέσεις μας στην εκκλησία αν προσευχόμασταν περισσότερο ο ένας για τον άλλον;`