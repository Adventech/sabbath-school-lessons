---
title:  Επιλυση Συγκρουσεων
date:  11/12/2025
---

`Διαβάστε Ναυή 22:30–34. Πώς αυτό το περιστατικό μας βοηθά να καταλάβουμε ορισμένους τρόπους επίλυσης συγκρούσεων και διατήρησης της ενότητας στην εκκλησία; (Συγκρίνετε με Ψαλ. 133, Ιωάν. 17:20–23, Α’ Πέτ. 3:8, 9).`

Η ιστορία στο Ναυή 22, περιέχει μερικές βασικές αρχές επικοινωνίας που μπορούμε να εφαρμόσουμε στις καθημερινές μας σχέσεις - στην οικογένεια, στην εκκλησία και στην κοινωνία.

•	Όταν κάτι φαίνεται να πηγαίνει στραβά, το καλύτερο που μπορούμε να κάνουμε είναι να μιλήσουμε και να εξηγήσουμε την κατάσταση, αντί να κρατάμε μέσα μας υποψίες ή παράπονα μέχρι να ξεσπάσουμε. Είναι καλό ο λαός του Θεού να μην αδιαφορεί όταν εμφανίζονται προβλήματα. Βέβαια, αν οι φυλές της ανατολικής πλευράς είχαν εξηγήσει από την αρχή τον σκοπό τους για την κατασκευή του θυσιαστηρίου,  το πρόβλημα ίσως να είχε αποφευχθεί.

•	Ακόμα κι αν κάποιος είναι σίγουρος για την απόφασή του, δεν πρέπει να βιάζεται να βγάλει συμπεράσματα. Οι φυλές της δυτικής πλευράς του Ιορδάνη πίστεψαν αμέσως τη φήμη που άκουσαν και κατέληξαν λανθασμένα στο συμπέρασμα ότι οι φυλές της ανατολικής πλευράς είχαν ήδη αποστατήσει.

•	Μιλήστε για τα πραγματικά ή φαινομενικά προβλήματα, πριν ενεργήστε βάσει των συμπερασμάτων σας.

•	Να είστε πρόθυμοι να θυσιάσετε κάτι για χάρη της ενότητας. Οι φυλές της δυτικής πλευράς ήταν έτοιμες να παραχωρήσουν μέρος από τη γη τους στις άλλες φυλές, σε περίπτωση που η αποστασία τους οφειλόταν στο ότι ήταν απομονωμένες γεωγραφικά.

•	Όταν κατηγορείστε, είτε άδικα είτε δίκαια, απαντήστε με πραότητα, γιατί η ήρεμη απάντηση καταπραΰνει την ένταση. Αν ανταποκρινόμαστε σε μια κατηγορία με μια αντεπίθεση, ποτέ δεν θα υπάρξει ειρήνη. Προσπαθήστε πρώτα να καταλάβετε τον άλλον, προτού ζητήσετε να σας καταλάβει εκείνος.

•	Χαρείτε και δοξάστε τον Θεό όταν αποκαθίσταται η ειρήνη. Είναι υπέροχο που ο λαός Ισραήλ ένιωσε πραγματική χαρά όταν έμαθε τα αληθινά κίνητρα των φυλών της ανατολικής πλευράς. Δεν ήταν τόσο περήφανοι για τη γνώμη τους ώστε να μην παραδεχτούν ότι έκαναν λάθος.

Αν οι φυλές της ανατολικής πλευράς είχαν πράγματι αποστατήσει, ο λαός Ισραήλ θα έπρεπε να εφαρμόσει τις απαιτήσεις της διαθήκης. Η ενότητα δεν πρέπει ποτέ να χρησιμοποιείται ως δικαιολογία για να παραβλέψουμε την αλήθεια ή να εγκαταλείψουμε τις βιβλικές αρχές. Ωστόσο, η πειθαρχία μέσα στην εκκλησία πρέπει να είναι η έσχατη λύση -  όχι η πρώτη - και να εφαρμόζεται μόνο όταν έχουν αποτύχει οι προσπάθειες συμφιλίωσης και ποιμαντικής φροντίδας βασισμένης στον Λόγο του Θεού. Πόσο διαφορετικές θα ήταν οι εκκλησίες μας, αν τηρούσαμε με συνέπεια αυτές τις απλές αρχές!