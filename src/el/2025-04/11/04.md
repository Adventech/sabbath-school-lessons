---
title:  Στοιχειωμενοι Απο Το Παρελθον
date:  09/12/2025
---

`Διαβάστε ξανά Ναυή 22:13-15, αλλά τώρα σε σχέση με τους Αριθ. 25. Γιατί οι Ισραηλίτες επιλέγουν τον Φινεές ως επικεφαλής της αντιπροσωπείας προς τις δυόμισι φυλές;`

Πριν δώσουν πλήρη βάση στις φήμες για μια πιθανή δήλωση ανεξαρτησίας, οι εννιάμισι φυλές, που χαρακτηρίζονται δύο φορές ως «οι γιοι του Ισραήλ», στέλνουν μια αντιπροσωπεία για να διευκρινίσουν το κίνητρο και τον σκοπό που κατασκευάστηκε το θυσιαστήριο. Η αντιπροσωπεία αποτελούνταν από τον Φινεές, τον γιο του αρχιερέα Ελεάζαρ, ο οποίος θα διαδεχόταν τον Ελεάζαρ μετά τον θάνατό του (Ναυή 24:33). Ο Φινεές είχε ήδη αποκτήσει κάποια φήμη ως ο ιερέας που έβαλε τέλος στην ακολασία του Ισραήλ στο Βέελ-Φεγώρ (Αριθ. 25).

«Kαι όταν το είδε ο Φινεές, ο γιος του Eλεάζαρ, γιου του Aαρών, του ιερέα, σηκώθηκε από το μέσον της συναγωγής, και παίρνοντας στο χέρι του ένα μικρό δόρυ, πήγε πίσω από τον άνθρωπο τον Iσραηλίτη στη σκηνή, και διαπέρασε και τους δύο, και τον άνθρωπο τον Iσραηλίτη, και τη γυναίκα μέσα από την κοιλιά της. Kαι η πληγή των γιων Iσραήλ σταμάτησε» (Αριθ. 25:7, 8).

Ο Φινεές είχε σίγουρα κάποια επιρροή. Οι άλλοι απεσταλμένοι ήταν εκπρόσωποι των εννιάμισι φυλών στη δυτική πλευρά του Ιορδάνη, καθένας από τους οποίους ήταν αρχηγός μια φυλετικής οικογένειας.

Η αντιπροσωπεία ξεκινά την κατηγορία για βεβήλωση και επανάσταση με την επίσημη προφητική φράση, «αυτά λέει». Η διαφορά εδώ είναι ότι δεν μιλάει ο Κύριος, αλλά «ολόκληρη η συναγωγή του Κυρίου» (Ναυή 22:16). Εξαπολύουν την κατηγορία ότι ο Ισραήλ διέπραξε παράβαση, προδοσία και επανάσταση. Για τη λέξη «παράβαση» χρησιμοποιείται η ίδια εβραϊκή λέξη που είχε ήδη εμφανιστεί για να περιγράψει την αμαρτία του Αχάν (Ναυή 7:1) και αναφέρεται πολλές φορές στα πρώτα πέντε βιβλία του Μωυσή (π.χ. Λευιτ. 5:15, Λευιτ. 6:2, Αριθ. 5:6, 12). Το παράδειγμα του Αχάν δείχνει προδοσία και του Βέελ-Φεγώρ επανάσταση. Εκφράζουν επίσης τον φόβο των εννιάμισι φυλών ότι η μη εξουσιοδοτημένη κατασκευή ενός θυσιαστηρίου θα οδηγήσει σε αποστασία, ειδωλολατρία και ανηθικότητα, κάτι που θα προκαλέσει την οργή του Κυρίου σε ολόκληρο το έθνος του Ισραήλ.

`Σκεψη: Όλοι μας έχουμε αρνητικές εμπειρίες από το παρελθόν που θα επηρεάσουν τον τρόπο με τον οποίο θα διαχειριστούμε παρόμοια περιστατικά στο μέλλον. Πώς μπορεί η χάρη του Θεού να βοηθήσει ώστε οι τραγωδίες του παρελθόντος να μην καθορίσουν τον τρόπο που θα αντιμετωπίσουμε τους συνανθρώπους μας στο παρόν;`