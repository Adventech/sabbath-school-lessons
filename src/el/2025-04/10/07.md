---
title:  Περαιτερω Μελετη
date:  05/12/2025
---

«Η αποστολή του Χριστού δεν είχε κατανοηθεί από τους συγχρόνους Του… Οι παραδόσεις, τα αποφθέγματα, τα ανθρώπινα θεσπίσματα έκρυψαν από αυτούς τα μαθήματα που ο Θεός ήθελε να τους διδάξει. Αυτές οι παραδόσεις, καθώς και τα αποφθέγματά τους έγιναν εμπόδιο για να κατανοήσουν και να εφαρμόσουν την αληθινή θρησκεία. Κι όταν η πραγματικότητα ήρθε - στο πρόσωπο του Χριστού - δεν έβλεπαν σε Αυτόν την εκπλήρωση όλων των τύπων τους, τη σκιά της ουσίας όλων των ιεροτελεστιών. Απέρριψαν το αντίτυπο και προσκολλήθηκαν στους τύπους και στις ανώφελες τελετές τους. Ο Υιός του Θεού είχε έρθει, αλλά αυτοί εξακολουθούσαν να ζητούν σημείο. Στο μήνυμα, “μετανοείτε, διότι επλησίασεν η βασιλεία των ουρανών”, απαντούσαν ζητώντας ένα θαύμα (Ματθ. 3:2). Το ευαγγέλιο του Χριστού ήταν πέτρα σκανδάλου γι’ αυτούς, επειδή ζητούσαν σημείο αντί για Σωτήρα. Περίμεναν ο Μεσσίας να αποδείξει τις αξιώσεις Του με ισχυρά έργα κατάκτησης και να στήσει την αυτοκρατορία Του πάνω στα ερείπια των επίγειων βασιλειών. Σε αυτή την προσδοκία ο Χριστός απάντησε με την παραβολή του σπορέα. Η βασιλεία του Θεού θα υπερίσχυε, όχι με τη δύναμη των όπλων και ούτε με τη βίαιη επιβολή, αλλά εμφυτεύοντας νέες αρχές στις καρδιές των ανθρώπων.» Λ.Ζ. σελ. 14,15.

«Η εκκλησία χρειάζεται πιστούς ανθρώπους, όπως ο Χάλεβ και ο Ιησούς του Ναυή, που είναι έτοιμοι να δεχτούν την αιώνια ζωή, απλά υπακούοντας στον Θεό. Οι εκκλησίες μας έχουν ανάγκη από εργάτες. Ο κόσμος είναι το πεδίο όπου πρέπει να εργαστούμε. Υπάρχει ανάγκη για ιεραπόστολους σε πόλεις και χωριά, όπου οι άνθρωποι είναι τόσο δεμένοι με την πλάνη και την ειδωλολατρία, περισσότερο κι από εκείνους που δεν έχουν ποτέ ακούσει για την αλήθεια. Το αληθινό ιεραποστολικό πνεύμα έχει φύγει από πολλές εκκλησίες που ισχυρίζονται ότι είναι αφιερωμένες στον Θεό· οι καρδιές τους δεν φλέγονται πια από αγάπη για τις ψυχές και από την επιθυμία να τις φέρουν στον Χριστό. Χρειαζόμαστε εργάτες με αφοσίωση και ζήλο. Δεν υπάρχει κανείς να απαντήσει στο κάλεσμα που έρχεται από παντού: "Ελάτε… και βοηθήστε μας";» - Μαρτυρίες για την Εκκλησία, τόμος 4, σελ. 156.

**Ερωτησεις για συζητηση**

`1. Πώς τα σύμβολα της Αγίας Γραφής σας βοηθούν να κατανοήσετε καλύτερα το έργο του Ιησού Χριστού για εσάς;`

`2. Πώς οι πνευματικές μάχες μοιάζουν με τον πόλεμο του Ιησού του Ναυή για την κατάκτηση της Χαναάν; Σε τι διαφέρουν οι δικές μας μάχες;`

`3. Σκεφτείτε πώς η υπόσχεση για έναν κόσμο χωρίς πόνο, αρρώστια ή θάνατο σας ενθαρρύνει στις δυσκολίες της ζωής. Τι ελπίδα σας δίνει;`

`4. Ο Ιησούς του Ναυή αντανακλούσε τον χαρακτήρα του Θεού σε τέτοιο βαθμό, που προεικόνιζε τη διακονία του Χριστού. Ποιοι είναι μερικοί πρακτικοί τρόποι με τους οποίους μπορείτε να επιτρέψετε στον Ιησού να αντανακλά τον χαρακτήρα Του σε εσάς πιο ολοκληρωμένα;`