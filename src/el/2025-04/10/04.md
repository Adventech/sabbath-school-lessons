---
title:  Ο Ιησους Του Ναυη, Ο Τυπος
date:  02/12/2025
---

`Διαβάστε Έξ. 3:1, 2, Ναυή 1:1-3, Αριθ. 13:1, 2, Ναυή 2:1, Έξ. 3:5, Ναυή 5:15. Ποιες είναι οι ομοιότητες στη ζωή του Μωυσή και του Ιησού του Ναυή; Με ποιους τρόπους ο Ιησούς του Ναυή είναι τύπος του Μωυσή;`

Όπως είδαμε στο πρώτο μάθημα, ο Ιησούς του Ναυή παρουσιάζεται ως ένας νέος Μωυσής, που επαναλαμβάνει τα σημαντικά βήματα της εξόδου από την Αίγυπτο, αυτή τη φορά για τη δεύτερη γενιά. Όπως και ο Μωυσής, ο Ιησούς του Ναυή πήρε την εντολή κατά τη διάρκεια μιας προσωπικής συνάντησης με τον Θεό. Και οι δύο ηγέτες, οδήγησαν τον Ισραήλ σε μεγάλα επιτεύγματα που ενέπνευσαν φόβο στους άλλους λαούς. Ο Μωυσής οδήγησε τον Ισραήλ μέσα από την Ερυθρά Θάλασσα, και ο Ιησούς του Ναυή οδήγησε τον λαό μέσα από τον Ιορδάνη ποταμό με θαυμαστό τρόπο. Και οι δύο τους τόνισαν τη σημασία της περιτομής και του Πάσχα. Το μάννα άρχισε να πέφτει την εποχή του Μωυσή και σταμάτησε στην εποχή του Ιησού του Ναυή. Και οι δύο διατάχθηκαν να βγάλουν τα σανδάλια τους. Η εκτεινόμενη χείρα και των δύο σήμαινε τη νίκη για τον Ισραήλ. Ο Μωυσής έδωσε οδηγίες για την κατανομή της γης και τις πόλεις καταφυγίου, και ο Ιησούς του Ναυή τις υλοποίησε. Και οι δύο, στο τέλος της ηγεσίας τους, έδωσαν έναν αποχαιρετιστήριο λόγο στον λαό και ανανέωσαν τη διαθήκη με τον Θεό.

`Μελετήστε τα εδάφια Δευτ. 18:15-19, Δευτ. 34:10-12, Ιωάν. 1:21, Πράξ. 3:22-26 και Πράξ. 7:37. Ποιος εκπληρώνει την προφητεία του Μωυσή για έναν προφήτη σαν τον ίδιο; Πώς ταιριάζει ο Ιησούς του Ναυή στην εικόνα;`

Η ζωή του Ιησού του Ναυή εκπληρώνει εν μέρει την προφητεία που έκανε ο Μωυσής (Δευτ. 18:15, 18). Η προφητεία του Μωυσή θα μπορούσε να εκπληρωθεί μόνο από τον Μεσσία. Ο Μεσσίας γνώριζε τον Πατέρα απόλυτα (Ιωάν. 1:14, 18). Ήταν αληθινός και αποκάλυψε τον Θεό με ειλικρίνεια (Λουκ. 10:22, Ιωάν. 14:6, Ματθ. 22:16). Ο Θεός πράγματι έβαλε τα λόγια Του στο στόμα Του (Ιωάννης 14:24). Έτσι, τόσο η ζωή του Μωυσή όσο και αυτή του Ιησού του Ναυή γίνονται τύποι του ερχόμενου Μεσσία, του Ιησού.

`Σκεψη: Πόσο σημαντικός είναι ο Ιησούς στην πνευματική σου πορεία; Γιατί ο Ιησούς και ό,τι έχει κάνει για σένα πρέπει να είναι το θεμέλιο της χριστιανικής σου εμπειρίας;`