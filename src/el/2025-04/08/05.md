---
title:  Ταπεινος Ηρωας
date:  19/11/2025
---

Ο Θεός υπόσχεται να δώσει στον Χάλεβ και τον Ιησού του Ναυή γη. Ο Χάλεβ πήρε την κληρονομιά του πρώτος, ενώ ο Ιησούς του Ναυή έλαβε την κληρονομιά του τελευταίος. Μέχρι αυτό το σημείο, ο Ιησούς του Ναυή μοίρασε τη γη στις φυλές του Ισραήλ - τώρα ήρθε η ώρα ο λαός του Ισραήλ να δώσει στον Ιησού του Ναυή την δική του κληρονομιά.

`Διαβάστε Ναυή 19:49-51. Γιατί ο Ιησούς του Ναυή παίρνει τελευταίος τη γη του; Τι μας δείχνει αυτή η πληροφορία για αυτόν τον ηγέτη;`

Η πόλη που λαμβάνει ο Ιησούς του Ναυή είναι η Θαμνάθ-σαράχ, ένα όνομα που αποτελείται από δύο λέξεις. Η πρώτη, Θαμνάθ, προέρχεται από το εβραϊκό ρήμα manah που σημαίνει καταμετρώ ή αναθέτω και σημαίνει μερίδα ή περιοχή. Η δεύτερη λέξη μπορεί να προήλθε από το εβραϊκό ρήμα seracḥ και σημαίνει περίσσευμα ή υπόλοιπο (συγκρίνετε με το Έξ. 26:12). Το όνομα της πόλης του Ιησού του Ναυή μπορεί να μεταφραστεί ως "υπόλοιπη μερίδα" ή "το υπόλοιπο της κληρονομιάς".

Το όνομα της πόλης που επέλεξε ο Ιησούς του Ναυή μαρτυρά τον ευγενή χαρακτήρα του δεύτερου ηγέτη του Ισραήλ. Πρώτα απ' όλα, περίμενε μέχρι όλος ο λαός να πάρει το μερίδιό του. Στη συνέχεια, ο Ιησούς του Ναυή δεν επέλεξε ως κληρονομιά του μια από τις πυκνοκατοικημένες περιοχές της γης ή τις πιο εντυπωσιακές πόλεις, αλλά μια ταπεινή πόλη ή ίσως ακόμη και τα ερείπιά της, προκειμένου να την ανοικοδομήσει με επίπονη εργασία (συγκρίνετε με το Ναυή 19:50).

Επιπλέον, η Θαμνάθ-σαράχ βρισκόταν κοντά στη Σηλώ, κοντά στο αγιαστήριο, γεγονός που δείχνει ποιες ήταν οι προτεραιότητες του Ιησού του Ναυή και με τι ήταν δεμένη η καρδιά του. Σίγουρα, αφού το νεοσύστατο έθνος του Ισραήλ είχε οδηγηθεί στη Γη της Επαγγελίας και, με τη βοήθεια του Θεού, είχε εξασφαλίσει την κληρονομιά κάθε φυλής και οικογένειας, ο λαός δεν θα είχε αντίρρηση στην απαίτηση του Ιησού του Ναυή για μια πιο εντυπωσιακή κληρονομιά. Ωστόσο, ο Ιησούς του Ναυή αρκέστηκε στο να ζει μια απλή ζωή, έχοντας ως επίκεντρο το πιο σημαντικό από όλα, τον ίδιο τον Θεό. Η επιλογή του μας βοηθά να θυμηθούμε τα λόγια του βασιλιά Δαβίδ: «Ένα ζήτησα από τoν Kύριo, αυτό και θα ζητάω· τo να κατoικώ στoν oίκo τoυ Kυρίoυ όλες τις ημέρες της ζωής μoυ, να θωρώ την ωραιότητα τoυ Kυρίoυ, και να επισκέπτoμαι τoν ναό τoυ» (Ψαλμ. 27:4).

`Σκεψη: Τι διδάγματα μπορείτε να πάρετε από τη στάση του Ιησού του Ναυή; Πώς θα μπορούσατε να την εφαρμόστε και στη δική σας ζωή;`