---
title:  Η Ζωη Των Ηρωων Της Αγιας Γραφης
date:  20/11/2025
---

`Η μελέτη του παραδείγματος που μας άφησαν οι μεγάλοι ήρωες της πίστης είναι απαραίτητη για την πνευματική μας ανάπτυξη. Ωστόσο, το απόλυτο παράδειγμά μας είναι ο Ιησούς Χριστός - η ζωή και οι διδασκαλίες Του. Πώς η εστίαση στη ζωή του Ιησού αλλάζει τη δική μας ζωή; Βλέπε Εβρ. 12:1, 2, Β’ Κορ. 3:18`

Ο Marco Iacoboni, ένας νευροεπιστήμονας στο Πανεπιστήμιο της Καλιφόρνιας στο Λος Άντζελες, μελέτησε πώς λειτουργούν οι «κατοπτρικοί νευρώνες». Αυτά τα μικρά κυκλώματα κυττάρων ενεργοποιούνται τόσο όταν εμείς εκτελούμε μια συγκεκριμένη ενέργεια - όπως το να γελάμε ή να αγκαλιάζουμε κάποιον - όσο και όταν παρατηρούμε κάποιον άλλον να εκτελεί την ίδια ενέργεια. Η δραστηριότητα αυτών των νευρώνων μειώνει τη διάκριση ανάμεσα στο να βλέπεις και στο να κάνεις.

Η Έλεν Χουάιτ μιλάει για το τι μας συμβαίνει όταν σκεφτόμαστε την αγάπη του Ιησού: «Κοιτάζοντας τον Ιησού αποκτούμε πιο ξεκάθαρες απόψεις για τον Θεό, και, βλέποντας Τον, αλλάζουμε. Η καλοσύνη, η αγάπη για τον συνάνθρωπο μας, γίνεται το φυσικό μας ένστικτο. Αναπτύσσουμε έναν χαρακτήρα που είναι αντίστοιχο του θεϊκού χαρακτήρα. Όσο περισσότερο μοιάζουμε στον Θεό, τόσο περισσότερο Τον γνωρίζουμε. Μπαίνουμε όλο και πιο βαθιά σε κοινωνία με τον ουρανό. Ο Θεός μάς δίνει περισσότερη γνώση και σοφία.» – Christ’s Object Lessons, σελ. 355.

`Διαβάστε Ρωμ. 12:1, 2. Ποιες δύο δυνάμεις μάχονται μεταξύ τους για την προσοχή μας; Πώς μπορούμε να είμαστε σίγουροι ότι θα επιλέξουμε τη σωστή πλευρά;`

Στη Ρωμαίους 12, ο απόστολος Παύλος μιλάει για δύο δυνάμεις που μάχονται η μία εναντίον της άλλης και προσπαθούν να διαμορφώσουν τη ζωή μας. Από τη μία πλευρά, ο κόσμος που μας περιβάλλει, με τις διάφορες επιρροές του, προσπαθεί καθημερινά να μας αναγκάσει να μπούμε στο δικό του καλούπι, επιφέροντας σε μας μια αλλαγή που λειτουργεί από έξω προς τα μέσα.

Για να αντιμετωπιστεί αυτή η επίδραση, το Άγιο Πνεύμα είναι σε θέση να μας μεταμορφώσει μέσα-έξω με τρόπο παρόμοιο με τον τρόπο που μια κάμπια μεταμορφώνεται σε μια όμορφη πεταλούδα. Αλλά για να συμβεί αυτή η διαδικασία, πρέπει να αφιερώσουμε τους εαυτούς μας στον Θεό και να Του ζητήσουμε να συνεχίσει το καλό έργο που έχει ξεκινήσει μέσα μας (Φιλιπ. 1:6). Στο τέλος, πρέπει να κάνουμε μια επιλογή, κάθε στιγμή, να δίνουμε στο Πνεύμα του Θεού τον πλήρη έλεγχο της ζωής μας.