---
title:  Ανθρωποι Της Πιστης
date:  16/11/2025
---

`Διαβάστε Αριθ. 13:6, 30-32 και Ναυή 14:6, 14. Ποιος ήταν ο Χάλεβ; Ποια ήταν η θέση του ανάμεσα στον λαό του Ισραήλ;`

Το όνομα του Χάλεβ προέρχεται από την εβραϊκή λέξη keleb, που σημαίνει "σκύλος", η οποία στην Παλαιά Διαθήκη έχει πάντα αρνητική έννοια. Ωστόσο, η λέξη keleb χρησιμοποιείται σε εξωβιβλικές επιστολές και ύμνους για να εκφράσει το θάρρος, την επιμονή και την πίστη ενός υπηρέτη προς τον κύριό του. Από αυτή την άποψη, ο Χάλεβ ανταποκρίθηκε πλήρως στο όνομά του, δείχνοντας, σε όλη τη διάρκεια της ζωής του, ακλόνητη πίστη στον Κύριό του.

`Τι δείχνει για τον Χάλεβ η προθυμία του να πει τη γνώμη του, παρόλο που η πλειοψηφία των κατασκόπων είχε εντελώς διαφορετική άποψη και ο λαός του Ισραήλ απειλούσε να τον σκοτώσει; Διαβάστε Αριθ. 14:6-10, 21-25, Αριθ. 26:65, Αριθ. 32:12.`

Σκεφτείτε αυτούς τους σημαντικούς Ισραηλίτες ηγέτες, σύγχρονους του Ιησού του Ναυή και του Χάλεβ: Σαμμουά, Σαφάτ, Iγάλ, Φαλτί, Γαδιήλ, Γαδδί, Aμμιήλ, Σεθούρ, Nααβί, ο Γεουήλ. Σας φαίνονται γνωστά αυτά τα ονόματα; Μάλλον όχι.

Γιατί; Επειδή είναι τα ονόματα των άλλων δέκα κατασκόπων που απέστειλε ο Μωυσής για να εξερευνήσουν τη γη Χαναάν. Αυτά τα ονόματα έχουν ξεχαστεί, επειδή δεν ήταν άξια να μείνουν στη μνήμη. Η αναφορά που έφεραν έδειχνε ότι η Γη της Επαγγελίας ήταν αδύνατο να κατακτηθεί. Έβλεπαν τους εαυτούς τους σαν ακρίδες σε σύγκριση με τους γίγαντες που κατοικούσαν σε ορισμένες περιοχές της γης, και οι καρδιές τους έτρεμαν από φόβο μπροστά στα "απόρθητα" τείχη των οχυρωμένων πόλεων της Χαναάν.

Ο Χάλεβ, ο ένας από τους δύο κατασκόπους που έφεραν θετική αναφορά, αναλαμβάνει την πρωτοβουλία να παρουσιάσει μια διαφορετική άποψη: τη στάση της πίστης. Ήταν πρόθυμος να μιλήσει για αυτό που ήξερε ότι ήταν σωστό, παρά την αντίδραση των άλλων, ακόμη και μπροστά στο ενδεχόμενο του θανάτου: «Kαι ολόκληρη η συναγωγή είπε να τους λιθοβολήσουν με πέτρες» (Αριθ. 14:10).

`Σκεψη: Τι κάνετε όταν οι περισσότεροι άνθρωποι γύρω σας φαίνεται να έχουν διαφορετική γνώμη, που έρχεται σε αντίθεση με τις βαθύτερες πεποιθήσεις σας; Συμφωνείτε μαζί τους, ή λέτε την αλήθεια;`