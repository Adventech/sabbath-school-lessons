---
title:  Δωσε Μου Αυτην Τη Χωρα
date:  17/11/2025
---

`Διαβάστε Ναυή 14:6-14, Αριθ. 14:24, Αριθ. 32:12, Δευτ. 1:36 και Λουκ. 6:45. Πώς θα περιγράφατε τη στάση του Χάλεβ και του Ιησού του Ναυή; Τι σημαίνει να ακολουθείτε εντελώς τον Κύριο;`

Ο Χάλεβ δεν ξέχασε ποτέ την υπόσχεση που του είχε δώσει ο Κύριος μέσω του Μωυσή: θα έμπαινε στη γη της Επαγγελίας (Αριθ.14:24). Σαράντα χρόνια αργότερα, αναφέρεται στη δική του γνώμη για τη γη λέγοντας: «Και ανήγγειλα σ’ αυτόν έναν λόγο, που ήταν στην καρδιά μου» (Ναυή 14:7). Η αναφορά του βασιζόταν στην πεποίθησή του ότι, με την καθοδήγηση και τη βοήθεια του Θεού, ο Ισραήλ θα ήταν σε θέση να κατακτήσει τη γη.

Σε αντίθεση με την αναφορά των άλλων δέκα κατασκόπων, οι οποίοι ενέπνεαν φόβο στους Ισραηλίτες, ο Χάλεβ έδειξε απόλυτη εμπιστοσύνη και αφοσίωση στην υπόσχεση του Κυρίου. Η εβραϊκή φράση, η οποία κυριολεκτικά σημαίνει «ήμουν πλήρης με τον Κύριο» (Ναυή 14:8), είναι πιθανότατα μια σύντομη μορφή ενός μεγαλύτερου ιδιωματισμού: «Η καρδιά μου ακολούθησε ολοκληρωτικά τον Κύριο», ή «γέμισα την καρδιά μου για να περπατήσω πίσω από τον Κύριο». Σε αντίθεση με άλλους που περπατούσαν πίσω από ξένους θεούς και που δεν ακολουθούσαν ολοκληρωτικά τον Κύριο, η καρδιά του Χάλεβ ήταν πλήρως αφιερωμένη σ’ Αυτόν.

Η ίδια έκφραση, «ακολούθησε ολοκληρωτικά», επαναλαμβάνεται αργότερα δύο φορές, τονίζοντας την πίστη του Χάλεβ (Ναυή 14:9, 14). Γι’ αυτό ο Κύριος είπε: «Aλλά, τον δούλο μου τον Xάλεβ, επειδή έχει μέσα του άλλο πνεύμα, και με ακολούθησε εντελώς, αυτόν θα τον φέρω στη γη, μέσα στην οποία μπήκε, και το σπέρμα του θα την κληρονομήσει» (Αριθ. 14:24). Το πνεύμα του Χάλεβ τον έκανε να ξεχωρίζει από τους άλλους δέκα κατασκόπους. Ακόμη και στην ηλικία των 85 ετών, συνέχισε να αποτελεί παράδειγμα για το τι μπορεί να επιτύχει ο Κύριος με τους ανθρώπους που δίνουν την καρδιά τους ολοκληρωτικά σε Αυτόν.

Ο Χάλεβ κατάλαβε ότι όλα εξαρτώνται από την πίστη. Αν οι Ισραηλίτες είχαν μεγάλη πίστη για να αγωνιστούν για τη γη, τότε ο Κύριος θα τους βοηθούσε να νικήσουν. Έτσι, όσο περισσότερη πίστη είχαν, τόσο περισσότερη γη θα τους έδινε ο Θεός. Οι υποσχέσεις του Θεού δεν είναι αυτοεκπληρούμενες, με την έννοια ότι πραγματοποιούνται ανεξάρτητα από τη θέλησή μας. Αντίθετα, απαιτούν πίστη συνοδευόμενη από αποφασιστική δράση. Γι' αυτό ο Χάλεβ λέει στον Ιησού του Ναυή: «Τώρα, λοιπόν, δώσε μου αυτό το βουνό, για το οποίο ο Kύριος μίλησε εκείνη την ημέρα· επειδή, εσύ άκουσες εκείνη την ημέρα, ότι εκεί είναι οι Aνακείμ, και μεγάλες οχυρωμένες πόλεις· αν ο Kύριος είναι μαζί μου, εγώ θα μπορέσω να τους διώξω, όπως ο Kύριος είπε» (Ναυή 14:12). Η εβραϊκή λέξη ulay, "ίσως", μπορεί να σημαίνει φόβο και αμφιβολία. Συχνά όμως σημαίνει ελπίδα και την προσδοκία ότι κάτι καλό θα συμβεί (Γέν. 16:2, Αριθ. 22:6, 11, Αριθ. 23:3).

`Σκεψη: Ποιοι "μικροί" συμβιβασμοί μπορούν να μας εμποδίσουν να ακολουθήσουμε ολοκληρωτικά τον Κύριο;`