---
title:  Η Δυναμη Του Παραδειγματος
date:  18/11/2025
---

`Διαβάστε Ναυή 15:16-19, Κριτ. 1:13 και Κριτ. 3:7-11. Τι μας διδάσκουν αυτά τα εδάφια για τη δύναμη του παραδείγματος; Πώς οι νεότεροι Ισραηλίτες αντιγράφουν το πνεύμα θάρρους και πίστης του Χάλεβ;`

Σε αυτή την περικοπή, ο Χάλεβ προσφέρει την κόρη του, την Αχσάν, να παντρευτεί εκείνον που θα κατακτήσει την Κιριάθ-σεφέρ. Ο Γοθονιήλ καταλαμβάνει την πόλη και κερδίζει το χέρι της Αχσάν. Αυτή η ιστορία είναι σημαντική. Δείχνει το θάρρος και την πίστη του Χάλεβ, ο οποίος είναι έτοιμος και πρόθυμος να κάνει νέα πράγματα για τον Κύριο.

Δείχνει επίσης ότι οι νεότεροι Ισραηλίτες ακολούθησαν το παράδειγμα αυτών των γιγάντων της πίστης, του Χάλεβ και του Ιησού του Ναυή. Καθώς η παλαιότερη γενιά ολοκληρώνει το έργο της, υπάρχει μια νέα γενιά έτοιμη να αντιμετωπίσει τις προκλήσεις και να συνεχίσει να εκπληρώνει το σχέδιο του Θεού για τον Ισραήλ.

Με τρόπο παρόμοιο με το αίτημα του Χάλεβ προς τον Ιησού του Ναυή, «Δώσε μου αυτό το βουνό», η Αχσάν, παίρνοντας θάρρος από τον σύζυγό της, εκδηλώνει την ίδια πίστη και αποφασιστικότητα που είχε δείξει ο πατέρας της. Μέσα από την επιμονή και την τόλμη της, η Αχσάν συνεχίζει την πορεία που χάραξε ο Χάλεβ με το παράδειγμα του για την εκπλήρωση της υπόσχεσης να καταλάβει τη γη.

Πράγματι, η γη είναι δώρο του Κυρίου προς τον Ισραήλ, αλλά ο Ισραήλ πρέπει να αγωνιστεί για να την κερδίσει, διεκδικώντας τις υποσχέσεις του Κυρίου με πίστη και θάρρος. Η αποφασιστικότητα της Αχσάν προαναγγέλλει την επιμονή εκείνων των γυναικών στα Ευαγγέλια, που δεν αποθαρρύνθηκαν ούτε από το πλήθος ούτε από τους μαθητές και δεν τα παράτησαν μέχρι να λάβουν την ευλογία του Ιησού για τις ίδιες και τις οικογένειές τους.

`Διαβάστε Λουκά 18:1-5. Ποιο μάθημα μας διδάσκουν αυτά τα εδάφια;`

`Σκεψη: Πρέπει να βοηθήσουμε τους νέους να ετοιμαστούν να υπηρετήσουν τον Θεό όταν το έργο μας γι' Αυτόν τελειώσει. Ο Θεός μάς εμπιστεύεται αυτό το ειδικό έργο. Σκεφτείτε τι μπορούμε να κάνουμε για να εκπαιδεύσουμε τους σημερινούς νέους ώστε να γίνουν οι αυριανοί ηγέτες. Πόσο σημαντικό είναι το παράδειγμά μας για την επιτυχία αυτού του έργου;`