---
title:  Η Αμαρτια Του Αχαν
date:  03/11/2025
---

`Διαβάστε Ναυή 7:16-19. Τι μας λέει αυτή η ιστορία τόσο για τον Θεό όσο και για τον Αχάν;`

Αντί να αποκαλύψει αμέσως ποιος είχε παραβεί την εντολή, ο Θεός θέτει σε εφαρμογή μια διαδικασία που δείχνει τόσο τη δικαιοσύνη Του όσο και το έλεός Του. Αφού εξηγεί τον λόγο της ήττας του Ισραήλ και ζητά να αγιαστεί ο λαός (Ναυή 7:13), αφήνει ένα χρονικό περιθώριο πριν εφαρμοστεί η διαδικασία. Αυτό το διάστημα δίνει στον Αχάν την ευκαιρία να σκεφτεί, να μετανοήσει και να ομολογήσει την αμαρτία του. Το ίδιο και η οικογένειά του (αν ήξερε τι είχε συμβεί) είχε την ευκαιρία να επιλέξει αν θα καλύψει την πράξη ή αν θα αρνηθεί να συμμετάσχει, όπως έκαναν οι γιοι του Κορέ, που γλίτωσαν την καταστροφή επειδή δεν στάθηκαν στο πλευρό του πατέρα τους  (συγκρίνετε με Αριθ. 16:23-33, Αριθ. 26:11).

Η λύση στο πρόβλημα ακολουθεί την αντίθετη πορεία από αυτήν με την οποία η ενοχή εισήλθε και ταλαιπώρησε τον Ισραήλ: η συλλογική ενοχή περιορίζεται σταδιακά - από ολόκληρο τον λαό, σε μία φυλή· από τη φυλή, σε μια οικογένεια· από την οικογένεια, σε ένα σπίτι· και από εκεί, σε ένα άτομο. Εκτός του ότι αποκάλυψε τον ένοχο, αυτή η διαδικασία έδειξε και ποιοι ήταν αθώοι. Αυτό ήταν εξίσου σημαντικό στη σχολαστική αυτή νομική διαδικασία, στην οποία ο ίδιος ο Θεός ενεργεί ως μάρτυρας για τις κρυφές πράξεις του Αχάν.

Ο αναγνώστης σχεδόν μπορεί να νιώσει την αγωνία καθώς ο Θεός εστιάζει στον Αχάν. Και ποιος δεν μπορεί να αναρωτηθεί για το πείσμα αυτού του ανθρώπου που ήλπιζε ότι θα μπορούσε να περάσει απαρατήρητος! Τίποτα δεν μπορεί να κρυφτεί από το διαπεραστικό βλέμμα του Κυρίου (Ψαλ. 139:1-16, Β’ Χρον. 16:9), ο Οποίος γνωρίζει όσα κρύβονται στην καρδιά του ανθρώπου (Α’ Σαμ. 16:7, Ιερ. 17:10, Παρ. 5:21).

Είναι σημαντικό να παρατηρήσουμε τον τρόπο με τον οποίο ο Ιησούς του Ναυή απευθύνεται στον Αχάν: "Παιδί μου". Αυτή η έκφραση δείχνει όχι μόνο την ηλικία και τον ηγετικό ρόλο του Ιησού του Ναυή, αλλά και το πνεύμα με το οποίο αυτός ο μεγάλος πολεμιστής προσέγγιζε τη δικαιοσύνη. Η καρδιά του ήταν γεμάτη συμπόνια για τον Αχάν, παρόλο που κλήθηκε να εκτελέσει την τιμωρία του παραβάτη. Μέσα από τη στάση του, ο Ιησούς του Ναυή αντανακλούσε και πάλι την ευαισθησία, την καλοσύνη και την αγάπη Εκείνου που «δεν ήταν ποτέ απότομος, ποτέ χωρίς αιτία δεν πρόφερε ένα αυστηρό λόγο, ποτέ χωρίς αιτία δεν προκαλούσε πόνο σε μια ευαίσθητη ψυχή… Απερίφραστα κατήγγειλε την υποκρισία, την απιστία και την αδικία, αλλά η φωνή Του έπαλλε από λυγμούς όταν πρόφερε τις δρυμείες επιπλήξεις Του.»- Ζ.Χ., σελ. 325.

`Σκεψη: Πώς επηρεάζει τη ζωή σας το γεγονός ότι ο Θεός γνωρίζει όλα όσα κάνετε, ακόμη και αυτά που κανένας άλλος δεν ξέρει; Πώς θα έπρεπε να επηρεάζει τον τρόπο που ζείτε;`