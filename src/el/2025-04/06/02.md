---
title:  Παραβιαση Της Διαθηκης
date:  02/11/2025
---

` Διαβάστε Ναυή 7. Για ποιους κυρίως λόγους ο λαός Ισραήλ έχασε από τους κατοίκους της Γαι;`

Είναι ενδιαφέρον να παρατηρήσουμε ότι ο αναγνώστης γνωρίζει από την αρχή τον λόγο της οργής του Κυρίου, καθώς και το όνομα του δράστη. Έτσι, η αγωνία για την αποκάλυψη της παράβασης του Αχάν προέρχεται από την ένταση που δημιουργείται μεταξύ του Ιησού του Ναυή και των Ισραηλιτών. Όπως πολλά άλλα κεφάλαια της Παλαιάς Διαθήκης, το κεφάλαιο 7:του Ιησού του Ναυή έχει χιαστή δομή. Το κεντρικό, κλιμακούμενο τμήμα του, απαντά στο ερώτημα γιατί οι Ισραηλίτες δεν μπόρεσαν να κατακτήσουν την Γαι με την πρώτη τους προσπάθεια.

Υπήρχαν δύο κύριοι λόγοι για την ήττα του Ισραήλ από τους κατοίκους της Γαι: (1) η αμαρτία του Αχάν και (2) η υπερβολική εμπιστοσύνη των Ισραηλιτών στη δύναμή τους. Ο Ισραήλ ξέχασε να ζητήσει τη συμβουλή του Θεού πριν επιτεθεί στην Γαι, και πίστεψε ότι ο στρατός του εχθρού ήταν ανίσχυρος, υποτιμώντας έτσι τη δύναμη του.

Σύμφωνα με το Ναυή 7:1, 11-13, βλέπουμε ότι, παρόλο που ο Αχάν ήταν υπαίτιος για την ύπουλη πράξη που διέπραξε παραβιάζοντας την απαγόρευση, ολόκληρο το έθνος θεωρείται συνυπεύθυνο και υποφέρει γι' αυτό που έγινε. Ο Θεός περιγράφει την αμαρτία του Αχάν δείχνοντας σταδιακά τη σοβαρότητά της μέσω της συχνής χρήσης, στο εδάφιο 11, του εβραϊκού επιρρήματος gam, που σημαίνει "επιπλέον" ή "επίσης". Αρχικά, χρησιμοποιείται ο πιο κοινός όρος για την αμαρτία: kḥata. Στη συνέχεια, το εδάφιο μιλάει για πέντε ακόμη αμαρτίες που διέπραξε ο Αχάν. (1) Απομάκρυνε τον Θεό από την καρδιά του. (2) Έκλεψε πράγματα. (3) Ακόμη χειρότερα, έκλεψε πράγματα που ο Θεός διέταξε τον Ισραήλ να καταστρέψει. (4) Είπε ψέματα. (5) Στη συνέχεια, έκρυψε τα πράγματα που έκλεψε.

Η διαθήκη μεταξύ του Κυρίου και του Ισραήλ αφορούσε τους ανθρώπους τόσο σε ατομικό όσο και σε συλλογικό επίπεδο. Βάσει της διαθήκης, ο Ισραήλ θεωρείται ως ένα αδιαίρετο σύνολο – ο εκλεκτός λαός του Θεού. Γι’ αυτό, η αμαρτία ενός ή ακόμη και κάποιων από τα μέλη του, επιφέρει ενοχή σε ολόκληρη την κοινότητα. Όπως είπε ο Κύριος: «O Iσραήλ αμάρτησε, και μάλιστα παρέβηκαν τη διαθήκη μου, που τους πρόσταξα» (Ναυή 7:11).

`Σκεψη: Με ποιους τρόπους ολόκληρες κοινότητες μπορούν να υποφέρουν, και έχουν υποφέρει, από τις κακές πράξεις ατόμων εντός της κοινότητας; Ποια παραδείγματα μπορείτε να σκεφτείτε;`