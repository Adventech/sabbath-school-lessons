---
title:  «Διοτι Ο Ζυγος Μου Ειναι Καλος»
date:  28/07/2021
---

`Όπως είδαμε ήδη, ο όρος ζυγός, ο οποίος χρησιμοποιείται και σε άλλες περικοπές της Καινής Διαθήκης, παραπέμπει στην ιουδαϊκή χρήση του όρου και κατ’ επέκταση στην λανθασμένη κατανόηση του νόμου. Πολλοί θεωρούν τον νόμο του Θεού βαρύ, δύσκολο να τηρηθεί και κάποιες φορές θεωρείται καταπιεστικός και ετεροχρονισμένος. Πώς μπορούμε να τους βοηθήσουμε να ανακαλύψουν την ομορφιά του νόμου και να αγαπήσουν τον Νομοθέτη;`

Όλοι οι γονείς θυμούνται την μέρα που το παιδί τους έκανε το πρώτο του βήμα. Το πρώτο βήμα είναι ασταθές, το δεύτερο πιο σταθερό και στη συνέχεια κάνει το τρίτο βήμα, και τότε, το πιο πιθανό είναι το παιδί να σκοντάψει και να πέσει. Μπορεί να κλάψει και να αποκτήσει κάποια μελανιά, μόλις όμως νιώσει την ελευθερία της κίνησης, θα σηκωθεί και θα προσπαθήσει ξανά. Θα περπατάει, θα πέφτει, θα σηκώνεται και πάλι θα περπατάει, θα πέφτει και θα σηκώνεται. Αυτή η σειρά θα επαναληφθεί πολλές φορές μέχρι το παιδί να μπορέσει να περπατήσει με ασφάλεια. Και παρόλα τα παραπατήματα και τις πτώσεις, το μικρό πρόσωπό του θα λάμπει από χαρά και ικανοποίηση.

Δεν θα είναι πάντα εύκολο να βαδίζουμε με τον Ιησού, αλλά είναι σίγουρα το καλύτερο να κάνουμε. Μπορεί να σκοντάψουμε, ακόμη και να πέσουμε, μπορούμε όμως να σηκωθούμε και να περπατήσουμε στο πλευρό Του.

`Στην Γαλ. 5:1, ο Παύλος γράφει: «Εν τη ελευθερία λοιπόν, με την οποίαν ηλευθέρωσεν ημάς ο Χριστός, μένετε σταθεροί, και μη υποβληθήτε πάλιν εις ζυγόν δουλείας». Τι σημαίνει αυτό; Πώς μας ελευθέρωσε ο Χριστός; Ποια είναι η διαφορά μεταξύ του ζυγού που μας ζητάει να σηκώσουμε και του ζυγού δουλείας που μας προειδοποιεί ο Παύλος;`

Ό,τι κι αν εννοούσε ο Παύλος μιλώντας για τον ζυγό της δουλείας, μπορούμε να είμαστε σίγουροι πως δεν μιλούσε για την υπακοή στο νόμο του Θεού, τις Δέκα Εντολές. Απεναντίας, μέσα από την υπακοή, την πίστη, την γνώση ότι η σωτηρία μας είναι ασφαλής γιατί δεν βασίζεται στο νόμο αλλά στη δικαιοσύνη του Χριστού που μας καλύπτει, μπορούμε να βρούμε πραγματική ανάπαυση και ελευθερία.

`Σκεψη: Γιατί η ζωή μας είναι πιο άνετη όταν υπακούμε στον νόμο του Θεού απ’ ό,τι όταν τον παραβαίνουμε;`