---
title:  «Διοτι Πραος Ειμαι Και Ταπεινος Την Καρδιαν»
date:  27/07/2021
---

Η πραότητα είναι μία υποτιμημένη αρετή σήμερα. Επίσης, πολλοί περιγελούν την ταπεινοφροσύνη. Τα μέσα κοινωνικής δικτύωσης μας προτρέπουν να δίνουμε σημασία στα εκκεντρικά και φανταχτερά πράγματα. Είναι αλήθεια πως τα κοσμικά πρότυπα έρχονται σε αντίθεση μ’ αυτά που ο Θεός θεωρεί σημαντικά και πολύτιμα.

«Η γνώση της αλήθειας δεν εξαρτάται τόσο από τη διανοητική ικανότητα, όσο από την αγνότητα των προθέσεων και την απλότητα μιας διακαούς, υποτακτικής πίστης. Άγγελοι του Θεού πλησιάζουν αυτούς που με ταπεινή καρδιά εκζητούν τη θεϊκή καθοδήγηση. Το Πνεύμα το Άγιο τους παραχωρείται για να τους αποκαλύψει τους πολύτιμους θησαυρούς της αλήθειας.» Ε. Χουάιτ, Παραβολές, σ. 31.

`Διαβάστε Ματθ. 5:5, Α’Πέτρ. 3:4 και Ησ. 57:15. Πώς θα ορίζατε την πραότητα και την ταπεινοφροσύνη σύμφωνα μ’ αυτά τα εδάφια;`

Ο Παύλος αναφέρεται στην πραότητα και επιείκεια του Χριστού. (Β’Κορ. 10:1) Η πραότητα και η ταπεινοφροσύνη δεν είναι χαρακτηριστικά ανθρώπων που καταβάλλονται εύκολα ή που δεν μπορούν να σταθούν στο ύψος των περιστάσεων. Ο Ίδιος ο Ιησούς δεν επεδίωκε τις αντιπαραθέσεις και μάλιστα συχνά τις απέφευγε, επειδή η αποστολή Του δεν είχε ακόμη εκπληρωθεί (Ιωάν. 4:1-3). Όταν όμως ερχόταν αντιμέτωπος με αντιπαραθέσεις, απαντούσε με θάρρος. Την ίδια στιγμή όμως μιλούσε με ευγένεια. Για παράδειγμα, όταν θρηνούσε για την Ιερουσαλήμ λίγο πριν το σταυρό, δεν πρόφερε κατάρες αλλά απεικόνιζε με δάκρυα στα μάτια την μελλοντική καταστροφή της (Λουκ. 19:41-44).

Στην Καινή Διαθήκη ο Ιησούς συχνά παρουσιάζεται ως δεύτερος Μωυσής. Από ένα όρος παρουσιάζει τις αρχές της βασιλείας Του (Ματθ. 5:1). Θρέφει με θαυμαστό τρόπο ένα μεγάλο πλήθος (Ματθ. 14:13-21). Στους Αρ. 12:3 ο Μωυσής χαρακτηρίζεται πράος κάτι που βλέπουμε να επαναλαμβάνεται στο Ματθ. 11:29 για τον Ιησού. Οι άνθρωποι που είδαν το θαύμα με τους πεντακισχίλιους, είπαν με θαυμασμό, «Ούτος είναι αληθώς ο προφήτης ο μέλλων να έλθη εις τον κόσμον», μία ξεκάθαρη αναφορά στο Δευτ. 18:15 και στο ρόλο του Μωυσή ως προφήτη.

Η ταπεινοφροσύνη και η πραότητα του Ιησού ξεκάθαρα υπερείχε από την πραότητα του Μωυσή. Άλλωστε είναι ο Σωτήρας Θεός. Αν και ο Μωυσής προσφέρθηκε να θυσιαστεί για χάρη του λαού του (Έξ. 32:32) με τον θάνατό του δεν θα κατάφερνε τίποτα, γιατί και ο Μωυσής ήταν αμαρτωλός και χρειαζόταν έναν σωτήρα, κάποιον να πληρώσει για τις αμαρτίες του. Παρότι μπορούμε να μάθουμε πολλά από τον Μωυσή και την ιστορία της ζωής του, δεν μπορούμε να βρούμε τη σωτήρια σ’ αυτόν.

Απεναντίας, χρειαζόμαστε έναν Σωτήρα που να μπορεί να πάρει τη θέση μας, όχι απλά ως Μεσίτης αλλά και ως Αντικαταστάτης μας. Η μεσιτεία είναι σημαντική, αλλά μόνο ο Θεός μπορούσε να κρεμαστεί στο σταυρό παίρνοντας τις δικές μας αμαρτίες, πληρώνοντας το τίμημα, και σώζοντάς μας από τις συνέπειες του νόμου που οι αμαρτίες, δικαίως, φέρνουν σε μας. Γι’ αυτό, όσο σπουδαίο και αν είναι το παράδειγμα του Ιησού, δεν θα είχε καμία αξία χωρίς το σταυρό και την ανάσταση.