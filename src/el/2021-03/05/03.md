---
title:  «άΡατε Τον Ζυγον Μου Εφ' Υμας»
date:  26/07/2021
---

`Διαβάστε Ματθ. 11:29,30. Γιατί ο Ιησούς μας προστάζει να σηκώσουμε τον δικό Του ζυγό αφού πρώτα μας καλεί να Του αφήσουμε τα βάρη μας και να βρούμε πραγματική ανάπαυση;`

Μετά το «έλθετε» στο Ματθ. 11:28, ακολουθούν δύο ακόμη προστακτικές στο εδ. 29. Οι λέξεις «άρατε» και «μάθετε» στρέφουν την προσοχή του κοινού (και των αναγνωστών) στον Ιησού. Καλούμαστε να πάρουμε τον ζυγό Του και να μάθουμε από Αυτόν. Η στενή σχέση στη Θεότητα, μεταξύ του Πατέρα και του Υιού (η οποία ήδη αναφέρθηκε στο Ματθ. 11:25-27), προσφέρει μία έντονη απεικόνιση που εξηγεί τη μεταφορά του ζυγού σ’ αυτά τα εδάφια. Ο Πατέρας και ο Υιός συνεργάζονται για να σώσουν την ανθρωπότητα. Ενώ ο ζυγός είναι σύμβολο της υποταγής (δείτε Ιερ. 27), έχει και μια μεταφορική έννοια η οποία τονίζει τον κοινό σκοπό τους. Υποτασσόμαστε στο ζυγό Του και αποδεχόμαστε την αποστολή που μας αναθέτει για να γίνουμε ευλογία στους γύρω μας. Δεν κουβαλάμε τον ζυγό Του αλλά είμαστε μαζί Του, κάτω από τον ίδιο ζυγό, επειδή ο ζυγός Του είναι καλός και το φορτίο του ελαφρύ (εδ. 30).

Η δεύτερη προστακτική «μάθετε», επαναλαμβάνει αυτήν την έννοια. Καθώς μαθαίνουμε από τον Ιησού, γινόμαστε στην πραγματικότητα μαθητές Του. Η υπακοή και η αφοσίωση, είναι χαρακτηριστικά της μαθητείας.

`Ποια είναι η διαφορά μεταξύ του να είσαι «πεφορτισμένος» (εδ. 28) και του να πάρεις τον ζυγό Του; (εδ. 29)`

Ο ζυγός χρησιμοποιούταν συχνά μεταφορικά για τον ιουδαϊκό νόμο. Στις Πράξ. 15:10 χρησιμοποιείται σε ό,τι αφορά τον νόμο της περιτομής. Στη Γαλ. 5:βλέπουμε την αντίθεση της ελευθερίας που προσφέρει ο Ιησούς με το ζυγό των δεσμών, εννοώντας τον νόμο ως μέσο της σωτηρίας. Όταν είμαστε κάτω από τον ίδιο ζυγό με τον Ιησού δείχνουμε υπακοή και αφοσίωση στο να ακολουθήσουμε τα βήματά Του και να συμμετέχουμε στην αποστολή Του. Ενώ δεν μπορούμε να προσθέσουμε κάτι στην σωτηρία που ο Ιησούς κέρδισε για μας στο σταυρό, μπορούμε να γίνουμε πρεσβευτές Του και να μοιραστούμε τα καλά νέα με τους γύρω μας. Η ερμηνεία του νόμου από τον Ιησού, όπως την βλέπουμε στην Επί του Όρους Ομιλία (Ματθ. 5-7) είναι πιο ριζοσπαστική από των Φαρισαίων. Χρειάζεται αλλαγή καρδιάς και κινήτρων, και τότε ο ζυγός Του είναι καλός και το φορτίο Του ελαφρύ (Ματθ. 11:30).

`Σκεψη: Τι υπέροχη υπόσχεση! Ανάπαυση στην ψυχή μας. Πώς έχετε βιώσει αυτήν την ανάπαυση; Πώς είναι; Εστιάζοντας στον Ιησού και σ’ αυτά που προσφέρει, πώς μπορούμε να γνωρίσουμε αυτήν την ανάπαυση;`