---
title:  «Το Φορτιον Μου Ελαφρον»
date:  29/07/2021
---

Στην τελευταία δήλωσή του ο Ιησούς στο Ματθ. 11:30, χρησιμοποιεί την εικόνα κάποιου που κουβαλάει ένα φορτίο, «διότι ο ζυγός μου είναι καλός και το φορτίον μου ελαφρόν».

`Ο Μωυσής χάρηκε όταν είδε τον πεθερό του, Ιοθόρ, αφότου ο Ισραήλ έφυγε από την Αίγυπτο και πέρασε την Ερυθρά θάλασσα. Διαβάστε Έξ. 18:13-22. Πώς είναι να σηκώνεις κάποιου άλλου το φορτίο σ’ αυτήν την ιστορία;`

Στην Έξ. 18:13 βλέπουμε πως ο Μωυσής έκρινε τις υποθέσεις του λαού που προσερχόταν σ’ αυτόν από το πρωί μέχρι το απόγευμα. Όταν ο πεθερός του Μωυσή είδε τι συνέβαινε, του μίλησε με ειλικρίνεια και τον συμβούλεψε να αναθέσει σε άλλους τα πιο ασήμαντα ζητήματα και εκείνος να επικεντρωθεί μόνο στις μεγάλες υποθέσεις. Στην Αγία Γραφή διαβάζουμε πως ο Μωυσής άκουσε τη συμβουλή του Ιοθόρ και έκανε τις ανάλογες αλλαγές. Όταν ο Ιησούς μας λέει ότι το φορτίο Του είναι ελαφρύ, θέλει να μας θυμίσει ότι μπορούμε να στηριχτούμε σ’ Αυτόν που κουβαλάει όλα τα βάρη. Όπως ο Μωυσής, πρέπει να μάθουμε ότι χρειαζόμαστε τους άλλους ανθρώπους για να μοιραζόμαστε τα βάρη μας. Στην Α’Κορ. 12:12-26 η εικόνα του σώματος του Χριστού που χρησιμοποιεί ο Παύλος, μας βοηθάει να καταλάβουμε πώς είναι να μοιράζεσαι με τους άλλους τα βάρη. Για να μπορέσουμε να κουβαλήσουμε οποιοδήποτε βάρος, χρειαζόμαστε ένα λειτουργικό σώμα. Χρειαζόμαστε πόδια, χέρια, ώμους, μύες και νεύρα για να μεταφέρουμε το οτιδήποτε.

`Διαβάστε Γαλ. 6:2. Πώς το να κουβαλάμε τα βάρη ο ένας του άλλου μας βοηθάει να εκπληρώσουμε τον νόμο του Χριστού;`

Στη Γαλ. 6:1 ο Παύλος αναφέρει πως εάν ένας αδερφός ή αδερφή πέσουν σε πειρασμό, πρέπει να τους επαναφέρουμε με πνεύμα πραότητας (θυμηθείτε την δήλωση του Ιησού στο Ματθ. 11:29). Βαστάζοντας τα βάρη των άλλων, βοηθάμε εκείνους που έχουν παραστρατήσει, να επανέλθουν και να δουν τη Θεϊκή χάρη. Επίσης, έχει την έννοια να βοηθάμε ο ένας τον άλλον στις θλίψεις. Η λέξη φορτίο, μας παραπέμπει σε κάτι βαρύ και μας θυμίζει πως όλοι κουβαλάμε κάποια φορτία, και όλοι έχουμε την ανάγκη άλλων να μας βοηθήσουν με τα  δικά μας βάρη. Το να βαστάζουμε ο ένας τα βάρη του άλλου, είναι μία διακονία που ο Θεός ανέθεσε στην εκκλησία. Αυτό απαιτεί πραότητα ενώ ταυτόχρονα παράγει ευσπλαχνία.

`Σκεψη: Θυμηθείτε την τελευταία φορά που κάποιος σας βοήθησε να σηκώσετε ένα φορτίο που σας δυσκόλευε. Τι σήμαινε για σας; Ποιον μπορείτε να βοηθήσετε στο φορτίο του;`