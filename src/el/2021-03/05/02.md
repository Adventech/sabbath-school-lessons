---
title:  «Εγω Θελω Σας Αναπαυσει»
date:  25/07/2021
---

`Διαβάστε Ματθ. 11:20-28, το σημείο όπου ο Ιησούς λέει, «Έλθετε προς με, πάντες οι κοπιώντες και πεφορτισμένοι, και εγώ θέλω σας αναπαύσει.» Σε ποια πλαίσια δίνεται αυτή η δήλωση; Πώς μπορεί ο Ιησούς να μας δώσει αυτήν την ανάπαυση;`

Όπως κι εμείς, έτσι και ο Ιησούς μιλούσε πάντα μέσα σ’ ένα πλαίσιο. Για να Τον καταλάβουμε λοιπόν πρέπει πρώτα να δούμε τα πλαίσια στα οποία έγινε αυτή η δήλωση, ιδιαίτερα εάν θέλουμε να αποφύγουμε οποιαδήποτε παρεξήγηση. Το Ματθ. 11:είναι ένα σημαντικό κεφάλαιο του ομώνυμου ευαγγελίου. Οι δηλώσεις ενάντια στις πόλεις της Γαλιλαίας που απέρριψαν τον λόγο του Θεού, είναι οι σκληρότερες στα Ευαγγέλια. Αποδεικνύουν πως ο Ιησούς δεν κάνει χάρες. Αγγίζει εκεί που πονάει. Σχετίζεται με τους «λάθος» ανθρώπους (Ματθ. 9:9-13) και οι ισχυρισμοί Του ότι μπορεί να συγχωρεί αμαρτίες σκανδαλίζουν τη θρησκευτική ηγεσία (Ματθ. 9:1-8). Πράγματι, ο Ιησούς καταδικάζει τους ανθρώπους, και τους παρομοιάζει μάλιστα με τα Σόδομα, ως προς την αμείλικτη κακία. «Πλην σας λέγω, ότι εις την γην των Σοδόμων ελαφροτέρα θέλει είσθαι η τιμωρία εν ημέρα κρίσεως παρά εις σε» (Ματθ. 11:24).

Παρόλο που οι εντάσεις ολοένα και δυναμώνουν, ο Ιησούς αλλάζει την τακτική Του και προσφέρει πραγματική ανάπαυση. Μπορεί να το κάνει επειδή, «Πάντα παρεδόθησαν εις εμέ από του Πατρός μου• και ουδείς γινώσκει τον Υιόν ει μη ο Πατήρ» (Ματθ. 11:27). Η ικανότητα Του να δώσει ανάπαυση βασίζεται στη Θεότητα και στην ενότητά Του με τον Πατέρα. Προτού έρθουμε για να αφήσουμε τα φορτία μας, χρειάζεται να καταλάβουμε ότι δεν μπορούμε να τα σηκώσουμε μόνοι μας. Για την ακρίβεια, οι περισσότεροι από μας δεν θα πάμε εάν πρώτα δεν αναγνωρίσουμε την πραγματική μας κατάσταση. Η πρόσκληση του Ιησού βασίζεται στην ανάγκη. Η δήλωσή Του στο Ματθ. 11:28 ξεκινάει με ένα ρήμα σε προστακτική έγκλιση, το ρήμα «έλθετε». Το «έλθετε» δεν είναι επιλογή, αλλά απαραίτητη προϋπόθεση για να βρούμε ανάπαυση. Σημαίνει ότι πρέπει να παραδώσουμε τον έλεγχο. Στην εποχή μας μπορούμε να ελέγξουμε πολλά πράγματα μέσα από τα κινητά τηλέφωνα. Το να πάμε, όμως, στον Ιησού δεν είναι κάτι το φυσικό. Στην πραγματικότητα, για τους περισσότερους η υποταγή είναι το δυσκολότερο μέρος της Χριστιανικής ζωής. Μας αρέσει να μιλάμε, για όλα όσα ο Θεός κάνει στη ζωή μας μέσω του Χριστού και λέμε πως δεν μπορούμε να σώσουμε τους εαυτούς μας και τους άλλους. Όλα αυτά είναι αλήθεια. Στο τέλος όμως, πρέπει εμείς να επιλέξουμε συνειδητά να πάμε στον Ιησού, που σημαίνει να υποταχθούμε σ’ Αυτόν. Σ’ αυτό το σημείο η ελευθερία της επιλογής γίνεται το κέντρο της Χριστιανικής ζωής.

`Σκεψη: Τι φορτία σηκώνετε; Πώς μπορείτε να τα δίνετε στον Ιησού και να νιώσετε την ανάπαυση που σας προσφέρει, η οποία μάλιστα Του στοίχισε τόσο πολύ;`