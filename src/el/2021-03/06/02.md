---
title:  Δυσλειτουργια Στο Σπιτι
date:  01/08/2021
---

Ο Ιωσήφ ήξερε καλά τι θα πει δυσλειτουργική οικογένεια. Το λάθος είχε ήδη ξεκινήσει από τους προ-παππούδες του, τον Αβραάμ και τη Σάρρα. Όταν η Σάρρα συνειδητοποίησε πως ήταν στείρα, έπεισε τον Αβραάμ να κοιμηθεί με την υπηρέτριά της την Άγαρ. Μόλις η Άγαρ έμεινε έγκυος ξεκίνησαν τα προβλήματα. Μεγαλώνοντας σ’ αυτό το περιβάλλον, ο Ισμαήλ και ο Ισαάκ μετέφεραν την ένταση αυτή και στις δικές τους οικογένειες. Ο Ισαάκ έσφαλε δείχνοντας την αδυναμία του στον Ησαύ ενώ ο Ιακώβ προσπαθούσε συνεχώς να κερδίσει την αγάπη και τον σεβασμό του πατέρα του. Αργότερα, ο Ιακώβ εξαπατήθηκε και παντρεύτηκε δύο αδερφές που δεν τα πήγαιναν καλά μεταξύ τους και ανταγωνίζονταν στις γέννες, εμπλέκοντας έτσι και τις υπηρέτριες τους.

`Διαβάστε τα γεγονότα στη Γέν. 34. Τι είδους συναισθηματική επίδραση είχε αυτό το περιστατικό σε όλη την οικογένεια αλλά και στον νεαρό Ιωσήφ;`

Ο ανταγωνισμός μεταξύ των μητέρων ήταν φυσικό να περάσει και στα παιδιά, τα οποία ήταν πάντα έτοιμα για καβγά. Τα μεγαλύτερα αδέρφια του Ιωσήφ σκότωσαν όλους τους άνδρες της Συχέμ. Ο πρωτότοκος, ο Ρουβήν, έδειξε ασέβεια καθώς κοιμήθηκε με την παλλακίδα του ηλικιωμένου πατέρα του, τη Βαλλά, υπηρέτρια της Ραχήλ και μητέρα πολλών αδερφών του (Γεν. 35:22). Ο Ιούδας, νομίζοντας ότι η χήρα νύφη του ήταν πόρνη, κοιμήθηκε μαζί της, με αποτέλεσμα να γεννήσει δίδυμα (Γέν. 38/λη). Πιο δυσλειτουργική οικογένεια από αυτή, δύσκολα μπορεί να βρεθεί!

`Γιατί πιστεύετε ότι ο Αβραάμ, ο Ισαάκ, και ο Ιακώβ αναφέρονται σαν ήρωες πίστης στην Εβρ. 11:17-22, δεδομένων των ακατάστατων οικογενειακών τους σχέσεων;`

Οι πιστοί πρωταθλητές του Θεού αποτυγχάνουν συχνά, τόσο στις δικές τους προσδοκίες όσο και στου Θεού. Οι άνδρες αυτοί αναφέρονται στην Εβρ. 11, όχι λόγω των ακατάστατων οικογενειακών τους σχέσεων, αλλά σε αντίθεση με αυτές. Μάθαιναν για την πίστη, την αγάπη και την εμπιστοσύνη στον Θεό συχνά με τον δύσκολο τρόπο, καθώς αγωνίζονταν με τα οικογενειακά τους ζητήματα.

`Σκεψη: Ποια δυσλειτουργικά στοιχεία της οικογένειάς σας, σας έχουν κληροδοτηθεί; Πώς μπορεί η υποταγή σας στον Κύριο και στο θέλημά Του να σας βοηθήσει να σπάσετε αυτό το μοτίβο;`