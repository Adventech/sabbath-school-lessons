---
title:  Ανακαλυπτοντας Την Αληθινη Αυτοεκτιμηση
date:  03/08/2021
---

Ακόμη κι αν ο Ιωσήφ έτρεφε κάποιες ελπίδες να δραπετεύσει και να επιστρέψει στην πατρίδα του, αυτές εξανεμίστηκαν μόλις έφτασε στην Αίγυπτο και πουλήθηκε σε έναν άρχοντα. Στη Γέν. 39:1 διαβάζουμε, «ο Πετεφρής ο αυλικός του Φαραώ, ο άρχων των σωματοφυλάκων, άνθρωπος Αιγύπτιος, ηγόρασεν αυτόν εκ των χειρών των Ισμαηλιτών». Ξαφνικά ο νεαρός άνδρας βρέθηκε σε έναν ξένο πολιτισμό αντιμέτωπος με μία ξένη γλώσσα. Η οικογένεια και οι στενές σχέσεις έχουν σημαντικό ρόλο στην ανάπτυξη της αυτοεκτίμησης. Ο Ιωσήφ μεγάλωσε πιστεύοντας πως είχε κάτι ξεχωριστό, ως πρωτότοκος γιος της αγαπημένης συζύγου. (Γεν. 29:18) Ήταν σίγουρα ο αγαπημένος γιος του πατέρα του και ο μόνος που είχε έναν όμορφο ποικιλόχρωμο χιτώνα (Γέν. 37:3,4). Ποιος ήταν όμως τώρα; Ένας σκλάβος, κάποιος που ανά πάσα στιγμή μπορούσε να πουληθεί και να αγοραστεί. Προσέξτε πόσο γρήγορα άλλαξε η κατάστασή του. Πόσο γρήγορα η ζωή τού γύρισε την πλάτη! Όμως ο νεαρός άντρας πήρε το μάθημά του, το οποίο και εμείς καλούμαστε να πάρουμε. Εάν βασιζόμαστε στους άλλους για να επιβεβαιώσουν την αξία μας, τότε θα βρεθούμε σε ένα δύσκολο μονοπάτι και θα μπερδευτούμε, γιατί δεν θα εκτιμήσουν όλοι το ποιοι είμαστε. Αντιθέτως πρέπει νιώσουμε αυτοεκτίμηση με βάση την άποψη του Θεού για μας, στο πώς Εκείνος μας βλέπει, και όχι στους ρόλους που αυτή τη στιγμή έχουμε.

`Πώς μας βλέπει ο Θεός; (Ησ. 43:1, Μαλ. 3:17, Ιωάν. 1:2, 15:15, Ρωμ. 8:14, Α’Ιωάν. 3:1,2)`

Ο Θεός κοιτάζει τον καθένα από μας μέσα από τη Χάρη. Βλέπει σε μας την προοπτική της ομορφιάς και του ταλέντου που ούτε καν μπορούμε να φανταστούμε. Ήταν απόλυτα Έτοιμος να πεθάνει για μας προκειμένου να μπορέσουμε να γίνουμε αυτό για το οποίο δημιουργηθήκαμε να είμαστε. Ο Σταυρός, πέρα του ότι δείχνει την αμαρτωλή μας κατάσταση και το μεγάλο τίμημα για τη λύτρωσή μας, δείχνει και την μεγάλη αξία που έχουμε στα μάτια του Θεού. Ανεξάρτητα από το τι πιστεύουν οι άλλοι για μας, ή ακόμη τι πιστεύουμε εμείς για τον εαυτό μας, ο Θεός μάς αγαπάει και θέλει να μας λυτρώσει, τόσο από τη δύναμη της αμαρτίας τώρα, όσο και από τον αιώνιο θάνατο που επιφέρει.

Το ερώτημα λοιπόν παραμένει το ίδιο: Ποια είναι η δική μας ανταπόκριση στην αγάπη του Θεού, όπως μας φανερώθηκε από τον Ιησού Χριστό;

`Σκεψη: Πολλοί μας λένε να αγαπήσουμε τον εαυτό μας όπως είναι και να τον αποδεχτούμε χωρίς κριτική. Γιατί αυτό είναι μία μορφή αυταπάτης; Γιατί είναι σημαντικό το ότι η αξία μας δεν προέρχεται από μας, αλλά από Εκείνον που μας δημιούργησε και ξέρει τις πραγματικές μας προοπτικές;`