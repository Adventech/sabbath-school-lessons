---
title:  Η Μεγαλη Διαμαχη, Σε Προσωπικο Επιπεδο
date:  05/08/2021
---

Όπως διαβάζουμε στην ιστορία στη Γεν. 39:11-20, ο Ιωσήφ υποφέρει εξαιτίας της απόφασής του να μείνει πιστός στις αρχές του και καταλήγει στη φυλακή. Ως ιδιοκτησία του Πετεφρή, ο Ιωσήφ θα μπορούσε να είχε θανατωθεί αμέσως, χωρίς εξηγήσεις. Προφανώς ο Πετεφρής δεν πίστεψε τη γυναίκα του, αλλά ενήργησε έτσι επειδή έπρεπε να διασφαλίσει τη φήμη του. Και παρά την τρομερή αυτή κατάσταση, η Αγία Γραφή αναφέρει ότι ακόμη «ο Κύριος ήτο μετά του Ιωσήφ» (εδ.21). Η ζωή στη γη δεν είναι δίκαιη. Το καλό δεν αμείβεται πάντα και το κακό δεν τιμωρείται αμέσως. Υπάρχουν όμως κάποια καλά νέα: ο Ιωσήφ μπορεί να βρει ανάπαυση ακόμη και στη φυλακή, επειδή ο Θεός είναι μαζί του. Όσο ήταν απομονωμένος στη φυλακή, θα μπορούσε να σκέφτεται τις αδικίες που του συνέβησαν και να εγκαταλείψει τον Θεό.

`Τι κάνει ο Ιωσήφ όσο είναι στη φυλακή; Πώς σχετίζεται με τους γύρω του; Διαβάστε Γέν. 39:21-40:22.`

Στη φυλακή ο Ιωσήφ έρχεται μπροστά στην πραγματικότητα και όχι στο ιδεώδες. Δικτυώνεται, βοηθάει τους άλλους, παρότι οι σχέσεις στη φυλακή απέχουν μακράν από το ιδανικό. Δεν διστάζει να ζητήσει βοήθεια. Όταν του δίνεται η ευκαιρία, ζητάει τη βοήθεια του αρχιοινοχόου, μόλις ερμηνεύει το όνειρό του.

`Ποια είναι η ευρύτερη εικόνα όσον αφορά τις σχέσεις, όπως την παρουσιάζει ο Παύλος στην Εφεσ. 6:1-13;`

Οι σχέσεις μας είναι μικρογραφίες της Μεγάλης Διαμάχης μεταξύ του Θεού και του Σατανά. Αυτό σημαίνει ότι δεν υπάρχουν τέλειες σχέσεις. Κάθε σχέση πρέπει να έχει δυναμική ανάπτυξης και ο Σατανάς έχει το κεκτημένο δικαίωμα να χρησιμοποιήσει όλες τις σχέσεις μας - ειδικά τις πιο κοντινές μας - προς όφελός του για να βλάψει και να διαστρεβλώσει το θέλημα του Θεού στη ζωή μας. Πρέπει να είμαστε ευγνώμονες που δεν είμαστε μόνοι σ’ αυτές τις μάχες. Στο Λόγο του Θεού τίθονται κάποιες αρχές για τις σχέσεις μας. Η υπόσχεσή Του να μας δώσει σοφία (Ιακ. 1:5) επεκτείνεται και στις διαπροσωπικές σχέσεις μας. Και όπως ήταν με τον Ιωσήφ,  το ίδιο υπόσχεται και σε μας, ότι θα είναι μαζί μας όταν οι σχέσεις μας γίνουν  περίπλοκες.

`Σκεψη: Σκεφτείτε την υπόσχεση του Θεού στην Ιακ. 1:5 και αφιερώστε λίγο χρόνο στην προσευχή ζητώντας σοφία για τις σχέσεις σας. Πώς μπορείτε να είστε ανοικτοί στις προτροπές του Αγίου Πνεύματος καθώς σχετίζεστε με τους ανθρώπους;`