---
title:  Επιλεγοντας Μια Νεα Κατευθυνση
date:  02/08/2021
---

Ο Ιωσήφ, πληγωμένος, μπερδεμένος και τρομοκρατημένος ταξιδεύει για την Αίγυπτο, όπου πρόκειται να πουληθεί ως σκλάβος. Το ταξίδι δεν ήταν ευχάριστο, αλλά ιδιαίτερα οδυνηρό.

«Στο μεταξύ, ο Ιωσήφ και αυτοί που τον αγόρασαν, προχωρούσαν στην Αίγυπτο. Ενώ το καραβάνι ταξίδευε στο νότο κατευθυνόμενο στα σύνορα της Χαναάν, το παιδί μπορούσε να διακρίνει μακριά τους λόφους ανάμεσα στους οποίους βρίσκονταν οι σκηνές του πατέρα του. Μέσα στη μοναξιά και στη λύπη του, πικρά έχυνε δάκρυα στη σκέψη του αγαπημένου εκείνου πατέρα. Ξαναπαρουσιάσθηκε μπροστά του η σκηνή της Δωθάν. Έβλεπε τους οργισμένους αδελφούς του και τα αγριωπά τους βλέμματα να καρφώνονται επάνω του. Τα τσουχτερά, προσβλητικά λόγια με τα οποία απάντησαν στα γεμάτα αγωνία παρακάλια του, αντηχούσαν στα αυτιά του. Με τρεμάμενη καρδιά ατένιζε το μέλλον. Πόσο είχε αλλάξει η κατάστασή του! Από πολυαγαπημένος γιος σε περιφρονημένο, ανήμπορο σκλάβο! Ολομόναχος και χωρίς φίλους, ποια τύχη τον περίμενε στη χώρα όπου πήγαινε; Για ένα διάστημα ο Ιωσήφ έπεσε σε βαθιά μελαγχολία και σε τρόμο… Τότε οι σκέψεις του στράφηκαν στο Θεό των πατέρων του. Στα παιδικά του χρόνια είχε διδαχθεί να Τον αγαπά και να Τον σέβεται. Συχνά στη σκηνή του πατέρα του είχε ακούσει την αφήγηση του ονείρου που είδε ο Ιακώβ όταν έφευγε από το σπίτι του σαν εξόριστος και φυγάς… Όλα αυτά τα πολύτιμα μαθήματα παρουσιάζονταν τώρα ολοζώντανα μπροστά του. Ο Ιωσήφ πίστευε ότι ο Θεός των πατέρων του θα γινόταν και ο δικός του Θεός. Και  τότε ακριβώς στο σημείο αυτό παραχώρησε τον εαυτό του ολοκληρωτικά στον Κύριο, προσευχόμενος ο φύλακας του Ισραήλ να είναι μαζί του στον τόπο της εξορίας του.» Ε. Χουάιτ, Π.Π. σ. 191,192.

Σε ορισμένους πολιτισμούς τονίζεται ο ρόλος που παίζει η κοινωνία σε σχέση με τη συμπεριφορά του ατόμου, ενώ σε άλλους δίνεται έμφαση στη συμπεριφορά του ατόμου σε σχέση με την κοινωνία. Παρότι στην Αγία Γραφή υπάρχει μία ισορροπία, η κλήση προς τον Θεό είναι ξεκάθαρη τόσο σε προσωπικό επίπεδο όσο και σε συλλογικό. Ο Ιωσήφ βρίσκει ανάπαυση στις διαπροσωπικές του σχέσεις κάνοντας την επιλογή να ακολουθήσει τον Θεό.

`Τι μας διδάσκουν τα παρακάτω εδάφια για την προσωπική αφοσίωση; (Δευτ. 4:29, Ναυή 24:15, Α’Χρον. 16:11, Ψαλμ. 14:2, Παρ. 8:10, Ησ. 55:6).`

Για να βρούμε ανάπαυση πρέπει να πάρουμε προσωπικά την απόφαση να ακολουθήσουμε τον Θεό. Ακόμη κι αν οι πρόγονοί μας πνευματικά ήταν γίγαντες, η πίστη και η πνευματικότητα δεν μεταφέρονται γενετικά. Να θυμάστε πως ο Θεός έχει μόνο παιδιά και όχι εγγόνια.

`Σκεψη: Γιατί είναι σημαντικό κάθε μέρα και κάθε στιγμή να επιλέγουμε την αφοσίωσή μας στον Θεό; Τι γίνεται όταν δεν το κάνουμε;`