---
title:  Δημιουργωντας Σχεσεις Με Τον Τροπο Του Θεου
date:  04/08/2021
---

Στην αρχή η ιστορία του Ιωσήφ είχε θετική εξέλιξη. Ο Ιωσήφ εμπιστεύτηκε τη ζωή του στον Θεό κι Εκείνος τον ευλόγησε σε τέτοιο βαθμό που έγινε έμπιστος του Πετεφρή.

`Μέσα από ποιες ενέργεις φαίνονται οι ευλογίες του Θεού στη ζωή του Ιωσήφ; Πώς είναι οι διαπροσωπικές σχέσεις του; Διαβάστε Γεν. 39:1-6.`

Παρότι ο Ιωσήφ φαίνεται να τα πηγαίνει αρκετά καλά με τον Πετεφρή, καθώς και με το υπόλοιπο προσωπικό στο σπίτι και στον αγρό, κάποιος στο σπίτι είναι ανήσυχος.

`Με ποιον αντιμετωπίζει πρόβλημα ο Ιωσήφ; Πώς επιλέγει να το διαχειριστεί; Διαβάστε Γεν. 39:7-10.`

Ο Ιωσήφ έχει πρόβλημα με τη γυναίκα του Πετεφρή. Καλύτερα να το πούμε διαφορετικά. Η γυναίκα του Πετεφρή έχει το πρόβλημα. Βλέπει τους άλλους σαν «αντικείμενα» τα οποία μπορεί να εκμεταλλευτεί και να χρησιμοποιήσει. Θέλει να «χρησιμοποιήσει» τον Ιωσήφ. Ο Ιωσήφ περιγράφεται ως «ευειδής και ωραίος την όψιν» (Γεν. 39:6). Στην Αγία Γραφή σπανίως αναφέρονται τα εξωτερικά χαρακτηριστικά των ανθρώπων, γιατί «δεν βλέπει ο Κύριος καθώς βλέπει ο άνθρωπος• διότι ο άνθρωπος βλέπει το φαινόμενον, ο δε Κύριος βλέπει την καρδίαν» (Α’ Σαμ. 16:7). Σε αυτήν την περίπτωση η καλή εμφάνιση του Ιωσήφ αποτελεί περισσότερο εμπόδιο παρά βοήθεια για την διατήρηση της αγνότητας και της πιστότητάς του στις αρχές του Θεού. Παρά την επιμονή αυτής της ασεβούς γυναίκας, ο Ιωσήφ κάνει κάτι που φαινομενικά θα έχει αρνητικά αποτελέσματα. Εφαρμόζει τις Βιβλικές αρχές σε όλες τις διαπροσωπικές του σχέσεις – σ’ αυτήν την περίπτωση με τη γυναίκα του Πετεφρή. Οι Βιβλικές αρχές για τις συναναστροφές δεν είναι παλιομοδίτικες, όπως μπορεί να επιβεβαιώσει και όποιος έχει υποφέρει από τις συνέπειες της αμαρτίας.

Στην Βιβλική αφήγηση είναι φανερό ότι δεν αντιμετώπισε τον πειρασμό αυτόν μόνο μια φορά. Η γυναίκα του Πετεφρή τον φλέρταρε ξανά και ξανά (Γεν. 39:10). Ο Ιωσήφ προσπάθησε να της εξηγήσει τον λόγο για την απόφασή του (Γεν. 39:8,9) αλλά όπως φαίνεται μάταια. Ο Ιωσήφ συνειδητοποιεί ότι δεν μπορεί να ελέγξει τις επιλογές των άλλων. Αποφασίζει ωστόσο, να ζει, να αγαπά και να συμπεριφέρεται στους γύρω του με τρόπο που να τιμά τον Θεό. Έμαθε να ζει στην παρουσία του Θεού και αυτό τον βοήθησε να αντισταθεί στον πειρασμό.

`Σκεψη: Έχετε προσπαθήσει να εφαρμόσετε τις Βιβλικές αρχές σε όλους, ακόμη και σε εκείνους που δεν «παίζουν τίμια»; Τι έκβαση είχε; Διαβάστε Ματθ. 5:43-48. Γιατί είναι σημαντικό να ζούμε σύμφωνα με αυτές τις αρχές;`