---
title:  Ο Ξενος, Ο Εντος Των Πυλων Σου
date:  31/08/2021
---

`Διαβάστε Έξ. 19:6. Τι μας λέει αυτό το εδάφιο για την κατάσταση του αρχαίου Ισραήλ; (Δείτε επίσης Α’ Πέτρ. 2:9.)`

Ο λαός Ισραήλ βγήκε από την Αίγυπτο για να γίνει ο λαός της διαθήκης του Θεού, το έθνος μέσω του οποίου, εφόσον παρέμεναν πιστοί, το ευαγγέλιο θα διαδιδόταν σε όλο τον κόσμο. Αναμφίβολα, ήταν το αντικείμενο της ιδιαίτερης φροντίδας και του ενδιαφέροντος του Θεού, όπου θα απολάμβανε ιδιαίτερα προνόμια ενώ ταυτόχρονα θα είχε και ιδιαίτερες ευθύνες.

`Διαβάστε Έξ. 23:12. Τι μας διδάσκει αυτό το εδάφιο για το πώς ο Θεός βλέπει τους άλλους λαούς πέρα από τους Ισραηλίτες;`

Η παγκόσμια φύση του Σαββάτου είναι κάτι που οι περισσότεροι αγνοούν. Φυσικά, η πιο κοινή παρεξήγηση είναι πως το Σάββατο ήταν μόνο για τους Ιουδαίους, ένα λάθος που εκτίθεται από τα δύο πρώτα κιόλας κεφάλαια της Γένεσις. Άλλωστε, ο Θεός δημιούργησε όλους τους ανθρώπους και συνεπώς όλοι καλούνται να θυμούνται την ημέρα του Σαββάτου.

Παρότι πρέπει να έχουμε πάντα κατά νου τι αντιπροσωπεύει το Σάββατο για μας, πρέπει επίσης να θυμόμαστε, τι μας λέει και για τους άλλους. Υπό μία έννοια, η ανάπαυση και η σχέση μας με τον Δημιουργό και Λυτρωτή μας, αυτομάτως θα μας οδηγήσει στο να δούμε τους άλλους ως υπάρξεις που δημιουργήθηκαν από τον ίδιο Θεό όπως εμείς, που τους αγαπά επίσης, και για τους οποίους πέθανε όπως και για μας. Επίσης είδαμε, (Έξ. 20:10, Δευτ. 5:14), ότι οι δούλοι, οι ξένοι, ακόμη και τα ζώα έπρεπε να αναπαύονται το Σάββατο. Είναι πολύ σημαντικό το γεγονός ότι και οι ξένοι που βρίσκονται «εντός των πυλών» τους, οι οποίοι δεν έχουν (ακόμα) συμμετοχή στις υποσχέσεις της διαθήκης που δόθηκαν στον λαό Ισραήλ, καλούνται να χαρούν την ανάπαυση του Σαββάτου. Οι άνθρωποι, ακόμη και τα ζώα, δεν πρέπει να γίνονται αντικείμενα εκμετάλλευσης ή κακομεταχείρισης. Κάθε εβδομάδα, καλούμαστε όλοι να θυμόμαστε έντονα πόσα κοινά έχουμε με τους άλλους ανθρώπους. Ακόμη κι αν απολαμβάνουμε τις ευλογίες και τα προνόμια που άλλοι δεν έχουν, πρέπει να θυμόμαστε πως είμαστε μέλη της ανθρώπινης οικογένειας, και γι’ αυτό οφείλουμε να φερόμαστε στους άλλους με σεβασμό και αξιοπρέπεια.

`Σκεψη: Πώς ο τρόπος με τον οποίο φυλάσσετε το Σάββατο, μπορεί να είναι ευλογία για εκείνους που δεν το τηρούν; Πώς μπορείτε να χρησιμοποιήσετε το Σάββατο ως μαρτυρία για τους άλλους;`