---
title:  Γιορταζοντας Την Ελευθερια
date:  30/08/2021
---

Όπως είδαμε, το Σάββατο μας παραπέμπει σε περισσότερα πράγματα απ’ ό,τι στις μέρες της δημιουργίας. Την δεύτερη φορά που αναφέρονται οι Δέκα Εντολές, ο Μωυσής κάνει μία ανασκόπηση των 40 χρόνων περιπλάνησης του λαού Ισραήλ στην έρημο. Αυτή την φορά η τήρηση του Σαββάτου δεν έχει να κάνει με την δημιουργία, αλλά με την απελευθέρωση από τη σκλαβιά της Αιγύπτου (Δευτ. 5:12-15).

Και παρότι δεν είμαστε δούλοι στην Αίγυπτο, υπό μία έννοια όλοι είμαστε αντιμέτωποι με ένα είδος δουλείας, η οποία κάποιες φορές είναι το ίδιο καταπιεστική.

`Ποιες μορφές δουλείας αντιμετωπίζουμε σήμερα; Διαβάστε Γέν. 4:7, Εβρ. 12:1 και Β’ Πέτρ. 2:19.`

Το Σάββατο γιορτάζουμε την ελευθερία μας από όλα αυτά που μας αιχμαλωτίζουν. Αυτή την ημέρα θυμόμαστε ότι ελευθερωθήκαμε από την αμαρτία, όχι με τη δική μας δύναμη, αλλά με τη δύναμη του Θεού που μας δίνεται με πίστη. Επίσης, το Σάββατο θυμόμαστε πως αυτήν την ελευθερία δεν την κερδίσαμε. Τα πρωτότοκα των Ισραηλιτών, το βράδυ πριν την έξοδο από την Αίγυπτο, σώθηκαν με το αίμα του αρνιού που είχαν αλείψει  στους παραστάτες (Έξ. 12). Και εμείς σωθήκαμε με το αίμα του Αμνού και τώρα απολαμβάνουμε την ελευθερία μας στον Ιησού Χριστό.

`Διαβάστε Ρωμ. 6:1-7. Τι λέει εδώ ο Παύλος που μπορεί να συνδεθεί μ’ αυτά που μας δόθηκαν το Σάββατο;`

Στο Δευτ. 5:15, «Και ενθυμού, ότι ήσο δούλος εν τη γη της Αιγύπτου• και Κύριος ο Θεός σου σε εξήγαγεν εκείθεν εν χειρί κραταιά και εν βραχίονι εξηπλωμένω», υπενθυμίζεται στο λαό πως η σωτηρία τους οφειλόταν στα έργα και στη δύναμη του Θεού. Πόσο μάλλον και εμείς ως Χριστιανοί, πρέπει να συνειδητοποιήσουμε πως μόνο η δύναμη και το έργο που έκανε ο Χριστός για χάρη μας, μπορεί να μας σώσει από την αμαρτία. Η εντολή αυτή μας λέει να αναπαυθούμε στη σωτηρία που ο Θεός κέρδισε για μας «εν βραχίονι εξηπλωμένω». Ελευθερωνόμαστε από τις δικές μας προσπάθειες για δικαιοσύνη καθώς θυμόμαστε πως ο Θεός είναι ο Δημιουργός μας και πως μπορούμε να Τον εμπιστευτούμε ότι θα μας αναδημιουργήσει και θα μας ελευθερώσει, ακόμη και τώρα από τα δεσμά της αμαρτίας, αρκεί να Τον αφήσουμε να εργαστεί στη ζωή μας.

`Σκεψη: Ποια είναι η προσωπική σας εμπειρία με τη δουλεία της αμαρτίας; Πώς μπορούμε να μάθουμε να επικαλούμαστε τις υποσχέσεις που μας δόθηκαν απ’ τον Ιησού για ελευθερία από τη δουλεία;`