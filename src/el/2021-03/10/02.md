---
title:  Το Σαββατο Και Η Δημιουργια
date:  29/08/2021
---

Απ’ όλες τις εντολές μόνο η τέταρτη ξεκινάει με το ρήμα «Ενθυμού». Δεν βλέπουμε πουθενά, «Ενθυμού μη κλέψης», ή «Ενθυμού μη μοιχεύσης». Υπάρχει μόνο «Ενθυμού την ημέρα του Σαββάτου…»

Η ιδέα της «ενθύμησης» προϋποθέτει κάποιο γεγονός, κάτι που συνέβη παλαιότερα και πρέπει να θυμόμαστε. Όταν θυμόμαστε, ανατρέχουμε στο παρελθόν, και καθώς καλούμαστε να θυμηθούμε και να αγιάσουμε το Σάββατο, οδηγούμαστε πίσω στην εβδομάδα της Δημιουργίας.

`Διαβάστε Γεν. 1:26,27 και 9:6. Τι μας διδάσκουν αυτά τα εδάφια για το πόσο ιδιαίτεροι είμαστε ως άνθρωποι και πόσο διαφέρουμε ριζικά από την υπόλοιπη επίγεια δημιουργία; Γιατί είναι σημαντικό να θυμόμαστε αυτήν την διαφορά;`

Όταν θυμόμαστε την δημιουργία, θυμόμαστε ότι δημιουργηθήκαμε κατ’ εικόνα Θεού, κάτι που δεν αναφέρεται σε καμία άλλη απεικόνιση πέρα από την Γένεση. Είναι προφανές, λοιπόν, πως ως ανθρώπινα όντα είμαστε εντελώς διαφορετικοί από τα υπόλοιπα δημιουργήματα του πλανήτη, παρά τις όποιες ομοιότητες μπορεί να έχουμε στο γενετικό μας υλικό (DNA) με ορισμένα ζώα. Και σε αντίθεση με την επικρατούσα μυθολογία, δεν είμαστε εξελιγμένοι πίθηκοι, ή βελτιωμένη έκδοση κάποιου αρχέγονου ανθρωποειδούς. Ως άνθρωποι, δημιουργημένοι κατ’ εικόνα Θεού, είμαστε μοναδικοί μεταξύ όλων όσων ο Θεός δημιούργησε στον κόσμο.

`Πώς η ιστορία της Δημιουργίας μας θυμίζει τη σχέση μας με την δημιουργία; Γεν. 2:15,19.`

Καθώς αντιλαμβανόμαστε ότι ο Θεός δημιούργησε τον κόσμο μας, ανακαλούμε στη μνήμη μας την ευθύνη που έχουμε προς την δημιουργία και την κυριαρχία που έχουμε πάνω σ’ αυτήν. Αυτό δεν σημαίνει ότι έχουμε το δικαίωμα να την εκμεταλλευόμαστε. Καλούμαστε να κυριαρχήσουμε ως διαχειριστές του Θεού και να συνεργαστούμε με τον φυσικό κόσμο, όπως θα έκανε και ο Θεός. Είναι αλήθεια πως η αμαρτία τα ανακάτεψε όλα, αλλά η γη εξακολουθεί να είναι η δημιουργία του Θεού και δεν έχουμε κανένα δικαίωμα να την εκμεταλλευτούμε, ιδιαίτερα εις βάρος άλλων ανθρώπων, όπως συχνά συμβαίνει.

`Σκεψη: Εκτός του ότι το Σάββατο μας θυμίζει πως ο Θεός είναι ο Δημιουργός, με ποιον άλλο τρόπο η τήρησή του μας βοηθάει να είμαστε συνειδητά καλοί διαχειριστές του περιβάλλοντος;`