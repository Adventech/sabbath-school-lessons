---
title:  Υπηρετωντας Του Αλλους
date:  01/09/2021
---

ΤΙΜΟΥΜΕ ΤΟ ΣΑΒΒΑΤΟ ΤΟΥ ΘΕΟΥ

Στον κόσμο της Καινής Διαθήκης οι θρησκευτικοί ηγέτες είχαν κάνει την τήρηση του Σαββάτου τέχνη. Υπήρχαν εκατοντάδες απαγορεύσεις και κανόνες προκειμένου να αγιάσουν το Σάββατο. Μεταξύ των κανόνων απαγορευόταν να δέσεις ή να λύσεις το οτιδήποτε, να ξεχωρίσεις δύο νήματα, να σβήσεις φωτιά, να μεταφέρεις κάποιο αντικείμενο έξω από το σπίτι, ή οποιαδήποτε άλλη μεταφορά πέρα από μία συγκεκριμένη απόσταση.

`Για ποιο λόγο κατηγορούν τον Ιησού στο Ιωάν. 5:7-16;`

Αγνοώντας παντελώς το υπέροχο θαύμα που ο Ιησούς έκανε και την ελευθερία που έδωσε σ’ αυτόν τον άνδρα από την ασθένειά του, οι ηγέτες στάθηκαν στο ότι αυτός ο άνδρας κουβάλησε το κρεβάτι του την ημέρα του Σαββάτου. Αντί να δουν πώς «ο Κύριος του Σαββάτου» (Μάρκ. 2:28) ενεργούσε αυτήν την ιδιαίτερη μέρα, ήθελαν να παραμείνουν στους δικούς τους κανόνες και νόμους. Οφείλουμε κι εμείς να προσέξουμε μήπως με τον δικό μας τρόπο επαναλάβουμε τα ίδια λάθη.

`Πώς περιγράφει ο Ησαΐας στο 58:2,3 το θέλημα του Θεού για την τήρηση του Σαββάτου;`

Ο Θεός δεν θέλει η λατρεία μας να είναι κενή ούτε αποζητά ευσεβή σιωπή. Θέλει να δει τον λαό Του να αλληλοεπιδρά με άλλους ανθρώπους, ιδιαίτερα με τους υποβιβασμένους και τους περιθωριοποιημένους. Αυτό φαίνεται ξεκάθαρα στο Ησ. 58:13,14, «Εάν αποστρέψης τον πόδα σου από του σαββάτου, από του να κάμνης τα θελήματά σου εν τη αγία μου ημέρα, και ονομάζης το σάββατον τρυφήν, αγίαν ημέραν του Κυρίου, έντιμον, και τιμάς αυτό, μη ακολουθών τας οδούς σου μηδέ ευρίσκων εν αυτώ το θέλημά σου μηδέ λαλών τους λόγους σου, τότε θέλεις εντρυφά εν Κυρίω• και εγώ θέλω σε ιππεύσει επί τους υψηλούς τόπους της γης και σε θρέψει με την κληρονομίαν του πατρός σου Ιακώβ• διότι το στόμα τον Κυρίου ελάλησε» (Ησ. 58:13,14).

Κάνοντας το δικό μας θέλημα, παραβιάζουμε το Σάββατο. Τα ανθρώπινα σχέδια δεν αποτελούν μέρος του ιδανικού Σαββάτου του Θεού. Απεναντίας, καλούμαστε να δούμε εκείνους που πασχίζουν, που είναι δέσμιοι, που πεινούν και δεν έχουν να ντυθούν, που περπατούν στο σκοτάδι και για των οποίων την ύπαρξη κανείς δεν φαίνεται να ενδιαφέρεται. Περισσότερο από κάθε άλλη μέρα, το Σάββατο πρέπει να απομακρύνουμε τη σκέψη μας από τον εαυτό μας και τις ανάγκες μας και να στραφούμε στις ανάγκες των άλλων.