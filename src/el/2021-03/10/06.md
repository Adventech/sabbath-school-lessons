---
title:  Το Σημειο Οτι Ανηκουμε Στον Θεο
date:  02/09/2021
---

Κατά τη διάρκεια του Β’ Παγκοσμίου Πολέμου, η Αγγλία περίμενε μία επικείμενη επιδρομή από το Γερμανικό στρατό. Έγιναν οι ανάλογες δυνατές προετοιμασίες για την υπεράσπιση του νησιού. Στα παράλια εγκαταστάθηκαν επιπλέον οχυρά. Οι δρόμοι, φυσικά, θα οδηγούσαν τον εχθρό ταχύτερα στον στόχο του και γι’ αυτό τοποθετήθηκαν εμπόδια σε συγκεκριμένα σημεία. Τότε, οι Αγγλικές αρχές έκαναν κάτι παράξενο. Προκειμένου να καθυστερήσουν τον εχθρό και να προκαλέσουν σύγχυση, έβγαλαν τις πινακίδες των δρόμων και των γραμμών των τρένων. Τα σημεία που ήταν χαραγμένα σε κτίρια δεν μπορούσαν να αφαιρεθούν αλλά καλύφτηκαν με τσιμέντο. Τα σημεία είναι σημαντικά γιατί μας καθοδηγούν. Την εποχή πριν το GPS (Παγκόσμιο Σύστημα Εντοπισμού), όλοι είχαμε χάρτες και κοιτάζαμε τις πινακίδες και τα σημεία.

`Σε τι αναφέρεται το Σάββατο ως σημείο; Διαβάστε Έξ. 31:13,16,17. Πώς μπορούμε να εφαρμόσουμε κι εμείς αυτά τα λόγια σε μας, τους ανθρώπους που πιστεύουμε στην ισχύ του νόμου του Θεού;`

Παρότι τα λόγια αυτά απευθύνονταν συγκεκριμένα στον αρχαίο Ισραήλ, το Σάββατο παραμένει σημείο μεταξύ του Θεού και του λαού Του εφόσον είμαστε «σπέρμα του Αβραάμ και κατά την επαγγελίαν κληρονόμοι» (Γαλ. 3:29). Στην Έξ. 31:το Σάββατο φαίνεται να είναι σημείο της αιώνιας διαθήκης του Θεού (Έξ. 31:16,17). Αυτό το σημείο μάς βοηθάει να «γνωρίσουμε» τον Δημιουργό, τον Λυτρωτή και Αγιαστή μας. Είναι σαν μια έπαρση σημαίας κάθε επτά μέρες ώστε να ενισχύσει τη μνήμη μας καθώς έχουμε την τάση να ξεχνάμε.

Το Σάββατο του Θεού συνεχώς μας θυμίζει την προέλευση μας, την απελευθέρωση, τον προορισμό και την ευθύνη μας στους απόκληρους και περιθωριοποιημένους. Για την ακρίβεια, το Σάββατο είναι τόσο σημαντικό που αντί εμείς να ερχόμαστε σ’ αυτό, έρχεται αυτό σε μας, κάθε εβδομάδα χωρίς εξαίρεση για να μας θυμίζει διαρκώς ποιοι είμαστε, ποιος μας έπλασε, τι κάνει για μας και τι θα κάνει όταν θα δημιουργήσει νέους ουρανούς και νέα γη.

Ο Άγιος Θεός καλεί τους συνεργάτες Του στη διαθήκη να αναλογιστούν τον πραγματικό σκοπό αυτής της διακυβέρνησης – τη σωτήρια σχέση μεταξύ του Δημιουργού και Λυτρωτή με τα παραστρατημένα δημιουργήματά Του. Κάθε εβδομάδα, με τη δύναμη και την εξουσία του Θεού, έχουμε την εντολή να εισέλθουμε στην ανάπαυση που μας προσφέρθηκε δωρεάν από τον Ιησού Χριστό, «τον αρχηγόν και τελειωτήν της πίστεως, όστις υπέρ της χαράς της προκειμένης εις αυτόν υπέφερε σταυρόν» (Εβρ. 12:2).

`Σκεψη: Πώς μπορείτε να έχετε μια βαθύτερη εμπειρία με τον Θεό κατά τη διάρκεια του Σαββάτου;`