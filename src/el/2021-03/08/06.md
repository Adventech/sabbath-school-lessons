---
title:  Περισσοτερη Αναπαυση
date:  19/08/2021
---

Ο Θεός ξέρει πως όλο αυτό κούρασε τον Ηλία, περισσότερο συναισθηματικά παρά σωματικά, καθώς κουβαλά κι ένα τεράστιο φορτίο ενοχής. Όπως έκανε ο Ιησούς με τον παραλυτικό πολλά χρόνια αργότερα, ο Θεός δίνει ανάπαυση στον Ηλία. Επιτέλους, μπορεί να κοιμηθεί και να ανανεωθεί.

Θα περιμέναμε πως εδώ τελειώνει η ιστορία μας, αλλά δεν είναι έτσι. Η Θεϊκή ανάπαυση δεν γίνεται με ένα μεμονωμένο γεγονός. Έχει να κάνει με τη θεραπεία – μαθαίνοντας να αφήνουμε σιγά-σιγά τις αρνητικές σκέψεις και τις καταστρεπτικές συνήθειες. Ο Θεός δεν επισπεύδει τη θεραπεία.

`Διαβάστε Α’Βασ. 19:5-8. Πού πηγαίνει τώρα ο Ηλίας και γιατί;`

Αφού ξεκουράζεται, ο Ηλίας αρχίζει την οδοιπορία. Αυτή τη φορά όμως κατευθύνεται από τον Θεό. Ο Θεός κατανοεί ότι η ζωή σ’ αυτόν τον αμαρτωλό κόσμο μπορεί να προκαλέσει κατάθλιψη. Κατανοεί την τάση μας να ξεφύγουμε, αλλά θέλει Εκείνος να μας κατευθύνει. Αντί κάθε αυτοκαταστροφικής μας προσπάθειας να το διαχειριστούμε, θέλει να σπεύδουμε σ’ Αυτόν. Θέλει να μας διδάξει να ακούμε τον ήχο του λεπτού αέρα (Α’Βασ. 19:12) που θα μας αναπαύσει. Ο Ηλίας δεν έχει πλέον δύναμη να σηκωθεί και να κάνει αυτό το ταξίδι για να συναντήσει τον Θεό. Ο Θεός τού δίνει την απαραίτητη ενέργεια για τη συνάντηση, και του υπόσχεται ένα καλύτερο μέλλον.

Καθώς ο Ηλίας βρισκόταν κάτω από την άρκευθο και ευχόταν να πεθάνει, πίστευε πως οι καλύτερες μέρες είχαν τελειώσει.

`Διαβάστε Α’Βασ. 19:15,16 και Β’Βασ. 2:11. Ποιο ήταν το σχέδιο του Θεού για τον Ηλία;`

Ο Κύριος ήξερε πως έμελλε να έρθουν καλύτερες μέρες για τον Ηλία. Η θεραπεία θα ερχόταν στον προφήτη καθώς θα μάθαινε να ζει με τους ρυθμούς του Θεού και να δέχεται την ανάπαυσή Του. Έπρεπε να χριστούν κι άλλοι βασιλείς και χρειαζόταν να εκλεχθεί ο διάδοχός του. Ο Θεός ήξερε ήδη πως ο Ελισσαίε θα ήταν για τον Ηλία σαν γιος. Γνώριζε επίσης πως ο Ηλίας θα προσευχόταν  με πίστη και φωτιά θα κατέβαινε και πάλι από τον ουρανό. (Β’Βασ. 1:10) Και δεν επρόκειτο να πεθάνει απελπισμένος κάτω από έναν θάμνο, αλλά μία πύρινη άμαξα θα τον ανέβαζε προς την ουράνια ανάπαυση.

`Σκεψη: Τι μπορούμε να διδαχθούμε από την ιστορία του Ηλία για το πόσο σημαντικό είναι να μην εγκαταλείπουμε αλλά να αποζητάμε τη δύναμη του Θεού, όσο άσχημα κι αν είναι τα πράγματα;`