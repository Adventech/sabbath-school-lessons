---
title:  Ριζικη Θεραπεια
date:  16/08/2021
---

Ο παραλυτικός υποκλίθηκε μπροστά στην παρουσία του Ιησού, και τα βλέμματα όλων έπεσαν επάνω Του. Θα θεράπευε αυτόν τον αμαρτωλό; Θα πρόφερε έναν λόγο για να επιτιμήσει την ασθένεια;

`Με ποιον τρόπο θεραπεύει ο Ιησούς τον παραλυτικό; Τι είναι το πρώτο πράγμα που κάνει γι’ αυτόν; Διαβάστε Μάρκ. 2:5-12.`

Επειδή συνήθως δεν αντιλαμβανόμαστε την ασθένεια μέχρι να φανούν τα συμπτώματα, πολλές φορές πιστεύουμε πως είναι απλώς συμπτώματα. Νομίζουμε πως αν απαλλαγούμε από τα συμπτώματα, έχουμε θεραπευτεί. Ο Ιησούς προσεγγίζει διαφορετικά τις ασθένειες. Γνωρίζει την ρίζα όλων των θλίψεων και των ασθενειών και θέλει να αντιμετωπίσει πρώτα αυτήν. Στην περίπτωση του παραλυτικού, δεν αντιμετώπισε πρώτα τα προφανή συμπτώματα της ασθένειάς του, αλλά πήγε κατευθείαν στη ρίζα του προβλήματος, που απασχολούσε τον άνδρα περισσότερο. Ο παραλυτικός νιώθει το βάρος της ενοχής του και της απομάκρυνσής του από τον Θεό περισσότερο από ό,τι την ασθένειά του. Το άτομο που βρίσκει ανάπαυση στον Θεό μπορεί να αντέξει οποιαδήποτε φυσική καταπόνηση, σ’ αυτόν τον άρρωστο από την αμαρτία κόσμο. Και έτσι ο Ιησούς πηγαίνει κατευθείαν στη ρίζα και δίνει πρώτα συγχώρηση. Οι θρησκευτικοί ηγέτες εκπλήσσονται όταν ακούν τον Ιησού να τον συγχωρεί. Ως απάντηση στις ανεκλάλητες κατηγορίες τους ο Ιησούς θέτει ένα ερώτημα.

`Διαβάστε Μάρκ. 2:8,9. Με ποιον τρόπο προκαλεί ο Ιησούς τους Φαρισαίους; Ποιο ζήτημα προσπαθεί να αντιμετωπίσει;`

Ο Θεός δεν μιλά άσκοπα. Τα πάντα δημιουργήθηκαν με τον ισχυρό λόγο του Θεού. (Γέν. 1) Παρότι η συγχώρηση δεν είναι κάτι που μπορούμε να δούμε, είναι ωστόσο κάτι που κοστίζει. Η συγχώρηση στοίχισε τη ζωή του Υιού του Θεού στο σταυρό. Όλα τα άλλα είναι δευτερεύοντα. Προκειμένου να αποδείξει τη δύναμη και την εγκυρότητα της συγχώρησης, ο Ιησούς επιλέγει να θεραπεύσει τον παραλυτικό. Ο Θεός θέλει πρώτα να μας θεραπεύσει εκ τω έσω. Ορισμένες φορές, επιλέγει να μας δώσει την άμεση σωματική θεραπεία, όπως έκανε με τον παραλυτικό, διαφορετικά θα πρέπει να περιμένουμε μέχρι την ημέρα της ανάστασης. Όπως και να έχει, ο Σωτήρας μας θέλει να μπορούμε να αναπαυθούμε στη βεβαιότητα της αγάπης, της χάρης και της συγχώρησής Του, ακόμη και μέσα στη θλίψη μας.

`Σκεψη: Πώς μπορούμε να βρούμε ανάπαυση και ειρήνη ακόμη και όταν οι προσευχές μας για θεραπεία δεν απαντώνται άμεσα;`