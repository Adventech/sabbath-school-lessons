---
title:  Αποκαμωμενος
date:  18/08/2021
---

Ο Ηλίας είναι αποκαμωμένος. Και έτσι προσεύχεται ξανά. Αυτή η προσευχή είναι πολύ διαφορετική σε σχέση με την ένθερμη προσευχή του στο όρος Κάρμηλο (Α’Βασ. 18:36,37) την οποία έκανε μπροστά στους ιερείς και τους προφήτες του Βαάλ, τα μέλη της βασιλικής αυλής, και τον λαό. Αυτή είναι μία απλή, σύντομη προσευχή απελπισίας.

`Στο Α’Βασ. 19:4, ο Ηλίας αναφέρει πως δεν είναι καλύτερος από τους πατέρες του. Σε τι πράγμα αναφέρεται;`

Όταν ο Ηλίας επιτέλους στάθηκε, ένιωσε ενοχή. Συνειδητοποιεί πως η φυγή του μπορεί να κατέστρεψε την σπουδαία ευκαιρία για μεταρρύθμιση στο Ισραήλ. Πιστεύει πως απογοήτευσε εκείνους που τον χρειάζονταν και δεν έχει τη δύναμη να κάνει κάτι γι’ αυτό. Έτσι, σε μία οδυνηρή στιγμή αυτογνωσίας, ξέροντας καλά την ιστορία του λαού του, βλέπει πώς πραγματικά είναι.

Το να δούμε ποιοι πραγματικά είμαστε, μπορεί να είναι μια οδυνηρή αποκάλυψη. Πόσο ευγνώμονες πρέπει να είμαστε για την υπόσχεση που μας έχει δοθεί, ότι με τον Χριστό, όσο αμαρτωλοί κι αν είμαστε, ο Θεός μας βλέπει όπως βλέπει τον Ιησού. Τι ελπίδα μπορούμε να βρούμε όταν με πίστη επικαλούμαστε τη δικαιοσύνη του Χριστού; (Δείτε Φιλιπ. 3:9). Παρόλα αυτά η κατάθλιψη μάς βυθίζει στα σκοτεινά νερά της απέχθειας για τον ίδιο μας τον εαυτό. Και υπάρχουν στιγμές που νομίζουμε ότι ο θάνατος είναι η μοναδική λύση. Όπως φαίνεται, ο Ηλίας βρισκόταν σ’ αυτήν την κατάσταση. Είναι βαρύ το φορτίο για να το αντέξει. Λέει: «Αρκεί• τώρα, Κύριε, λάβε την ψυχήν μου• διότι δεν είμαι εγώ καλήτερος των πατέρων μου» (Α’Βασ. 19:4).

Τα καλά νέα είναι ότι ο σπουδαίος Θεραπευτής δεν καταδικάζει τον Ηλία. Ο Θεός γνωρίζει καλύτερα από μας τι έχουμε να αντιμετωπίσουμε όταν δίνουμε μάχη με την κατάθλιψη. «Μπορεί να μην έχουμε έντονη απόδειξη ότι η μορφή του Λυτρωτή μας στρέφεται προς εμάς με συμπάθεια και αγάπη, αλλά αυτή είναι η πραγματικότητα. Μπορεί να μη νιώθουμε το ορατό άγγιγμα Του, αλλά το χέρι Του μας ακουμπάει με αγάπη και τρυφερότητα» Ε. Χουάιτ, Β.Χ. σ. 78,79.

Ο Θεός ξέρει και καταλαβαίνει πως «πολλή είναι η οδός από σου» (εδ.7), αλλά μερικές φορές περιμένει μέχρι να σταθούμε. Τότε, μπορεί να επέμβει. Σε ορισμένες περιπτώσεις, εκείνοι που πνίγονται, μέσα στη σύγχυσή τους παλεύουν με τον ναυαγοσώστη. Σ’ αυτήν την περίπτωση, ο ναυαγοσώστης πρέπει να κάνει πίσω και να επέμβει ξανά μόλις το θύμα χάσει τις αισθήσεις του.

`Σκεψη: Τι ελπίδα και παρηγοριά μπορούμε να βρούμε στα παρακάτω εδάφια; Ψαλ. 34:18, Ματθ. 5:1-3, Ψαλ. 73:26, Ησ. 53:4-6`