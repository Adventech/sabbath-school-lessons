---
title:  Σπευδοντας Σε Φυγη
date:  17/08/2021
---

Σύμφωνα με τα δεδομένα του Παγκόσμιου Οργανισμού Υγείας (Π.Ο.Υ.) η πιο συνηθισμένη ασθένεια παγκοσμίως που επηρεάζει εκατομμύρια ανθρώπους κάθε χρόνο, δεν έχει ορατά συμπτώματα. Λόγω της κατάθλιψης πολλοί άνθρωποι παγκοσμίως γίνονται μη λειτουργικοί, ενώ η κατάθλιψη είναι και η αιτία πολλών ασθενιών. Δυστυχώς, στο Χριστιανικό κόσμο δεν μιλάμε συχνά για την κατάθλιψη γιατί τη βλέπουμε ως ένδειξη απιστίας. Άλλωστε δεν θα έπρεπε οι Χριστιανοί να είναι πάντα χαρούμενοι και ευτυχισμένοι; Δεν είναι λοιπόν η κατάθλιψη ένδειξη ότι κάτι δεν πάει καλά στη σχέση μας με τον Θεό; Οι περισσότεροι γνωρίζουν ότι κάτι τέτοιο δεν ισχύει. Ακόμη και οι πιο πιστοί Χριστιανοί μπορεί να υποφέρουν από κατάθλιψη, ιδιαίτερα μετά από ένα τραυματικό γεγονός, και αυτό δεν είναι ένδειξη απιστίας ή έλλειψη εμπιστοσύνης στον Θεό. Στους Ψαλμούς βλέπουμε τον πόνο, τη θλίψη και την αγωνία που είχαν τα πιστά παιδιά του Θεού. Ορισμένες φορές η κατάθλιψη μάς κυριεύει αργά και σταθερά και την συνειδητοποιούμε όταν ήδη έχει εδραιωθεί. Άλλες φορές, κάνει την εμφάνισή της ξαφνικά, μετά από ένα συναισθηματικό άδειασμα ή κάποιο σωματικό πρόβλημα. Για παράδειγμα, ο πιστός προφήτης του Θεού, ο Ηλίας, ήταν εξαντλημένος συναισθηματικά και σωματικά, μετά την εμπειρία του στο όρος Κάρμηλο.

`Στην Α’Βασ. 18, ο Ηλίας είδε τον Θεό να στέλνει με θαυματουργικό τρόπο φωτιά από τον ουρανό. Ως απάντηση της προσευχής του, είδε να βρέχει μετά από τρία χρόνια ξηρασίας. Γιατί φεύγει μετά από την απειλή της Ιεζάβελ; Διαβάστε Α’Βασ. 19:1-5.`

Ο Ηλίας πέρασε ένα εξαντλητικό εικοσιτετράωρο. Η απειλή για τη ζωή του πυροδότησε την κατάθλιψη στον Ηλία. Επιπλέον, ο Ηλίας ήταν παρών στη σφαγή των 850 προφητών του Βαάλ, και δεν αποκλείεται μερικοί να θανατώθηκαν από το ίδιο του το χέρι. (Α’ Βασ. 18:40) Ένα τέτοιο γεγονός, παρότι ήταν για καλό σκοπό, μπορεί να αποτέλεσε τραυματική εμπειρία, τόσο σε εκείνους που παρακολουθούσαν όσο και σε εκείνους που συμμετείχαν. Έτσι, ο Ηλίας σπεύδει σε φυγή. Ορισμένες φορές, τρέχουμε στο ψυγείο και προσπαθούμε μέσα από το φαγητό να βρούμε την ευτυχία. Άλλες φορές προσπαθούμε με τον ύπνο να αντιμετωπίσουμε τη συναισθηματική μας εξάντληση. Άλλοτε ψάχνουμε για μία νέα γνωριμία, δουλειά, ή τοποθεσία για να ξεφύγουμε. Μπορεί να βουλιάζουμε στην δουλειά, στις προθεσμίες, στις συναντήσεις, καθώς προσπαθούμε να ξεφύγουμε από αυτό που στραγγίζει τη χαρά και την ανάπαυσή μας. Και φυσικά πολλοί είναι εκείνοι που χρησιμοποιούν «φάρμακα» ή άλλου είδους σκευάσματα, για να απαλύνουν τον πόνο τους. Εντέλει, όλα αυτά κρύβουν τα συμπτώματα κι αντί να λύσουν το πρόβλημα μπορεί και να το χειροτερέψουν.