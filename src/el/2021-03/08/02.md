---
title:  Θεραπευτικη Αναπαυση
date:  15/08/2021
---

Όταν είμαστε άρρωστοι χρειαζόμαστε ανάπαυση. Χρειαζόμαστε σωματική ανάπαυση για να μπορέσει το ανοσοποιητικό μας σύστημα να ενεργοποιηθεί, αλλά και η διανοητική ανάπαυση είναι απαραίτητη. Ένα κρυολόγημα ή μια ημικρανία δεν απειλεί τη ζωή μας. Ξαπλώνουμε και προσπαθούμε να χαλαρώσουμε. Άλλες φορές, όταν πάσχουμε από κάτι που μπορεί να απειλεί τη ζωή μας, μένουμε ξάγρυπνοι αγωνιώντας για τα αποτελέσματα των ιατρικών εξετάσεων. Τότε συχνά αρχίζουμε να αναρωτιόμαστε το γιατί. Μήπως φταίει ο ανθυγιεινός τρόπος ζωής; Μήπως η χρήση ουσιών που έκανα πριν από είκοσι χρόνια; Φταίει το περιττό βάρος που έχω τα τελευταία χρόνια; Μήπως με τιμωρεί ο Θεός για την κρυφή μου αμαρτία που κανείς άλλος δεν γνωρίζει;

`Διαβάστε Μαρκ. 2:1-4. Τι συμβαίνει εδώ;`

Η ιστορία του παραλυτικού είναι μια παρόμοια περίπτωση. Στην Ζωή του Χριστού (σ. 235-240), βλέπουμε το παρασκήνιο. Ο παραλυτικός είχε κάνει πράγματα για τα οποία δεν ήταν περήφανος. Η ασθένειά του ήταν αποτέλεσμα της αμαρτωλής ζωής του, και οι θρησκευτικοί ηγέτες ήταν κατηγορηματικοί σε ό,τι αφορούσε την αιτία της κατάστασής του. Ο ίδιος προκάλεσε την ασθένεια, εξαιτίας των αμαρτιών του, και δεν υπήρχε θεραπεία. Η συμπεριφορά αυτή είναι πολύ συνηθισμένη. Συχνά, ασχολούμαστε με το ποιος το έκανε. Εάν διαπράχθηκε κάποιο έγκλημα, κάποιος πρέπει να πληρώσει. Εάν έγινε κάποιο ατύχημα, κάποιος πρέπει να μηνυθεί. Επιρρίπτοντας ευθύνες δεν φέρνουμε θεραπεία ούτε αποκατάσταση στον ασθενή. Το αρχικό σχέδιο του Θεού δεν περιλάμβανε πόνο, ασθένεια και θλίψη. Η ασθένεια ήρθε στη γη μας με την είσοδο της αμαρτίας. Γι’ αυτό και ο Θεός μάς δίνει οδηγίες στο θέμα της υγείας, για να μπορέσουμε να απολαύσουμε μία καλύτερη ποιότητα ζωής σήμερα. Όσο όμως βρισκόμαστε σ’ αυτόν τον αμαρτωλό κόσμο, δεν υπάρχει καμία εγγύηση για την υγεία, όσο προσεκτικά κι αν ακολουθούμε τις αρχές της υγιεινής. Τα καλά νέα είναι ότι ο Θεός μπορεί να μας αναπαύσει είτε είμαστε ασθενείς είτε υγιείς. Είτε η ασθένειά μας είναι αποτέλεσμα των δικών μας πράξεων είτε είναι λάθος κάποιου άλλου. Είτε οφείλεται στα γονίδιά μας είτε είναι φυσικό επακόλουθο της ζωής σ’ αυτόν τον αμαρτωλό κόσμο. Ο Θεός γνωρίζει με ποιον τρόπο θα μας δώσει ανάπαυση.

`Σκεψη: Όταν κάποιος αρρωσταίνει δεν πρέπει να του ρίχνουμε ευθύνες. Από την άλλη μεριά, πώς το να γνωρίζουμε την αιτία της ασθένειας, σε κάποιες περιπτώσεις μπορεί να είναι ένα σημαντικό βήμα για θεραπεία και αποκατάσταση;`