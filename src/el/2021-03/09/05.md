---
title:  Αλλος Ενας Λογος Για Αναπαυση
date:  25/08/2021
---

Ο λαός Ισραήλ έχει κατασκηνώσει στην ανατολική πλευρά του Ιορδάνη. Έχουν κατακτήσει τη γη του βασιλιά της Βασάν και των Αμορραίων. Για μία ακόμη φορά, αυτήν την κρίσιμη στιγμή, ο Μωυσής καλεί τον λαό για να τους υπενθυμίσει τη διαθήκη που έγινε στο Σινά, τόσο για τους πατέρες τους όσο και γι’ αυτούς. Στη συνέχεια, επαναλαμβάνει για μία ακόμη φορά τις Δέκα Εντολές.

`Συγκρίνετε Έξ. 20:8-11 και Δευτ. 5:12-15. Με ποιον διαφορετικό τρόπο εκφράζεται η εντολή του Σαββάτου;`

Στην Έξ. 20:8 η εντολή ξεκινάει με την λέξη «Ενθυμού». Στο Δευτ. 5:12 ξεκινάει με την λέξη «Φύλαττε». Η λέξη «ενθυμού» συναντάται λίγο πιο κάτω (Δευτ. 5:15). Σ’ αυτό το εδάφιο καλούνται να θυμηθούν ότι κάποτε ήταν σκλάβοι. Αν και μεγάλωσαν ελεύθεροι, θα ήταν και αυτοί υποδουλωμένοι εάν δεν είχε μεσολαβήσει η θαυματουργική απελευθέρωση. Η εντολή του Σαββάτου θα τους θύμιζε πως ο Ίδιος Θεός που δραστηριοποιήθηκε στην Δημιουργία, έδρασε και για την απελευθέρωσή τους: «Κύριος ο Θεός σου σε εξήγαγεν εκείθεν εν χειρί κραταιά και εν βραχίονι εξηπλωμένω» (Δευτ. 5:15).

Αυτή η αλήθεια ταιριάζει με την τότε κατάσταση των Ισραηλιτών, καθώς για δεύτερη φορά βρίσκονταν στα σύνορα της Γης της Επαγγελίας, περίπου 40 χρόνια μετά την τραγική αποτυχία της πρώτης γενιάς. Ήταν το ίδιο ανήμποροι να κατακτήσουν αυτή τη γη όσο και οι πρόγονοί τους. Χρειάζονταν τον Θεό που ενεργεί «εν χειρί κραταιά» και «εν βραχίονι εξηπλωμένω». Το Σάββατο θα έφερνε μια άλλη διάσταση. Επειδή ο Θεός είναι Θεός της απελευθέρωσης, ο Ισραήλ καλούταν να τηρήσει την ημέρα του Σαββάτου. (Δευτ. 5:15)

Φυσικά, η δημιουργία εξακολουθεί να έχει άμεση σχέση με την εντολή του Σαββάτου, ακόμη και στο Δευτερονόμιο 5, παρά την διαφορετική προσέγγιση. Υπό μία έννοια, η απελευθέρωση του λαού Ισραήλ από τη γη της Αιγύπτου είναι η αρχή μίας νέας δημιουργίας, παρόμοια με την ιστορία της Δημιουργίας στη Γένεση. Ο Ισραήλ, ως απελευθερωμένος λαός, είναι το νέο δημιούργημα του Θεού (δείτε επίσης Ησ. 43:15). Και επειδή η Έξοδος συμβολίζει την απελευθέρωση από την αμαρτία – Λύτρωση – το Σάββατο μας παραπέμπει τόσο στη Δημιουργία όσο και στη Λύτρωση. Επομένως, το Σάββατο μας οδηγεί στον Ιησού, τον Δημιουργό και Λυτρωτή μας.

`Σκεψη: Διαβάστε Ιωάν. 1:1-13. Τι μας διδάσκουν αυτά τα εδάφια για τον Ιησού ως Δημιουργό και Λυτρωτή μας;`