---
title:  Η Εντολη Για Αναπαυση
date:  23/08/2021
---

Μπορεί όλα να ήταν «καλά λίαν», η δημιουργία ωστόσο δεν είχε ακόμη ολοκληρωθεί. Ολοκληρώθηκε με την ανάπαυση του Θεού και την ιδιαίτερη ευλογία της εβδόμης ημέρας, το Σάββατο. «Και ευλόγησεν ο Θεός την ημέραν την εβδόμην και ηγίασεν αυτήν• διότι εν αυτή ανεπαύθη από πάντων των έργων αυτού, τα οποία έκτισε και έκαμεν ο Θεός» (Γεν. 2:3).

Το Σάββατο είναι μέρος της δημιουργίας του Θεού. Για την ακρίβεια είναι το απαύγασμα της Δημιουργίας. Ο Θεός θεσπίζει την ανάπαυση και δημιουργεί το διάστημα όπου ο άνθρωπος θα σταματούσε τις καθημερινές του δραστηριότητες και θα αναπαυόταν μαζί με τον Δημιουργό του.

Δυστυχώς, η είσοδος της αμαρτίας στον κόσμο τα άλλαξε όλα. Δεν θα υπήρχε πλέον απευθείας επικοινωνία με τον Θεό. Αντιθέτως, υπάρχουν οδυνηροί τοκετοί, κοπιαστική δουλειά, εύθραυστες και δυσλειτουργικές σχέσεις και τόσα άλλα δεινά που βλέπουμε σ’ αυτόν τον έκπτωτο κόσμο. Και παρόλα αυτά, το Σάββατο του Θεού παραμένει ένα αιώνιο σύμβολο της δημιουργίας που διατηρείται όπως η ελπίδα και η υπόσχεση για την αναδημιουργία μας. Εάν ο άνθρωπος χρειαζόταν την ανάπαυση του Σαββάτου πριν την αμαρτία, πόσο μάλλον μετά!

Πολλά χρόνια αργότερα, όταν ο Κύριος απελευθερώνει τα παιδιά Του από τη δουλεία της Αιγύπτου, τους θυμίζει ξανά αυτήν την ιδιαίτερη μέρα.

`Διαβάστε Έξ. 20:8-11. Τι μας διδάσκουν αυτά τα εδάφια για τη σημασία του Σαββάτου σε σχέση με την Δημιουργία;`

Με αυτήν την εντολή ο Θεός μας καλεί να θυμηθούμε την προέλευση μας. Αντίθετα από το πιστεύω πολλών, δεν είμαστε τυχαίο αποτέλεσμα ψυχρών και αδιάφορων δυνάμεων. Απεναντίας, είμαστε υπάρξεις που δημιουργηθήκαν κατ’ εικόνα Θεού. Δημιουργηθήκαμε για να μοιραστούμε τη συναδέλφωση με τον Θεό. Ακόμη και όταν τους συμπεριφέρονταν ως δούλους με μηδαμινή αξία, κάθε Σάββατο οι Ισραηλίτες καλούνταν να θυμηθούν ποιοι ήταν πραγματικά, υπάρξεις δημιουργημένες κατ’ εικόνα Θεού.

«Ήταν αναμνηστικό του έργου της δημιουργίας, και επίσης ένα δείγμα της δύναμης του Θεού και της αγάπης Του.» Ε. Χουάιτ, Ζ.Χ.σ.251

`Σκεψη: Σκεφτείτε πόσο σημαντικό είναι το δόγμα της εξαήμερης δημιουργίας. Ποια άλλη διδασκαλία είναι τόσο σημαντική που ο Θεός ζητάει να αφιερώσουμε το ένα έβδομο της ζωής μας, κάθε εβδομάδα, ανεξαιρέτως, και να το θυμόμαστε; Πώς αυτό το γεγονός και μόνο, μας διδάσκει πόσο σημαντικό είναι να θυμόμαστε την προέλευσή μας, όπως αυτή αναφέρεται στο βιβλίο της Γένεσης;`