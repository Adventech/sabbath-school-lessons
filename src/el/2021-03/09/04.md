---
title:  Νεες Καταστασεις
date:  24/08/2021
---

Μετά από 40 χρόνια περιπλάνησης στην έρημο, ήρθε μία νέα γενιά με θολές ή και ανύπαρκτες αναμνήσεις της Αιγύπτου. Είχαν μία εντελώς διαφορετική εμπειρία ζωής από αυτήν των πατέρων τους. Η νέα αυτή γενιά είχε γίνει μάρτυρας της απιστίας των προγόνων τους και ως αποτέλεσμα περιπλανιόταν στην έρημο μέχρι να πεθάνουν όλοι από την προηγούμενη γενιά. Είχαν το προνόμιο να έχουν το αγιαστήριο στο κέντρο του στρατοπέδου και μπορούσαν να δουν το σύννεφο της παρουσίας του Θεού πάνω από τη σκηνή. Όποτε το σύννεφο υψωνόταν, ήξεραν ότι έπρεπε να μαζέψουν τα πράγματά τους και να το ακολουθήσουν. Το σύννεφο αυτό που τους παρείχε σκιά την ημέρα και φως και ζεστασιά τη νύχτα, ήταν μία συνεχής υπενθύμιση της αγάπης και της στοργής του Θεού προς τον λαό Του.

`Ποια προσωπική υπενθύμιση για την ανάπαυση του Σαββάτου τους είχε δοθεί; Διαβάστε Έξ. 16:14-31.`

Σε αντίθεση με την επικρατούσα θεολογία, τα εδάφια αυτά αποδεικνύουν ότι η έβδομη ημέρα, το Σάββατο, προϋπήρχε του νόμου του Σινά. Τι συνέβη εδώ; Ο Θεός τούς δίνει μια ιδιαίτερη τροφή. Τους υπενθυμίζει καθημερινά ότι ο Δημιουργός συντηρούσε τη δημιουργία Του. Με χειροπιαστό τρόπο κάλυπτε τις ανάγκες τους. Κάθε μέρα το φαγητό εμφανιζόταν με θαυμαστό τρόπο και με τις πρώτες ακτίνες του ήλιου εξαφανιζόταν. Αν κάποιος προσπαθούσε να κρατήσει τροφή για την επόμενη μέρα, μούχλιαζε και δυσοσμούσε. Κάθε Παρασκευή όμως, υπήρχε επαρκής τροφή για διπλή μερίδα, και το περισσευούμενο διατηρούταν φρέσκο για το Σάββατο.

Ο λαός Ισραήλ είχε την υπηρεσία του Αγιαστηρίου και όλους τους νόμους και τα διατάγματα που διαβάζουμε στο Λευιτικό και στους Αριθμούς. Παρόλα αυτά, ο ηλικιωμένος Μωυσής καλεί για μία ακόμη φορά όλο τον λαό και επαναλαμβάνει την ιστορία και τους νόμους που ο Θεός τούς είχε δώσει (δείτε Δευτ. 5:6-22).

Η νέα αυτή γενιά, επιτέλους, μπήκε στη Γη της Επαγγελίας! Η ηγεσία του λαού θα άλλαζε και ο ηλικιωμένος Μωυσής ήθελε να βεβαιωθεί πως ο λαός Ισραήλ θα θυμόταν την ταυτότητα και την αποστολή τους. Δεν ήθελε να κάνουν τα λάθη των πατέρων τους, και έτσι τους αναφέρει ξανά τους νόμους του Θεού. Οι Δέκα Εντολές επαναλαμβάνονται λίγο πριν την κατάκτηση της γης Χαναάν ώστε αυτή η γενιά να μην τις ξεχάσει.

`Σκεψη: Η Δευτέρα Παρουσία του Χριστού απέχει λίγες μόνο στιγμές μετά τον θάνατό μας. Έτσι, η επιστροφή Του είναι πάντα κοντά, και ίσως πιο κοντά απ’ όσο νομίζουμε. Πώς η τήρηση του Σαββάτου μας βοηθάει να θυμηθούμε τι έκανε ο Θεός για μας και τι θα κάνει όταν επιστρέψει;`