---
title:  Ξεριζωνοντας Την Ανησυχια
date:  15/07/2021
---

`Διαβάστε Ιωάν. 14:1-6. Ενώ είμαστε ανήσυχοι, τι μπορούμε να κάνουμε για να μην είμαστε ταραγμένοι; Ποιο είναι το κλειδί για να νικήσουμε τη διχόνοια, την ιδιοτέλεια, την φιλοδοξία, την υποκρισία και να βρούμε αληθινή ανάπαυση; `

Για να ξεπεράσουμε την ανησυχία, θα πρέπει πάντα να ξεκινάμε με τον Ιησού. Αυτός είναι η Οδός, η Αλήθεια και η Ζωή. Όταν περιπλανιόμαστε άσκοπα στην έρημο της υπερ-πληροφόρησης που επικρατεί στον κόσμο μας, ο Κύριος γνωρίζει τη σωστή κατεύθυνση και ως Νομοθέτης είναι η προσωποποίηση της αλήθειας. Το Πνεύμα Του θα μας οδηγήσει σε όλη την αλήθεια (Ιωάν. 16:13). Όταν είμαστε πληγωμένοι, κουρασμένοι, εξαντλημένοι, άρρωστοι, και αποθαρρημένοι, Εκείνος είναι η ζωή. Για την ακρίβεια, μας υποσχέθηκε άφθονη ζωή (Ιωάν. 10:10). Σ’ αυτό περιλαμβάνεται η αιώνια κατοικία μας και η αιώνια ζωή, αλλά και μία καλύτερη ποιότητα ζωής εδώ στη γη. Ο Δημιουργός μπορεί να μας χαρίσει αφθονία πέρα από κάθε μέτρο, ακόμη και τώρα. Τα λόγια Του «Ας μη ταράττηται η καρδία σας», είναι μία πρόσκληση να ζούμε με προσμονή. Όταν νιώθουμε καταρρακωμένοι και αποθαρρημένοι, μπορεί να μας εμψυχώσει. Όταν αγωνιζόμαστε με το σκοτάδι και την αμαρτία, είναι Εκείνος που όχι μόνο άρχισε αλλά και θα ολοκληρώσει το καλό έργο που ξεκίνησε στη ζωή μας (Φιλιπ. 1:6).

Όσο άσχημα κι αν είναι τα πράγματα, δείτε την υπόσχεση που μας δόθηκε στον Ιησού. Ετοιμάζει για μας έναν «τόπο», όπου ο πόνος μας, η ανησυχία και η θλίψη θα εξαφανιστούν για πάντα. Αυτή είναι η ελπίδα που μας δόθηκε στον Ιησού Χριστό, και προσφέρεται σε όλους μας, ανεξάρτητα  από το ποιοι είμαστε, ποιο είναι το υπόβαθρό μας, και πόσο βρώμικη ήταν ή  είναι η ζωή μας τώρα.

Το σημαντικό ωστόσο είναι, να πάμε στον Θεό με όλη την αδυναμία μας, όταν είμαστε πληγωμένοι, διαλυμένοι, στην έκπτωτή μας κατάσταση, γνωρίζοντας ότι παρόλα αυτά θα μας δεχθεί. Αυτή είναι η χάρη, και πρέπει να πιστέψουμε ότι μας έχει δοθεί όταν την αποζητάμε με πίστη.

`Διαβάστε Ιερ. 3:22. Τι μας ζητάει ο Θεός να κάνουμε και πώς θα ανταποκριθεί Εκείνος;`

`Σκεψη: Σκεφτείτε τα λόγια του Ιησού, «Πάλιν έρχομαι και θέλω σας παραλάβει προς εμαυτόν διά να είσθε και σεις, όπου είμαι εγώ (Ιωάν. 14:3). Τι μας δείχνουν για το πόσο σημαντική και κεντρική είναι η υπόσχεση της Δευτέρας Παρουσίας; Ιδιαίτερα για εμάς, τους Χριστιανούς Αντβεντιστές της Εβδόμης Ημέρας, γιατί η υπόσχεση της Δευτέρας Παρουσίας είναι τόσο πολύτιμη;`