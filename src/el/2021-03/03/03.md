---
title:  Φιλαυτια
date:  12/07/2021
---

Όπως στην περίπτωση της λεύκας και των ριζών της, η φιλαυτία αποτελεί μέρος ενός μεγάλου υπόγειου συστήματος, της «αμαρτίας», που μας εμποδίζει να βρούμε την πραγματική ανάπαυση στον Ιησού. Από όλους τους τρόπους έκφρασης της αμαρτίας στη ζωή μας, η φιλαυτία δείχνει να είναι η πιο εύκολη να εκδηλωθεί, έτσι δεν είναι; Για τους περισσότερους από μας η φιλαυτία είναι κάτι τόσο φυσικό όπως είναι η αναπνοή.

`Διαβάστε Λουκ. 12:13-21. Περιγράψτε το πρόβλημα που τονίζεται στην παραβολή του Ιησού. Είναι ο προγραμματισμός για το μέλλον μια έκφραση εγωισμού και απαξίωσης για τη βασιλεία του Θεού; Εάν όχι, τότε για ποιο θέμα μας προειδοποιεί ο Ιησούς;`

Η παραβολή αυτή βρίσκεται μόνο στο ευαγγέλιο του Λουκά και ειπώθηκε με αφορμή την ερώτηση ενός ακροατή. Κάποιος ρώτησε τον Ιησού για τα κληρονομικά ζητήματα που είχε με τους αδερφούς του. Ο Ιησούς αρνήθηκε τον ρόλο του κριτή και έστρεψε την προσοχή στο πρόβλημα που υπέβοσκε, τη φιλαυτία. Εμβαθύνει για να δείξει τη ρίζα του προβλήματος, πίσω από τις ενέργειές μας.

`Σκεφτείτε εκδηλώσεις φιλαυτίας στη ζωή σας. Πώς η φιλαυτία επηρεάζει τη σχέση σας με τον Θεό, με την οικογένειά σας, την πνευματική σας οικογένεια, τους γείτονες και τους συναδέλφους σας στη δουλειά; Ποια είναι η λύση στη Φιλιπ. 2:5-8;`

Εστιάζοντας αποκλειστικά στις δικές του ανάγκες και φιλοδοξίες, ο ανώνυμος πλούσιος στην παραβολή του Ιησού δεν υπολόγισε την αόρατη ουράνια πραγματικότητα. Οι θεμελιώδεις αρχές της βασιλείας του Θεού δεν έχουν να κάνουν με το μέγεθος του πλούτου. Ο Παύλος μας δίνει μία ιδέα του τι ήταν αυτό που παρακίνησε τον Ιησού να γίνει ο Αντικαταστάτης μας. Στη Φιλιπ. 2:5-8 βλέπουμε το σχέδιο της ανιδιοτέλειας, της ταπεινοφροσύνης, και της αγάπης. Αν οι επιλογές και οι προτεραιότητές μας δεν παρακινούνται από αγάπη για τον Θεό και τον συνάνθρωπο, τότε θα επενδύουμε περισσότερο για τον εαυτό μας εδώ στη γη, και θα αποταμιεύουμε λιγότερο θησαυρούς στον ουρανό (Ματθ. 6:20).

`Σκεψη: Γιατί είναι τόσο εύκολο να παρασυρθούμε από την επιθυμία για πλούτη και την απόκτηση υλικών αγαθών; Παρότι όλοι χρειαζόμαστε χρήματα για να επιβιώσουμε, γιατί όσα και αν έχουμε, θέλουμε περισσότερα;`