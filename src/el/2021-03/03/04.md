---
title:  Φιλοδοξια
date:  13/07/2021
---

Η τελευταία εβδομάδα του Ιησού στη γη, πριν τη σταύρωση, αποτελεί πηγή έμπνευσης και ενθάρρυνσης των μελετητών. Επίσης, μας δείχνει πώς η ανησυχία και η φιλοδοξία οδηγούν τους ανθρώπους να πράττουν και να μιλούν απερίσκεπτα.

`Διαβάστε Λουκ. 22:14-30 και σκεφτείτε τα συναισθήματα του Ιησού καθώς ακούει τους μαθητές Του να διαφωνούν κατά τη διάρκεια του δείπνου, για το ποιος είναι σπουδαιότερος (Λουκ. 22:24). Γιατί οι μαθητές παρέκκλιναν από αυτή τη σημαντική στιγμή και επικεντρώθηκαν σε ανθρώπινα μεγαλεία;`

Σπανίως συζητάμε με άλλους για το ποιος είναι μεγαλύτερος στην εκκλησία, στην οικογένεια ή στον εργασιακό μας χώρο. Μπορεί να το σκεφτόμαστε συχνά, αλλά ποιος θα μιλούσε ανοιχτά γι’ αυτό; Δεν ήταν η πρώτη φορά που τέθηκε αυτό το ερώτημα μεταξύ των μαθητών. Στο Ματθ. 18:1 βλέπουμε τους μαθητές να ρωτούν τον Ιησού με έντεχνο τρόπο λέγοντας, «Τις άρα είναι μεγαλήτερος εν τη βασιλεία των ουρανών;» Η απάντηση του Ιησού εμπεριέχει ένα μάθημα ζωής. Κάλεσε κοντά Του ένα παιδί και το έβαλε στο κέντρο. Όλοι κοίταζαν με μεγάλη προσοχή. Χρειάζονταν μια εξήγηση, και έτσι στο Ματθ. 18:3 ο Κύριος τους λέει, «Αληθώς σας λέγω, εάν δεν επιστρέψητε και γείνητε ως τα παιδία, δεν θέλετε εισέλθει εις την βασιλείαν των ουρανών».

Η μεταστροφή είναι απαραίτητη για να βρούμε την πραγματική ανάπαυση στον Ιησού. Αναγνωρίζουμε πως χρειαζόμαστε εξωτερική βοήθεια. Ξαφνικά συνειδητοποιούμε πως δεν μπορούμε να βασιζόμαστε στον εαυτό μας, αλλά στον Ιησού. Βιώνουμε μία αλλαγή των αξιών και φιλοδοξιών μας. Ο Ιησούς λέει στους μαθητές Του: «Εμπιστευτείτε με, βασιστείτε πάνω Μου όπως αυτό το παιδί. Το αληθινό μεγαλείο είναι να παραιτείσαι από τις αξιώσεις σου και να ενστερνίζεσαι τις αξίες της βασιλείας.»

Δυστυχώς, όπως φαίνεται οι μαθητές δεν είχαν καταλάβει αυτό το μάθημα μέχρι και το τελευταίο δείπνο με τον Ιησού. Οι φιλονικίες και οι διαμάχες τους, κατέστρεψαν μια στιγμή τέλειας κοινωνίας που δεν θα επαναλαμβανόταν ποτέ. Όλα αυτά, συνέβησαν μετά από χρόνια δίπλα τον Ιησού, που διακονούσαν μαζί Του και άκουγαν μαθαίνοντας κοντά Του. Τι θλιβερό παράδειγμα για την διαφθορά της καρδιάς! Από την άλλη, εάν το κοιτάξουμε από τη θετική πλευρά, βλέπουμε την χάρη του Κυρίου, όπου παρά την αξιολύπητη συζήτηση που είχαν οι ακόλουθοί Του, Εκείνος δεν τους εγκατέλειψε.

`Σκεψη: Γιατί όταν εστιάζουμε στον Σταυρό του Ιησού, έχουμε ένα ισχυρό γιατρικό ενάντια στην επιθυμία για αυτοεξύψωση, από την οποία όλοι κινδυνεύουμε;`