---
title:  Πιστη Εναντια Στην Αλαζονεια
date:  08/07/2021
---

`Τι ομοιότητες βλέπουμε μεταξύ των περιπλανήσεων των Ισραηλιτών στην έρημο και της ζωής των παιδιών του Θεού λίγο πριν τη Δευτέρα Παρουσία του Ιησού; (Δείτε Α’ Κορ. 10:1-11.)`

Καθ’ όλη τη διάρκεια της ιστορίας ο λαός του Θεού περιπλανάται στην έρημο καθώς αναζητά τη Γη της Επαγγελίας. Η έρημος αυτή έχει πολλά πρόσωπα. Αυτή τη στιγμή, μοιάζει με τον καταιγισμό των πολυμέσων, τα συνεχή ηχητικά σήματα των εισερχόμενων μηνυμάτων και τον βαθύ βρυχηθμό της ατελείωτης ψυχαγωγίας. Προσπαθεί να μας πουλήσει την πορνογραφία ως αγάπη και παρουσιάζει τον υλισμό ως απάντηση στα προβλήματά μας. Αν ήμασταν λίγο πιο γυμνασμένοι, λίγο πιο νέοι, λίγο πιο εύποροι, και πιο θελκτικοί - αυτό θα έδινε λύση σε όλα τα προβλήματά μας.

Όπως οι Ισραηλίτες, έτσι κι εμείς, ανήσυχοι αναζητούμε την ειρήνη, και συχνά την ψάχνουμε στα λάθος μέρη.

`Διαβάστε Αρ. 14:39-45. Πώς αντέδρασαν οι Ισραηλίτες με την κρίση του Θεού;`

Η αντίδραση των Ισραηλιτών στη Θεϊκή κρίση είναι συνηθισμένη. «Ημαρτήσαμεν», είπαν, «θέλομεν αναβή εις τον τόπον τον οποίον μας υπεσχέθη ο Κύριος» (εδ. 40). Η αφοσίωση με μισή καρδιά μοιάζει με τη χορήγηση εμβολίου τη λάθος στιγμή – απλώς δεν ενεργεί. Σήμερα, οι γιατροί συνιστούν το εμβόλιο της Ηπατίτιδας Β να γίνεται στα παιδιά τις πρώτες 24 ώρες μετά τη γέννησή τους. Είναι μία καλή αρχή. Ωστόσο, εάν δεν ακολουθήσουν μετά οι ανάλογες δόσεις, την κατάλληλη χρονική περίοδο, δεν υπάρχει κάποια προστασία ενάντια στη νόσο.

Το πισωγύρισμα που έκανε ο λαός Ισραήλ επαναστατώντας, αναφέρεται στα τελευταία τέσσερα εδάφια του κεφαλαίου 14. Ο λαός αρνείται να δεχτεί τις νέες κατευθύνσεις του Θεού και ετοιμάζεται να επιτεθεί χωρίς την Κιβωτό της Διαθήκης και την ηγεσία του Μωυσή, καταλήγοντας στο θάνατο και στην απογοήτευση των Ισραηλιτών. Η αλαζονεία στοιχίζει και οδηγεί στην απώλεια. Πολλές φορές η αλαζονεία ενισχύεται από τον φόβο. Επειδή φοβόμαστε κάτι, παίρνουμε αποφάσεις που αργότερα τις μετανιώνουμε.

`Σκεψη: Σκεφτείτε μία περίοδο όπου ενεργήσατε με πίστη και μία περίοδο όπου φερθήκατε αλαζονικά. Ποια είναι η σημαντικότερη διαφορά;`