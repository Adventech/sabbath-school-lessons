---
title:  Περαιτερω Μελετη
date:  09/07/2021
---

«Τώρα φαίνονταν ειλικρινά μετανοημένοι για την αμαρτωλή διαγωγή τους. Λυπόνταν όμως μάλλον για το αποτέλεσμα της στρεβλής πορείας τους παρά γιατί συναισθάνονταν την αχαριστία και την ανυπακοή τους. Όταν είδαν ότι ο Κύριος μετέβαλε την απόφασή Του, η ισχυρογνωμοσύνη τους ξαναζωντάνεψε και δήλωσαν ότι δε θα επέστρεφαν στην έρημο. Δίνοντας την εντολή να αποσυρθούν από τη γη των εχθρών τους ο Κύριος δοκίμασε την επιφανειακή υποταγή τους που φαινόταν ότι δεν ήταν γνήσια.

Ήξεραν ότι είχαν διαπράξει μεγάλο αμάρτημα επιτρέποντας να τους κυριέψουν τα βίαια αισθήματα και προσπαθώντας να θανατώσουν τους κατασκόπους εκείνους οι οποίοι τους παρότρυναν να υπακούσουν στο Θεό. Τρομοκρατήθηκαν όμως όταν διαπίστωσαν ότι είχαν κάνει ένα φοβερό λάθος, οι συνέπειες του οποίου θα ήταν ολέθριες γι’ αυτούς. Οι καρδιές τους ήταν αμετάβλητες και το μόνο που τους χρειαζόταν ήταν μια δικαιολογία που να προκαλέσει παρόμοιο ξέσπασμα. Η δικαιολογία αυτή παρουσιάσθηκε όταν ο Μωυσής, εξουσιοδοτημένος από το Θεό, τους πρόσταξε να γυρίσουν πίσω στην έρημο.» Ε. Χουάιτ, Π.Π. σ. 374,375.

«Η πίστη όμως δεν έχει καμία σχέση με την αλαζονεία. Μόνο εκείνος που έχει πραγματική πίστη είναι προφυλαγμένος από την αλαζονεία. Γιατί η αλαζονεία είναι η σατανική παραποίηση της πίστης. Η πίστη διεκδικεί της υποσχέσεις του Θεού και παράγει καρπούς υπακοής. Και η αλαζονεία απαιτεί τις υποσχέσεις αλλά τις χρησιμοποιεί όπως έκανε ο Σατανάς για να δικαιολογήσει την παράβαση. Η πίστη θα είχε οδηγήσει τους προπάτορές μας να έχουν εμπιστοσύνη στην αγάπη του Θεού και να υπακούσουν στις εντολές Του. Ενώ η αλαζονεία τους οδήγησε να παραβούν το νόμο Του, πιστεύοντας ότι η μεγάλη αγάπη Του θα τους έσωζε από τις συνέπειες της αμαρτίας τους. Δεν είναι πίστη εκείνη που απαιτεί τη χάρη του Θεού χωρίς να συμμορφώνεται με τους όρους βάση των οποίων χορηγείται το έλεος. Η γνήσια πίστη βασίζεται στις υποσχέσεις και στην πρόνοια των Γραφών.» Ε. Χουάιτ, Ζ.Χ. σ. 99.

**Ερωτησεις για συζητηση**

`1.	 Συζητήστε τις διαφορές μεταξύ πίστης και αλαζονείας. Γιατί η κατάκτηση της Χαναάν αρχικά έμοιαζε να είναι πράξη πίστης, αλλά στη συνέχεια, όταν οι Ισραηλίτες επιτέθηκαν, ήταν αλαζονική πράξη; Πώς το κίνητρο και οι συνθήκες παίζουν σημαντικό ρόλο στη διαφορά μεταξύ πίστης και αλαζονείας;`

`2.	 Παρότι η αμαρτία μπορεί να συγχωρεθεί, συχνά πρέπει να ζούμε με τις συνέπειες των αμαρτιών μας. Πώς μπορείτε να βοηθήσετε εκείνους που ενώ γνωρίζουν ότι έχουν συγχωρεθεί εξακολουθούν να αγωνίζονται με τις αρνητικές συνέπειες της αμαρτίας στη ζωή τους και ίσως και στη ζωή των αγαπημένων τους;`