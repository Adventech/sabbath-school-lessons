---
title:  Ανησυχοι Στην Ερημο
date:  04/07/2021
---

Οι Ισραηλίτες θα πρέπει να ένιωθαν ανήσυχοι και δυστυχισμένοι κατά την αναχώρησή τους από το Σινά προς τη γη Χαναάν. Είχε περάσει τουλάχιστον ένας χρόνος από τότε που άφησαν την Αίγυπτο (Αρ. 1:1). Ήταν έτοιμοι να μπουν στη Γη της Επαγγελίας. Είχε γίνει η καταγραφή και η οργάνωση του λαού. Πολλές φορές ήταν μάρτυρες αξιοθαύμαστων σημείων της Θεϊκής παρουσίας και της εύνοιας του Θεού. Και παρόλα αυτά, μετά την αναχώρησή τους από το Σινά, ξεκίνησαν τα παράπονα.

`Διαβάστε Αρ. 11:1-15. Για πιο πράγμα παραπονιούνται οι Ισραηλίτες;`

Οι Ισραηλίτες νοσταλγούσαν το κρέας, τα αγγούρια, τα πεπόνια, τα πράσα, τα κρεμμύδια και τα σκόρδα της Αιγύπτου. «Τις θέλει δώσει εις ημάς κρέας να φάγωμεν; ενθυμούμεθα τα οψάρια, τα οποία ετρώγομεν εν Αιγύπτω δωρεάν, τα αγγούρια και τα πεπόνια και τα πράσα και τα κρόμμυα και τα σκόρδα, τώρα δε η ψυχή ημών είναι κατάξηρος• δεν είναι εις τους οφθαλμούς ημών ουδέν άλλο παρά τούτο το μάννα» (Αρ. 11:4-6). Θα πρέπει να είχαν επιλεκτική μνήμη μιας και θυμόντουσαν το φαγητό αλλά είχαν ξεχάσει τη δουλειά και τις τρομερές δυσκολίες που αντιμετώπιζαν εκεί (συγκρίνετε με Έξ. 1). Ο Θεός τούς έτρεφε με μάννα εδώ και ένα χρόνο, αλλά εκείνοι είχαν κουραστεί και ήθελαν κάτι άλλο. Ακόμη και ο Μωυσής επηρεάστηκε. Το να οδηγείς μία αναστατωμένη ομάδα ανθρώπων δεν είναι εύκολο. Ο Μωυσής όμως, ήξερε πού να στραφεί. «Διά τι εταλαιπώρησας τον δούλον σου; και διά τι δεν εύρηκα χάριν ενώπιόν Σου, ώστε έβαλες επ' εμέ το φορτίον όλον του λαού τούτου;» (Αρ. 11:11).

`Πώς απαντάει ο Θεός στα παράπονά τους; Διαβάστε Αρ. 11:16-33.`

Ο Θεός δεν κωφεύει στις ανάγκες μας όταν νιώθουμε ανησυχία. Στην περίπτωση του Ισραήλ, τους έδωσε ορτύκια για να ικανοποιήσει την όρεξή τους για κρέας. Στην πραγματικότητα όμως, η ανάγκη των Ισραηλιτών δεν ήταν το κρέας. Όταν είμαστε δυσαρεστημένοι, ανήσυχοι και θυμωμένοι, αυτό που μας εξοργίζει δεν είναι συνήθως αιτία σύγκρουσης, αλλά πυροδότης. Μαλώνουμε γιατί υπάρχει κάτι βαθύτερο που επηρεάζει τις σχέσεις. Ο λαός Ισραήλ επαναστάτησε ενάντια στην καθοδήγηση του Θεού, κάτι το οποίο πρέπει όλοι να προσέχουμε, γιατί ανεξαρτήτου της κατάστασης μας, είναι πολύ πιο εύκολο από όσο νομίζουμε να πέσουμε σ’ αυτό το λάθος.

`Σκεψη: Γιατί έχουμε την τάση να θυμόμαστε το παρελθόν καλύτερο απ’ ό,τι ήταν στην πραγματικότητα;`