---
title:  Ενας Μεσολαβητης
date:  07/07/2021
---

`Τι δυνατότητα προσφέρει ο Θεός στον Μωυσή μπροστά σ’ αυτήν την ανταρσία; Διαβάστε Αρ. 14:11,12.`

Ο Θεός πρόκειται να καταστρέψει το Ισραήλ και να κάνει ένα νέο έθνος μέσω του Μωυσή, κάνοντάς τον πνευματικό τους πατέρα.

`Πώς αποκρίνεται ο Μωυσής μπροστά σ’ αυτήν την παράλογη ανταρσία που δεν ήταν απλώς εναντίον του, αλλά εναντίον του Θεού; (Αρ. 14:13-19)`

Σε αυτό το σημείο βλέπουμε έναν πραγματικό άνθρωπο του Θεού. Η απάντηση του Μωυσή μας παραπέμπει στον Μεσολαβητή, ο Οποίος μετά από 1400 χρόνια θα προσευχόταν για τους μαθητές Του και τις δυσκολίες τους (Ιωάν. 17). Στη στάση αυτή του Μωυσή πολλοί θεολόγοι και μελετητές βλέπουν ένα παράδειγμα του τι κάνει ο Χριστός για μας. Η ενοχή του και η ενοχή μας είναι αδιαμφισβήτητη. Παρόλα αυτά, ο Μωυσής παρακαλεί λέγοντας, «κατά το μέγα έλεός σου» (Αρ. 14:19) συγχώρησέ τους. Και όπως ο Κύριος ενήργησε μετά την διαμεσολάβηση του Μωυσή, έτσι ενεργεί και στη δική μας περίπτωση λόγω του Ιησού, του θανάτου, της ανάστασης και της μεσιτείας Του για μας. Ο Μωυσής ικετεύει, «Συγχώρησον, δέομαι, την ανομίαν του λαού τούτου κατά το μέγα έλεός σου και καθώς συνεχώρησας τον λαόν τούτον από της Αιγύπτου μέχρι του νυν» (Αρ. 14:19). Η Χάρη χτυπάει την επανάσταση και την αναστάτωση στον πυρήνα τους. Η συγχώρηση προσφέρει τη δυνατότητα για νέα αρχή. Παρόλα αυτά, υπάρχει κόστος. Η Χάρη δεν είναι φθηνή. Αν και έχει συγχωρεθεί, ο λαός πρέπει να γευτεί τις συνέπειες της επανάστασής τους και έτσι η γενιά τους δεν θα μπει στη Γη της Επαγγελίας (εδ. 20-23). Ναι, ο Θεός θα τους διατηρούσε για ακόμη 38 χρόνια στην έρημο. Θα τους παρείχε τροφή, θα επικοινωνούσε μαζί τους μέσα από το Αγιαστήριο, θα ήταν μαζί τους στην έρημο. Εκείνοι όμως θα πέθαιναν, και εντέλει, η νέα γενιά θα αναπαυόταν στη Γη της Επαγγελίας. Ακούγεται σαν κρίση, αλλά στην πραγματικότητα είναι Χάρη. Πώς θα μπορούσε αυτή η γενιά να κατακτήσει τους ισχυρούς λαούς της Χαναάν εάν δεν Τον εμπιστευόταν; Πώς θα ήταν το φως στα έθνη όταν οι ίδιοι σκόνταφταν στο σκοτάδι;

`Σκεψη: Ποια είναι τα μεγάλα μαθήματα που παίρνουμε από τις συνέπειες της συγχωρημένης αμαρτίας;`