---
title:  Η Ανησυχια Οδηγει Στην Επανασταση
date:  06/07/2021
---

Η ιστορία ξεκινάει θετικά. Οι Ισραηλίτες φθάνουν επιτέλους στα σύνορα της Χαναάν και 12 κατάσκοποι έχουν σταλεί να εξερευνήσουν τη γη. Η αναφορά τους είναι εκπληκτική!

`Διαβάστε την αναφορά των κατασκόπων στους Αρ. 13:27-33. Πώς η αναφορά των κατασκόπων γκρέμισε τις προσδοκίες των Ισραηλιτών;`

Παρά την επέμβαση του Χάλεβ, οι φωνές των σκεπτικιστών και αυτών που αμφέβαλλαν, υπερίσχυσαν. Ο Ισραήλ δεν προχωρά να κατακτήσει αυτό που ο Θεός τούς υποσχέθηκε. Γεμάτοι ανησυχία, επιλέγουν να θρηνήσουν και να παραπονεθούν, αντί να ζητωκραυγάσουν και να χαρούν για τη νίκη. Όταν είμαστε ανήσυχοι στην καρδιά, δυσκολευόμαστε να προχωρήσουμε με πίστη. Η ανησυχία δεν επηρεάζει μόνο τα συναισθήματά μας. Οι επιστήμονες λένε πως υπάρχει συσχετισμός μεταξύ της ελλιπούς ανάπαυσης (συμπεριλαμβανομένης και της αϋπνίας) και των κακών επιλογών που οδηγούν στην παχυσαρκία, στους εθισμούς, και καταλήγουν σε περισσότερη ανησυχία και δυστυχία.

`Διαβάστε Αρ. 14:1-10. Τι συνέβη στη συνέχεια;`

Τα πράγματα εξελίχθηκαν από το κακό στο χειρότερο. Η αγωνιώδης ικεσία του Χάλεβ, «μόνον μη αποστατείτε κατά του Κυρίου» (Αρ. 14:9), δεν εισακούεται, και όλη η συναγωγή ετοιμάζεται να λιθοβολήσει τους αρχηγούς τους. Η ανησυχία οδηγεί στην επανάσταση, και η επανάσταση καταλήγει στον θάνατο.

«Φωνασκώντας οι άπιστοι κατάσκοποι κατέκριναν δημόσια το Χάλεβ και τον Ιησού του Ναυή και φώναζαν να τους λιθοβολήσουν. Ο έξαλλος όχλος άρπαξε τα φονικά αντικείμενα για να εξοντώσουν με αυτά τους πιστούς εκείνους άνδρες. Έτρεχαν προχωρώντας με κραυγές παραφροσύνης, όταν ξαφνικά οι πέτρες έπεσαν από τα χέρια τους, μια νεκρική σιγή τους κυρίεψε και έτρεμαν από το φόβο. Ο Θεός είχε επέμβει για να ματαιώσει τα δολοφονικά τους σχέδια. Η δόξα της παρουσίας Του, σαν ένα φλογερό φως, έλαμψε στο αγιαστήριο. Όλος ο λαός παρατήρησε το σημείο του Κυρίου. Κάποιος άλλος, ισχυρότερος από αυτούς, είχε φανερωθεί και κανένας δεν τολμούσε να συνεχίζει προβάλλοντας αντίσταση. Οι κατάσκοποι που έφεραν την κακή αναφορά, ζάρωσαν τρομοκρατημένοι και με κομμένη την αναπνοή αναζητούσαν τις σκηνές τους.» Ε. Χουάιτ, Π.Π. σ. 373.

Εκείνη τη στιγμή η δόξα του Κυρίου φανερώθηκε δημόσια. Καθώς διαβάζουμε την ιστορία στους Αρ. 14:όλο το σκηνικό μοιάζει να έχει παγώσει, και μεταφερόμαστε στην προσωπική συζήτηση του Θεού με τον Μωυσή. Ο Θεός αναγνωρίζει πως ακόμη και οι πέτρες που προορίζονταν για τον Μωυσή, τον Χάλεβ και τον Ιησού του Ναυή, στην πραγματικότητα ήταν μία επανάσταση εναντίον Του.