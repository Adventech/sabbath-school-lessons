---
title:  Ο Ορισμος Της Αναπαυσης Στην Παλαια Διαθηκη
date:  29/06/2021
---

Σίγουρα όλοι χρειαζόμαστε ξεκούραση, γι’ αυτό και συναντάμε αυτό το θέμα σε όλη την Αγία Γραφή. Αν και ο Θεός μας δημιούργησε για να είμαστε δραστήριοι, η δραστηριότητά μας πρέπει να διακόπτεται από την ανάπαυση. Στην Παλαιά Διαθήκη βρίσκουμε διάφορους όρους που σχετίζονται με την ανάπαυση. Για την περιγραφή της ανάπαυσης του Θεού την έβδομη ημέρα στη Γέν. 2:2,3 χρησιμοποιείται το ρήμα shabbat που σημαίνει «η παύση κάθε εργασίας, ανάπαυση, αργία», από το οποίο βγαίνει και το κύριο ουσιαστικό «Σάββατο». Το ίδιο ρήμα χρησιμοποιείται και στην Έξ. 5:5 και μεταφράζεται ως «κάνω κάποιον να ξεκουράζεται» από την εργασία του. Ο οργισμένος Φαραώ κατηγορεί τον Μωυσή ότι «κάνει τον λαό να ξεκουράζεται» από την εργασία του. Η αναφορά για την ανάπαυση του Θεού την έβδομη ημέρα, το Σάββατο στην τέταρτη εντολή, εκφράζεται με τον όρο nuakh (Έξ. 20:11, Δευτ. 5:14). Το ρήμα μεταφράζεται ως «ησυχάζει» στον Ιώβ 3:13, ή ως «ανεπαύετο», αναφερόμενο στην Κιβωτό της Διαθήκης στους Αρ. 10:36. Στη Β’ Βασ. 2:15 το πνεύμα του Ηλία «επανεπαύθη» στον Ελισσαίε.

Ένας ακόμη σημαντικός όρος είναι το shagat, «αναπαύσου, ανακουφίσου, ηρέμησε». Τον συναντάμε στο Ναυή 11:23, όπου αναφέρεται πως η γη «ησύχασε» μετά τους κατακτητικούς πολέμους του Ιησού του Ναυή. Ο όρος αυτός συχνά συναντάται στο βιβλίο που προαναφέραμε και στους Κριτές, για να δείξει την «ειρήνη». Το ρήμα raga επίσης χρησιμοποιείται με την έννοια της ανάπαυσης. Στις προειδοποιήσεις στο Δευτερονόμιο όσον αφορά την ανυπακοή, ο Θεός λέει στο Ισραήλ ότι δεν θα βρουν ανάπαυση στην εξορία (Δευτ. 28:65). Το ίδιο ρήμα συναντάμε και στο Ιερ. 50:34 όπου γίνεται αναφορά στη δύναμη του Θεού να φέρει ανάπαυση.

`Διαβάστε Δευτ. 31:16 και Β’ Σαμ. 7:12. Τι είδους ανάπαυση συναντάμε εδώ;`

Και στα δύο εδάφια χρησιμοποιούνται παράγωγα του ρήματος shakab που κυριολεκτικά σημαίνει, «ξάπλωσε, κοιμήσου.» Στη διαθήκη του Θεού με τον Δαβίδ, ο Κύριος υπόσχεται στον μελλοντικό βασιλιά του Ισραήλ ότι, «Αφού πληρωθώσιν αι ημέραι σου και κοιμηθής μετά των πατέρων σου, θέλω αναστήσει μετά σε το σπέρμα σου» (Β’ Σαμ. 7:12). Η μεγάλη (και μη ολοκληρωμένη) αυτή λίστα με τα διαφορετικά Εβραϊκά ρήματα που δηλώνουν ανάπαυση, μας βοηθά να καταλάβουμε πως η θεολογική έννοια της ανάπαυσης έχει ποικίλες προεκτάσεις. Αναπαυόμαστε ατομικά και συλλογικά. Η ανάπαυση μάς επηρεάζει σωματικά, κοινωνικά και συναισθηματικά και δεν περιορίζεται μόνο στο Σάββατο.

`Σκεψη: Ο θάνατος είναι σίγουρα ένας εχθρός που μία μέρα θα αφανιστεί. Όσο κι αν θρηνούμε για τα αγαπημένα μας εκλιπόντα πρόσωπα, πόσο παρήγορο είναι το γεγονός ότι αναπαύονται;`