---
title:  Αδειαζοντας Συναισθηματικα
date:  28/06/2021
---

Η έλλειψη ύπνου και η εξάντληση λόγω της σωματικής υπερκόπωσης αποτελούν πρόβλημα. Το χειρότερο όμως είναι όταν νιώθουμε ότι «αδειάζουμε συναισθηματικά». Και φυσικά όταν στην έλλειψη ύπνου προστίθενται οι συναισθηματικές δοκιμασίες, τότε η απογοήτευσή μας είναι οδυνηρή. Ο Βαρούχ, ο γραμματέας του Ιερεμία, θα πρέπει να ένιωθε συχνά έτσι κατά τα τελευταία ταραχώδη χρόνια της Ιερουσαλήμ, πριν το χάος, τη θλίψη, και την πανωλεθρία που έφερε η καταστροφή της πόλης από τους Βαβυλώνιους.

`Διαβάστε Ιερ. 45:1-5. Γράψτε εν συντομία τη διάγνωση για τη συναισθηματική υγεία του Βαρούχ.`

Πώς θα νιώθατε εάν ο Θεός σας έστελνε ένα προσωπικό μήνυμα; Ο Βαρούχ έλαβε ένα μήνυμα απευθείας από τον θρόνο του Θεού (Ιερ. 45:2). Αυτό συνέβη, «εν τω τετάρτω έτει του Ιωακείμ υιού του Ιωσίου, βασιλέως του Ιούδα,» περίπου το 605 ή το 604 π.Χ. Στον Ιερ. 45:3 έχουμε μία καλή περιγραφή για το πώς νιώθουν οι άνθρωποι όταν αδειάζουν. Από όσα γνωρίζουμε από την Αγία Γραφή γι’ αυτή την περίοδο, είναι ξεκάθαρο ότι τα παράπονα του Βαρούχ δεν ήταν ανυπόστατα. Πολλά άσχημα γεγονότα συνέβαιναν και επρόκειτο να ακολουθήσουν κι άλλα.

`Πώς αποκρίνεται ο Θεός στα παράπονα και στην θλίψη του Βαρούχ; Διαβάστε Ιερ. 45:4,5.`

Η απάντηση του Θεού στον πραγματικό πόνο του Βαρούχ μας θυμίζει το γεγονός ότι ο πόνος του Θεού ήταν σαφέστατα μεγαλύτερος από τον πόνο του Βαρούχ. Εκείνος είχε οικοδομήσει την Ιερουσαλήμ και τώρα έπρεπε να την καταστρέψει. Ο Ισραήλ ήταν ο αμπελώνας Του (Ησ. 5:1-7) που θα τον ξερίζωνε και θα τον οδηγούσε στην εξορία. Ο Θεός δεν ήθελε κάτι τέτοιο για τον λαό Του, αλλά αναγκάστηκε εξαιτίας της επανάστασής τους. Ωστόσο, υπήρχε φως στο τέλος του τούνελ για τον Βαρούχ. Ο Θεός θα διατηρούσε τη ζωή του Βαρούχ, ακόμη και μέσα στην καταστροφή, την εξορία και την απώλεια.

`Σκεψη: Διαβάστε ξανά το μήνυμα του Θεού προς τον Βαρούχ. Ποιο είναι το μήνυμα για εμάς; Τι μπορεί να μας πει ο Θεός, ανεξάρτητα από την κατάσταση στην οποία βρισκόμαστε;`