---
title:  Η Αναπαυση Στην Καινη Διαθηκη
date:  30/06/2021
---

Το ρήμα που  χρησιμοποιείται συχνά στην Καινή Διαθήκη σχετικά με την ξεκούραση, είναι το αναπαύω. Χρησιμοποιείται σε μία από τις πιο γνωστές δηλώσεις του Ιησού σχετικά με την ανάπαυση, Ματθ. 11:28, «Έλθετε προς με, πάντες οι κοπιώντες και πεφορτισμένοι, και εγώ θέλω σας αναπαύσει.» Η παραπάνω δήλωση μπορεί να σχετίζεται και με την σωματική ανάπαυση (Ματθ. 26:45). Στον τελικό του χαιρετισμό στους Κορίνθιους, ο Παύλος εκφράζει την χαρά του για την άφιξη των φίλων που ανανέωσαν το πνεύμα του (Α’ Κορ. 16:18). Ένα άλλο ρήμα που χρησιμοποιείται είναι το ησυχάζω. Περιγράφει την ανάπαυση των μαθητών την ημέρα του Σαββάτου όσο ο Ιησούς βρισκόταν στον τάφο (Λουκ. 23:56). Χρησιμοποιείται επίσης για να περιγράψει μία ήρεμη ζωή (Α’ Θεσ. 4:11) όπως και για να δείξει το ότι κάποιος δεν εμπλέκεται σε διαξιφισμούς και παραμένει ήσυχος (Πράξ. 11:18).

Στην Εβρ. 4:4 για την ανάπαυση του Θεού κατά την έβδομη ημέρα της δημιουργίας, χρησιμοποιείται το ρήμα καταπαύω, με την έννοια «παύω κάτι εντελώς, ησυχάζω, ξεκουράζομαι», παραπέμποντάς μας στην ελληνική μετάφραση της Παλαιάς Διαθήκης. Το ενδιαφέρον είναι ότι τις περισσότερες φορές που εμφανίζεται αυτό το ρήμα στην Καινή Διαθήκη, βρίσκεται στο 4:κεφάλαιο της προς Εβραίους επιστολής.

`Διαβάστε Μάρκ. 6:30-32. Γιατί ο Ιησούς είπε στους μαθητές του να αποτραβηχτούν και να ξεκουραστούν, ενώ είχαν πολλές ευκαιρίες για ιεραποστολικό έργο; Δείτε αυτήν την ερώτηση στα πλαίσια όλου του κεφαλαίου.`

«Έλθετε σεις αυτοί κατ' ιδίαν… και αναπαύεσθε ολίγον» (Μάρκ. 6:31). Εδώ ο Ιησούς φαίνεται περισσότερο να τους προστάζει παρά να τους καλεί. Ο Ιησούς ενδιαφέρεται για την φυσική και συναισθηματική υγεία των μαθητών Του. Είχαν μόλις επιστρέψει από ένα ιεραποστολικό ταξίδι, στο οποίο ο Ιησούς τους είχε στείλει ανά δύο (Μάρκ. 6:7). Στο Μάρκ. 6:30 διαβάζουμε για την ενθουσιώδη επιστροφή τους. Η καρδιά τους θα πρέπει να ήταν γεμάτη συγκίνηση. Ήθελαν να μοιραστούν με τον Ιησού τις επιτυχίες και τις αποτυχίες τους, παρόλα αυτά ο Ιησούς τους διακόπτει και τους προστάζει πρώτα να ξεκουραστούν. Ο Μάρκος προσθέτει πάνω σ’ αυτό, «διότι ήσαν πολλοί οι ερχόμενοι και οι υπάγοντες, και ουδέ να φάγωσιν ηυκαίρουν» (εδ. 31). Η ενασχόληση με το έργο του Θεού μπορεί να αποτελέσει πρόκληση ακόμη και για τους μαθητές. Ο Ιησούς μας θυμίζει πως πρέπει να περιφρουρίσουμε την υγεία μας και τη συναισθηματική μας κατάσταση, προγραμματίζοντας περιόδους ανάπαυσης.

`Σκεψη: Τι μπορούμε να κάνουμε για να ξεκουράσουμε τον ποιμένα, τον πρεσβύτερο της τοπικής εκκλησίας, ή οποιονδήποτε άλλο ασχολείται με το έργο του Κυρίου; Πώς μπορείτε να εκφράσετε την εκτίμησή σας και να βοηθήσετε αυτά τα πρόσωπα να αναπαυτούν;`