---
title:  Περαιτερω Μελετη
date:  02/07/2021
---

«Κατά τους υπολογισμούς των ραβίνων, η πραγματική θρησκεία έγκειτο στο να βρίσκεται κανείς σε διαρκή δραστηριότητα. Το βαθμό της ευσέβειάς τους τον απέδειχναν με ορισμένα εξωτερικά επιτεύγματα. Έτσι απομάκρυναν την ψυχή τους από το Θεό και εξυψώνονταν οι ίδιοι με την αυτάρκειά τους. Οι ίδιοι αυτοί κίνδυνοι υπάρχουν ακόμη. Καθώς ο τομέας της δράσης ευρύνεται και οι άνθρωποι εργάζονται με επιτυχία σε διάφορες πτυχές του έργου του Θεού, υπάρχει ο κίνδυνος να εμπιστεύονται σε ανθρώπινα σχέδια και μεθόδους. Τείνουμε τότε στο να προσευχόμαστε λιγότερο και να έχουμε λιγότερη πίστη. Όπως οι μαθητές, διατρέχουμε τον κίνδυνο να μην αισθανόμαστε ότι εξαρτόμαστε από το Θεό και να επιδιώκουμε να σωθούμε με τη δραστηριότητά μας. Πρέπει να ενατενίζουμε συνεχώς στον Ιησού, αναγνωρίζοντας ότι το έργο επιτελείται με τη δύναμή Του. Ενώ οφείλουμε να εργαζόμαστε με ζήλο για τη σωτηρία των απολωλότων, πρέπει να διαθέτουμε επίσης χρόνο για περισυλλογή, για προσευχή και για τη μελέτη του λόγου του Θεού. Μόνο το έργο που εκτελείται με πολλή προσευχή και καθαγιάζεται με τη χάρη του Χριστού θα αποδειχθεί στο τέλος ότι συνετέλεσε αποτελεσματικά στο καλό.» Ζ.Χ. σ. 335,336.

**Ερωτήσεις για συζήτηση**

`1.	 Η συνεχής πίεση να ελέγχουμε τα πάντα, να είμαστε διαρκώς διαθέσιμοι και να προσπαθούμε να ζούμε σύμφωνα με ιδανικά που δεν είναι ούτε ρεαλιστικά ούτε εμπνευσμένα από τον Θεό, μπορεί να μας εξασθενήσει – σωματικά, συναισθηματικά και πνευματικά. Πώς μπορεί η εκκλησία να γίνει ένα ευπρόσδεκτο μέρος για τους ανθρώπους που έχουν εξαντληθεί και αποζητούν ανάπαυση;`

`2.	 Μήπως είμαστε πολύ απασχολημένοι, ακόμη και με το έργο του Θεού; Σκεφτείτε την ιστορία του Ιησού με τους μαθητές Του στο Μάρκ. 6:30-32 και συζητήστε την με την ομάδα σας.`

`3.	 Το 1899 καταρρίφθηκε το ρεκόρ ταχύτητας. Κάποιος έτρεχε με το αυτοκίνητο 62,784 χλμ. την ώρα, και επέζησε! Σήμερα φυσικά, τα αυτοκίνητα τρέχουν πιο γρήγορα. Επίσης η ταχύτητα των υπολογιστών είναι διαφορετική σε σχέση με τους υπολογιστές της προηγούμενης γενιάς. Το ταξίδι με το αεροπλάνο γίνεται ταχύτερα. Το θέμα είναι πως ό,τι κάνουμε γίνεται πιο σύντομα από πριν και παρόλα αυτά συνεχώς τρέχουμε χωρίς να ξεκουραζόμαστε. Τι μας δείχνει αυτό για τη φύση μας; Γιατί ο Θεός θεώρησε τόσο σημαντική την ανάπαυση ώστε την συμπεριέλαβε σε μία από τις εντολές Του;`

`4.	 Θυμηθείτε ότι το Σάββατο υπήρχε στον Κήπο της Εδέμ πριν την αμαρτία. Πέρα από τη θεολογική βάση αυτής της αλήθειας, πόσο σημαντική ήταν η ανάπαυση ακόμη και σε έναν αναμάρτητο κόσμο;`