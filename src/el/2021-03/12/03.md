---
title:  Μια Τριημερη Αναπαυση
date:  13/09/2021
---

Η φυγή του Ιωνά από τον Θεό δεν έγινε χωρίς προβλήματα. Η σύντομη «ανάπαυσή» του διαταράχθηκε όταν ο Θεός επενέβη θαυμαστά με την καταιγίδα. Ο Ιωνάς σώζεται από τον υγρό τάφο επειδή ο Θεός διέταξε ένα κήτος να τον σώσει.

Ωστόσο, όταν ο Ιωνάς αναπαύθηκε αναγκαστικά τρεις μέρες στο στομάχι του μεγάλου ψαριού, συνειδητοποίησε πόσο εξαρτημένος ήταν από τον Θεό. Ορισμένες φορές χρειάζεται να βρεθούμε σε ένα μέρος όπου δεν έχουμε πουθενά να στηριχθούμε από όσα αυτός ο κόσμος μάς προσφέρει, προκειμένου να συνειδητοποιήσουμε ότι ο Ιησούς είναι αυτό που χρειαζόμαστε πραγματικά.

`Διαβάστε την προσευχή που κάνει ο Ιωνάς στην κοιλιά του κήτους (δείτε Ιωνά 2:1-9). Για ποιο πράγμα προσεύχεται;`

Αν και βρισκόταν βαθιά, σε μία ιδιαίτερα επικίνδυνη κατάσταση, στην προσευχή του ο Ιωνάς αναφέρεται στο αγιαστήριο.

Κοιτάζει προς «τον ναόν τον άγιόν σου». Τι γίνεται εκεί; Ο ναός είναι το κεντρικό σημείο της προσευχής του, και πρέπει να είναι το κεντρικό σημείο κάθε προσευχής. Υπάρχει μόνο ένα σημείο στην Παλαιά Διαθήκη όπου μπορεί να βρεθεί ο Θεός. Στο αγιαστήριο (δείτε Έξ. 15:17, 25:8), το οποίο είναι το μέρος προσευχής και επικοινωνίας με τον Θεό. Ωστόσο, ο Ιωνάς δεν αναφέρεται στον ναό της Ιερουσαλήμ, αλλά μάλλον στο ουράνιο αγιαστήριο (Ιωνά 2:7). Εκεί βρίσκεται η ελπίδα του, επειδή εκεί βρίσκεται ο Θεός και η σωτηρία που μας προσφέρει.

Ο Ιωνάς, επιτέλους, κατανοεί αυτή τη σημαντική αλήθεια. Έχει βιώσει τη Χάρη του Θεού. Έχει σωθεί. Καθώς βγαίνει από το στόμα του κήτους, καταλαβαίνει από πρώτο χέρι την αγάπη του Θεού γι’ αυτόν, τον φυγά προφήτη. Σίγουρα έμαθε (αν και με μερικές παρακάμψεις) πως η μόνη ασφαλής οδός για κάθε πιστό είναι να θέλει να είναι στο θέλημα του Θεού. Έτσι, τώρα αποφασίζει να  κάνει το καθήκον του και να υπακούσει στον Θεό οδεύοντας προς τη Νινευή. Σίγουρα, δείχνει πίστη μιας και πηγαίνει σε μία αμαρτωλή πόλη της οποίας οι κάτοικοι είναι πολύ πιθανό να μη χαρούν με τον ξένο προφήτη που πρόκειται να τους πει πόσο κακοί είναι.

`Σκεψη: Ορισμένες φορές μπορεί να χρειάζεται να φύγουμε από όλα προκειμένου να δούμε τα πράγματα από μια νέα οπτική. Αν και η ιστορία του Ιωνά, που με θαυμαστό τρόπο επεβίωσε στην κοιλιά του κήτους, είναι κάπως ακραία περίπτωση, πώς το να βγεις από το συνηθισμένο σου περιβάλλον μπορεί να σε βοηθήσει να δεις τα πράγματα με άλλη ματιά;`