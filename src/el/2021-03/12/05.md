---
title:  Ενας Οργισμενος, Ανησυχος Ιεραποστολος
date:  15/09/2021
---

`Δυστυχώς, η ιστορία του Ιωνά δεν τελειώνει στο 3:κεφάλαιο. Διαβάστε Ιωνά 4:1-11. Ποιο είναι το πρόβλημα του Ιωνά; Τι μπορούμε να διδαχθούμε από τον κάπως ελαττωματικό του χαρακτήρα;`

Το 4:κεφάλαιο ξεκινάει με τον Ιωνά να είναι θυμωμένος με τον Θεό επειδή η ιεραποστολική του προσπάθεια ήταν πετυχημένη. Ο Ιωνάς ανησυχεί μήπως φανεί ανόητος. Βλέπουμε πως ο Θεός αφιερώνει χρόνο για να μιλήσει με τον προφήτη Του που φέρεται σαν μικρό παιδί κάνοντας εκρήξεις θυμού. Εδώ βλέπουμε πως ακόμη και οι πραγματικοί ακόλουθοι του Θεού – ακόμη και οι προφήτες – μπορεί να χρειάζεται να ωριμάσουν. «Όταν ο Ιωνάς έμαθε ότι ο Θεός είχε πρόθεση να γλιτώσει την πόλη, η οποία, παρά την ανηθικότητά της κατέληξε να μετανοήσει “εν σάκκω και σποδώ”, θα έπρεπε να ήταν ο πρώτος που θα χαιρόταν για τη θαυμαστή χάρη του Θεού. Αντί όμως γι’ αυτό σκεφτόταν περισσότερο την πιθανότητα ότι μπορούσε να θεωρηθεί ψευδοπροφήτης. Ζηλωτής για την υπόληψή του, έχασε από τα μάτια του την άπειρα μεγαλύτερη αξία των ψυχών στην εξαχρειωμένη εκείνη πόλη.» Ε. Χουάιτ, Π.Β. σ.187,188

Η υπομονή που έδειξε ο Θεός με τον προφήτη Του είναι εκπληκτική. Σκοπεύει να χρησιμοποιήσει τον Ιωνά, και όταν ο Ιωνάς φεύγει, ο Θεός χρησιμοποιεί την καταιγίδα και το κήτος για να επαναφέρει τον φυγά. Ακόμη και τώρα που ο Ιωνάς είναι πεισμώδης, ο Θεός επιδιώκει να λογικέψει τον Ιωνά για την κακή του συμπεριφορά, και του λέει, «Είναι καλόν να αγανακτής;» (Ιωνά 4:4).

`Διαβάστε Λουκάν 9:51-56. Πώς αυτή η περικοπή παραλληλίζεται με αυτά που συνέβησαν στην ιστορία του Ιωνά;`

«Διότι τόσον ηγάπησεν ο Θεός τον κόσμον, ώστε έδωκε τον Υιόν αυτού τον μονογενή, διά να μη απολεσθή πας ο πιστεύων εις αυτόν, αλλά να έχη ζωήν αιώνιον» (Ιωάν. 3:16), ή όπως ο ίδιος ο Θεός λέει στο Ιωνά 4:11, «Και εγώ δεν έπρεπε να λυπηθώ υπέρ της Νινευή, της πόλεως της μεγάλης, εν ή υπάρχουσι πλειότεροι των δώδεκα μυριάδων ανθρώπων, οίτινες δεν διακρίνουσι την δεξιάν αυτών από της αριστεράς αυτών, και κτήνη πολλά;» Πόσο ευγνώμονες πρέπει να είμαστε που εν τέλει ο Θεός, και όχι εμείς, είναι ο απόλυτος Κριτής της καρδιάς, του νου και των κινήτρων!

`Σκεψη: Πώς μπορούμε να μάθουμε να έχουμε την ευσπλαχνία και την υπομονή που έχει ο Θεός με τους άλλους ή έστω να μάθουμε να αντανακλούμε αυτήν την ευσπλαχνία και την υπομονή;`