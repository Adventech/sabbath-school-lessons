---
title:  Δρομος Διπλης Κατευθυνσης
date:  16/09/2021
---

Ο Ιωνάς φαίνεται να δημιουργεί περισσότερα προβλήματα απ’ ό,τι να κάνει καλό. Η Νινευή ήταν μία επικίνδυνη πόλη, αλλά στην ιστορία μας το πρόβλημα δεν ήταν οι Νινευίτες. Αντιθέτως, εκείνοι κατανόησαν το μήνυμα και γρήγορα μετανόησαν. Ο Ιωνάς ωστόσο, ο ιεραπόστολος, φαίνεται να είναι ο αδύναμος κρίκος σ’ αυτήν την ιεραποστολική ιστορία. Ο Θεός καταδιώκει τον απρόθυμο προφήτη επειδή γνωρίζει πως χρειαζόταν το ταξίδι στη Νινευή όσο και οι Νινευίτες χρειάζονταν να ακούσουν το μήνυμα του ιεραποστόλου.

`Διαβάστε το βιβλίο του Ιούδα. Πώς μπορούμε να φυλάξουμε τους εαυτούς μας στην αγάπη του Θεού; (εδ.21) Τι σημαίνει αυτό;`

Σ’ αυτό το σύντομο βιβλίο της Καινής Διαθήκης, ο Ιούδας λέει στο εδ. 21, «φυλάξατε εαυτούς εις την αγάπην του Θεού, προσμένοντες το έλεος του Κυρίου ημών Ιησού Χριστού εις ζωήν αιώνιον». Η προσωπική εμπειρία με την αγάπη και τη χάρη του Θεού δεν είναι γεγονός που γίνεται μία φορά. Ένας σίγουρος τρόπος να φυλάξουμε τον εαυτό μας στην αγάπη του Θεού είναι να πλησιάσουμε άλλους ανθρώπους. Στα επόμενα εδάφια ο Ιούδας μας λέει, «άλλους μεν ελεείτε… άλλους δε σώζετε… αρπάζοντες αυτούς εκ του πυρός».

`Διαβάστε Ιούδα 20-23. Τι είναι αυτό που έχει σχέση με την ιστορία του Ιωνά, και ποια η σημασία για εμάς;`

Ο Θεός κάλεσε τον Ιωνά να πάει στη Νινευή επειδή πολύ πιθανόν ο προφήτης να μην είχε σκεφτεί ποτέ πριν τους Ασσύριους. Ίσως είχε επίγνωση ότι δεν τους συμπαθούσε, αλλά δεν μπορούσε να φανταστεί πόσο τους μισούσε ή πόσο υπερβολικός θα γινόταν στην προσπάθειά του να τους αποφύγει. Δεν ήταν έτοιμος να μοιραστεί τον ουρανό με έναν Νινευίτη. Δεν είχε μάθει να αγαπάει όπως ο Θεός. Ο Θεός καλεί τον Ιωνά να πάει στη Νινευή επειδή αγαπάει τους Νινευίτες και τους θέλει στη βασιλεία Του. Αλλά επίσης, ο Θεός καλεί τον Ιωνά επειδή τον αγαπάει. Θέλει να τον βοηθήσει να ωριμάσει, και μέσα από τη συνεργασία τους να Του μοιάσει περισσότερο. Ο Θεός θέλει ο Ιωνάς να βρει την αληθινή ανάπαυση που έρχεται μέσα από τη σώζουσα σχέση με Εκείνον κάνοντας το θέλημά Του, στο οποίο περιλαμβάνεται και η προσέγγιση των άλλων και η έλξη της προσοχής τους στην πίστη και στην ελπίδα που έχουμε.

`Σκεψη: Πόσο χρόνο αφιερώνετε στο έργο της σωτηρίας των άλλων; Υπό πνευματική έννοια, πώς αυτό το έργο μάς βοηθάει να βρούμε πραγματική ανάπαυση στον Ιησού;`