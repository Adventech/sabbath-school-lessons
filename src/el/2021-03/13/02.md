---
title:  Ενα Οραμα Για Το Τελος
date:  19/09/2021
---

Ο μαθητής του Ιησού που επιβίωσε, βρισκόταν ηλικιωμένος σε μία πέτρινη φυλακή, απομονωμένος σ’ ένα νησί, μακριά από τα αγαπητά του πρόσωπα. Τι να σκεφτόταν άραγε ο Ιωάννης καθώς ζούσε αποκομμένος; Πώς κατέληξε εκεί; Είχε δει την ανάληψη του Ιησού και είχε ακούσει τους δύο αγγέλους που είπαν, «Άνδρες Γαλιλαίοι, τι ίστασθε εμβλέποντες εις τον ουρανόν; Ούτος ο Ιησούς, όστις ανελήφθη αφ' υμών εις τον ουρανόν, θέλει ελθεί ούτω καθ' ον τρόπον είδετε αυτόν πορευόμενον εις τον ουρανόν» (Πράξ. 1:11). Αυτό φυσικά συνέβη πριν από πολλά χρόνια και ο Ιησούς δεν είχε ακόμη επιστρέψει. Στο μεταξύ, οι άλλοι απόστολοι που ήταν παρόντες εκείνη την ημέρα είχαν ήδη πεθάνει, οι περισσότεροι με μαρτυρικό τρόπο λόγω της πίστης τους στον Ιησού. Η πρώτη εκκλησία είχε δεχθεί μεγάλες αλλαγές και τώρα  ερχόταν αντιμέτωπη με τρομερούς διωγμούς, αλλά και με αιρετικά κινήματα εκ των έσω. Ο Ιωάννης θα πρέπει να ένιωθε μόνος, κουρασμένος, και ανήσυχος. Ώσπου ξαφνικά είδε ένα όραμα.

`Με ποιον τρόπο παρηγορήθηκε ο Ιωάννης από αυτό το όραμα; Διαβάστε Αποκ. 1:9-19.`

Ο Ιησούς είχε πει, «Ιδού, εγώ είμαι μεθ' υμών πάσας τας ημέρας έως της συντελείας του αιώνος» (Ματθ. 28:20), λόγια που αναμφίβολα πρέπει να ενθάρρυναν τον Ιωάννη καθώς αντιμετώπιζε αυτήν τη μοναχική εξορία. Σίγουρα, αυτό το όραμα, αυτή η «αποκάλυψη» του Ιησού θα πρέπει να ήταν μεγάλη παρηγοριά γι’ αυτόν, ξέροντας πως ο Ιησούς, το Άλφα και το Ωμέγα, ο Πρώτος και ο Έσχατος, φανερωνόταν τώρα με ιδιαίτερο τρόπο στον εξόριστο απόστολο.

Αυτό που ακολούθησε ήταν κάποια οράματα για το μέλλον αυτού του κόσμου. Μία απίστευτη πανοραμική θέα της ιστορίας ξεδιπλωνόταν μπροστά του. Αυτό που για εμάς είναι κατά βάση η ιστορία του Χριστιανισμού, για εκείνον ήταν το μέλλον. Και παρόλα αυτά, μέσα στις δοκιμασίες που θα έρχονταν, ο Ιωάννης είδε με ποιον τρόπο θα τελείωναν όλα. «Και είδον ουρανόν νέον και γην νέαν• διότι ο πρώτος ουρανός και η πρώτη γη παρήλθε, και η θάλασσα δεν υπάρχει πλέον. Και εγώ ο Ιωάννης είδον την πόλιν την αγίαν, την νέαν Ιερουσαλήμ καταβαίνουσαν από του Θεού εκ του ουρανού, ητοιμασμένην ως νύμφην κεκοσμημένην διά τον άνδρα αυτής» (Αποκ. 21:1,2). Το σπουδαίο αυτό αποκαλυπτικό όραμα στον Ιωάννη, τον βοήθησε να αναπαυθεί στην πρόνοια και στις υποσχέσεις του Θεού.

`Σκεψη: Η ζωή μπορεί να είναι σκληρή και τρομακτική κάποιες φορές. Πώς ωστόσο η γνώση ότι ο Θεός ξέρει το μέλλον που έστω και μακροπρόθεσμα είναι καλό, μας παρηγορεί;`