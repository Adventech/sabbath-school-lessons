---
title:  «Χαιρετε Εν Κυριω Παντοτε»
date:  23/09/2021
---

Μία από τις εφαρμογές που χρησιμοποιούμε συχνά στα έξυπνα κινητά μας (smart phones), είναι οι χάρτες της Google. Οι περισσότεροι από μας δεν θυμόμαστε πώς ζούσαμε χωρίς το GPS (Παγκόσμιο Σύστημα Εντοπισμού) στο κινητό μας. Συνήθως ανησυχούσαμε όταν πηγαίναμε σε κάποιο άγνωστο μέρος, αλλά τώρα μπορούμε να εξερευνήσουμε οποιαδήποτε πόλη. Μήπως αυτή η σιγουριά είναι η ανάπαυση που ο Θεός θέλει να μας δώσει μέσα από το προφητικό Του χρονοδιάγραμμα;

Ορισμένες φορές ωστόσο, μπορεί να βάλουμε λάθος διεύθυνση ή απλώς να αποφασίσουμε να ακολουθήσουμε τον δικό μας δρόμο επειδή νομίζουμε ότι βρήκαμε μία συντομότερη διαδρομή, με αποτέλεσμα να καταλήξουμε σε ένα σημείο που δεν θα θέλαμε και να αρχίσουμε να ανησυχούμε.

`Διαβάστε Φιλιπ. 4:4-6. Τι λέει εδώ ο Παύλος για το πώς μπορούμε να βρούμε πραγματική ανάπαυση και ειρήνη σε έναν βιαστικό και γεμάτο πόνο κόσμο;`

Ο Παύλος δεν λέει να χαιρόμαστε πάντα σε όλες τις δοκιμασίες που θα έχουμε. Αντιθέτως λέει, «Χαίρετε εν Κυρίω πάντοτε.» Σε όποια κατάσταση κι αν βρισκόμαστε, όποιες δυσκολίες κι αν αντιμετωπίζουμε, εάν μένουμε στον Θεό, στην καλοσύνη Του, στην αγάπη Του, στην εξιλεωτική Του θυσία για μας στο σταυρό, μπορούμε να χαιρόμαστε σ’ Αυτόν και η κουρασμένη μας ψυχή να βρει ειρήνη. Το ύφος του κειμένου μάς παραπέμπει στην ανάπαυση, στην ειρήνη και στην ελπίδα που ξεπερνάει αυτόν τον κόσμο.

Φανταστείτε τι ανάπαυση θα έχει η ψυχή μας εάν δεν μεριμνούσαμε για τίποτα. Αυτό δεν μοιάζει να είναι ρεαλιστικό για κανέναν (ακόμη και ο Παύλος είχε πολλές ανησυχίες), αλλά όταν ξέρουμε ότι τον έλεγχο τον έχει ένας Θεός αγάπης που θα μας σώσει και θα μας οδηγήσει στη βασιλεία Του, σίγουρα αυτό μας βοηθά να αντιμετωπίσουμε σωστά τα πράγματα για τα οποία ανησυχούμε.

«Ο Κύριος είναι πλησίον»; Αυτό σημαίνει ότι βρίσκεται πάντα κοντά μας, και πως μόλις πεθάνουμε και αναπαυθούμε, το επόμενο πράγμα που θα συμβεί είναι η επιστροφή του Χριστού.

Χωρίς αμφιβολία, η ζωή είναι γεμάτη εντάσεις, δοκιμασίες και αγώνες. Κανείς δεν μπορεί να τα αποφύγει, ούτε και ο Παύλος μπόρεσε (δείτε Β’Κορ. 11). Ωστόσο αυτό που θέλει να πει είναι ότι ακόμη και μ’ όλα αυτά που υπομένουμε, μπορούμε να χαρούμε μ’ αυτά που μας προσφέρθηκαν μέσω του Χριστού και η ψυχή μας να αναπαυθεί ακόμη και τώρα.

`Σκεψη: Διαβάστε ξανά Φιλιπ. 4:4-6. Πώς μπορείτε να εφαρμόσετε αυτά τα υπέροχα λόγια, όποιες κι αν είναι οι δοκιμασίες ή οι δυσκολίες που αντιμετωπίζετε;`