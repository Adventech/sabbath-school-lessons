---
title:  Βαπτισμενοι Στον Μωυση
date:  05/09/2021
---

`Διαβάστε Α’ Κορ. 10:1-11. Τι ήθελε ο Παύλος να περάσει στους αναγνώστες του στην Κόρινθο όταν αναφερόταν σε κάποια συγκεκριμένα «παραδείγματα»;`

Στο αρχαίο κείμενο, στη θέση της λέξης «παραδείγματα» συναντάται ο όρος «τύπος». Ο τύπος, ή το παράδειγμα, δεν είναι το πρωτότυπο αλλά ένα είδος συμβόλου του αρχικού. Είναι το μοντέλο κάποιου άλλου πρωτότυπου. Στην Εβρ. 8:5 βλέπουμε ένα καλό παράδειγμα αυτού του είδους της σχέσης: «οίτινες λειτουργούσιν εις υπόδειγμα και σκιάν των επουρανίων, καθώς ελαλήθη προς τον Μωϋσήν ότε έμελλε να κατασκευάση την σκηνήν• διότι Πρόσεχε, λέγει, να κάμης πάντα κατά τον τύπον τον δειχθέντα εις σε εν τω όρει.» Σ’ αυτό το κείμενο στην προς Εβραίους τονίζεται η άμεση σχέση μεταξύ των ουράνιων και επίγειων αληθειών. Έπειτα γίνεται αναφορά στην Έξ. 25:9, όπου ο Θεός καλεί τον Μωυσή να κατασκευάσει ένα αγιαστήριο στην έρημο, «κατά τον τύπον» που του δείχθηκε στο βουνό. Το θέμα είναι ότι το επίγειο Αγιαστήριο, με όλες του τις τελετές και διαδικασίες, ήταν «παράδειγμα», τύπος, μοντέλο, αυτών που συμβαίνουν τώρα στον ουρανό, με τον Ιησού ως Αρχιερέα.

Έχοντας αυτά υπόψη μπορούμε να κατανοήσουμε καλύτερα τα λόγια του Παύλου στην Α’Κορ. 10. Σ’ αυτά τα εδάφια ο Παύλος αναφέρεται σε κάποιες από τις κύριες εμπειρίες του λαού του Θεού στην έρημο, στο δρόμο τους προς τη Γη της Επαγγελίας. «Οι πατέρες» είναι οι πρόγονοι των Ισραηλιτών που έφυγαν από την Αίγυπτο, οι οποίοι βρέθηκαν κάτω από τη νεφέλη, πέρασαν μέσα από τη θάλασσα και έτσι όλοι βαπτίστηκαν σε μία νέα ζωή ελευθερίας από την σκλαβιά. Ο Παύλος βλέπει αυτούς τους σημαντικούς σταθμούς του ταξιδιού στην έρημο, ως τύπο ή παράδειγμα της τελετής του βαπτίσματος. Ακολουθώντας τον συλλογισμό του Παύλου με την «πνευματικήν βρώσιν» γίνεται αναφορά στο μάνα (συγκρίνετε με Έξ. 16:31-35). Ο λαός Ισραήλ ήπιε νερό από τον βράχο, τον οποίο ο Παύλος ταυτίζει με τον Χριστό (Α’Κορ. 10:4). Αναλογιζόμενοι τον Ιησού ως τον «άρτο της ζωής» (Ιωάν. 6:48) και το «ζωντανό νερό» (Ιωάν. 4:10), τα παραπάνω βγάζουν νόημα. Έτσι, εδώ βλέπουμε τον Παύλο να χρησιμοποιεί την ιστορία της Παλαιάς Διαθήκης ως παράδειγμα για να αποκαλύψει πνευματικές αλήθειες που κάθε Χριστιανός μπορεί να εφαρμόσει σήμερα.

`Σκεψη: Σκεφτείτε τις εμπειρίες των Ισραηλιτών στην Αίγυπτο. Ποια πνευματικά μαθήματα, μπορούμε να πάρουμε από τα, καλά και κακά, «παραδείγματα» που μας άφησαν;`