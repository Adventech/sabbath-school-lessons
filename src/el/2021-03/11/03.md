---
title:  Τελετουργικο Και Θυσιες
date:  06/09/2021
---

Το τελετουργικό σύστημα και οι θυσίες της Παλαιάς Διαθήκης, όπως τις βλέπουμε στο Λευιτικόν, μας προσφέρουν ακόμη περισσότερα παραδείγματα σε σχέση με αυτά που είδαμε χθες – σύμβολα της Παλαιάς Διαθήκης που παραπέμπουν σε αλήθειες της Καινής Διαθήκης. Καθώς οι σύγχρονοι αναγνώστες της Αγίας Γραφής συχνά προσπερνούν αυτές τις τελετές, χάνουν σπουδαία πνευματικά μηνύματα.

`Διαβάστε τις οδηγίες για την προσφορά περί αμαρτίας για έναν κοινό Ισραηλίτη στο Λευιτ. 4:32-35. Τι μπορούμε να μάθουμε από αυτή την τελετή, παρότι δεν έχουμε Αγιαστήριο ή ναό με θυσιαστήριο για να προσφέρουμε θυσίες για τις αμαρτίες μας; Συσχετίστε αυτήν την τελετή με το Ιωάν. 1:29 και Α’ Πέτρ. 1:18-21.`

Η τελετή είναι το τέλειο μέσο για να μας δείξει σημαντικές αξίες και πληροφορίες, και πρέπει να γίνει κατανοητή στο πλαίσιό της. Συνήθως γίνεται σε κάποια συγκεκριμένη στιγμή και τόπο, και κάτω από συγκεκριμένη αλληλουχία πράξεων προκειμένου να είναι αποτελεσματική. Πράγματι, όταν διαβάζουμε τις Βιβλικές οδηγίες στην Παλαιά Διαθήκη σχετικά με τις θυσίες, είναι ξεκάθαρο πως ο Θεός έδωσε ακριβείς λεπτομέρειες για το τι θα θυσίαζαν, πότε, πού και ποια τελετή και διαδικασία θα ακολουθούσε. Κεντρικό ρόλο στις περισσότερες τελετές φυσικά είχε το αίμα και το ράντισμά του. Δεν είναι κάτι το όμορφο, ούτε αυτός ήταν ο σκοπός, μιας και έχει να κάνει με το ασχημότερο πράγμα στο σύμπαν, την αμαρτία.

Ποιος ήταν ο ακριβής ρόλος του αίματος, και γιατί έπρεπε να τοποθετηθεί στα κέρατα του θυσιαστηρίου; Ενώ οι περισσότερες τελετές που έχουν σχέση με το Αγιαστήριο είχαν ακριβείς οδηγίες για την εκτέλεσή τους, δεν είχαν πάντα και τις ανάλογες εξηγήσεις. Πιθανόν, επειδή οι άνθρωποι είχαν αντιληφθεί τη σημασία τους. Άλλωστε, οι Ισραηλίτες κατανοούσαν τη σημασία του αίματος (Λευιτ. 17:11).

Το παράδειγμα από το Λευιτ. 4:32-35, ωστόσο, περιέχει και μία σημαντική επεξήγηση στο εδ.35, «και θέλει κάμει ο ιερεύς εξιλέωσιν περί της αμαρτίας αυτού την οποίαν ημάρτησε, και θέλει συγχωρηθή εις αυτόν.» Έτσι, το αίμα είχε σημαντικό ρόλο σε όλη τη διαδικασία της εξιλέωσης, τον τρόπο με τον οποίο ο αμαρτωλός μπορεί να αποκαταστήσει τη σχέση του με τον Άγιο Θεό. Αυτό που βλέπουμε σ’ αυτές τις θυσίες, είναι ένας τύπος, ένα μοντέλο του θανάτου του Χριστού και της διακονίας Του για μας.

`Σκεψη: Αναλογιστείτε, πόσο κακή είναι η αμαρτία που χρειάστηκε την αυτοθυσία ενός μέλους της Θεότητας, του Ιησού, για την εξιλέωσή της. Πώς αυτή η αλήθεια μας διδάσκει ότι πρέπει να στηριζόμαστε μόνο στη Χάρη και όχι στα έργα; Άλλωστε, τι άλλο μπορούμε να προσθέσουμε σ’ αυτά που ήδη ο Χριστός έκανε για μας;`