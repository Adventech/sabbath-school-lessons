---
title:  Το «Παραδειγμα» Της Αναπαυσης
date:  07/09/2021
---

Πέρα από τα παραδείγματα που ήδη εξετάσαμε, οι τύποι και τα σύμβολα μπορούν να βρουν εφαρμογή ακόμη και στη Βιβλική έννοια της ανάπαυσης. Για να το κατανοήσουμε καλύτερα πρέπει να πάμε στην προς Εβραίους επιστολή.

`Διαβάστε Εβρ. 4:1-11. Ποια υπόσχεση ισχύει για να εισέλθουμε στην ανάπαυσή Του; Πώς η εμπειρία του Ισραήλ κατά την Έξοδο και την οδοιπορία τους στην έρημο, μας προσφέρουν επιπλέον στοιχεία για την ανάπαυση του Θεού;`

Η εγκαρτέρηση και η πίστη έχουν σημαντικό ρόλο εδώ. Αν και γίνεται αναφορά στην έβδομη ημέρα, το Σάββατο, τα εδάφια αυτά (και τα Εβρ. 3:7-19) είναι το κάλεσμα του Θεού προς τον λαό Του να διατηρήσουν την πίστη τους, να παραμείνουν πιστοί στον Κύριο και στο ευαγγέλιο. Τα κείμενα αυτά θυμίζουν στον αναγνώστη να λάβει σοβαρά τα μαθήματα καθοδήγησης που έδωσε ο Θεός στο παρελθόν, «διά να μη πέση τις εις το αυτό παράδειγμα της απειθείας» (Εβρ. 4:11). Προσέξτε, πρόκειται για μια ευκαιρία! Ο Ισραήλ είχε ακούσει το ευαγγέλιο, συνεχίζει το κείμενο, αλλά ο Λόγος δεν τους ωφέλησε. Αντί να δυναμώσουν την πίστη τους μέσα από εμπιστοσύνη και υπακοή, εκείνοι επαναστάτησαν (συγκρίνετε με Εβρ. 3:7-15) και έτσι δεν βιώσαν την ανάπαυση που ο Θεός ήθελε για εκείνους.

Στην Εβρ. 4:3 βλέπουμε τη στενή σχέση μεταξύ πίστης και ανάπαυσης. Μπορούμε να έλθουμε στην ανάπαυσή Του μόνο όταν πιστεύουμε και εμπιστευόμαστε Εκείνον που υποσχέθηκε την ανάπαυση και μπορεί να εκπληρώσει αυτήν την υπόσχεση. Και αυτός δεν είναι άλλος από τον Ιησού Χριστό.

`Διαβάστε ξανά Εβρ. 4:3. Ποιο ήταν το κύριο πρόβλημα του λαού; Τι μπορούμε να διδαχθούμε από αυτό μιας και εμείς «ευηγγελίσθημεν, καθώς και εκείνοι»; (εδ.2)`

Οι πρώτοι Χριστιανοί αποδέχτηκαν την αποκάλυψη του Θεού στην Παλαιά Διαθήκη και πίστεψαν ότι ο Ιησούς Χριστός είναι ο Αμνός του Θεού, η θυσία για τις αμαρτίες τους. Και με πίστη σ’ αυτή τη θυσία μπόρεσαν να βιώσουν τη σωτηρία στον Ιησού και την ανάπαυση που μας προσφέρεται σ’ Αυτόν.

`Σκεψη: Κατανοώντας ότι είμαστε σωσμένοι με το αίμα του Ιησού, πώς μπορούμε να έρθουμε στην ανάπαυσή Του, γνωρίζοντας ότι έχουμε σωθεί μέσω της χάρης και όχι λόγω των έργων;`