---
title:  Συγχωρω Και Ξεχνω;
date:  10/08/2021
---

Η συγχώρηση ορίζεται ως η προθυμία να εγκαταλείψει κάποιος τη μνησικακία, την καταδίκη και την εκδίκηση προς εκείνον ή εκείνους που τον αδίκησαν. Ο δρ. Μέριλιν Άρμουρ, ένας οικογενειακός θεραπευτής που εργάστηκε με τους επιζήσαντες του ολοκαυτώματος, προκειμένου να διατυπώσει πώς οι ίδιοι εξήγησαν αυτό που τους συνέβη, γράφει, «Η έννοια της συγχώρησης είναι η συνειδητή επιλογή του θύματος και όχι κάτι που απλώς συμβαίνει.»

Συγχώρηση δεν σημαίνει ότι δεν θα υπάρχουν συνέπειες, ούτε ότι επιτρέπεις σ’ αυτόν που σε κακοποίησε να συνεχίσει την ίδια συμπεριφορά. Συγχώρηση σημαίνει ότι αφήνουμε τον θυμό και την επιθυμία μας για εκδίκηση, στον Θεό. Εάν δεν το κάνουμε, η οργή, η πικρία, ο θυμός και η μνησικακία θα κάνουν αυτόν ή αυτούς που μας πλήγωσαν, χειρότερους.

`Τι συμβαίνει σε μας όταν συγχωρούμε τους άλλους; Ματθ. 18:21-35.`

Αναμφίβολα, ένας τρόπος για να μάθουμε να συγχωρούμε είναι πρώτα να κατανοήσουμε τη συγχώρηση που λάβαμε από τον Χριστό. Όλοι αμαρτήσαμε, και όχι μόνο σε ανθρώπους αλλά και στον Ίδιο τον Θεό. Κάθε αμαρτία, είναι αμαρτία εναντίον του Κυρίου και Δημιουργού μας, και παρόλα αυτά, μέσω του Ιησού μπορούμε να επικαλεστούμε πλήρη συγχώρηση για όλες τις αμαρτίες, όχι επειδή το αξίζουμε – γιατί δεν το αξίζουμε – αλλά λόγω της χάρης του Θεού. Όταν αντιληφθούμε αυτήν την ιερή αλήθεια και όταν κάνουμε τη συγχώρηση του Θεού βίωμά μας, τότε θα μπορούμε να συγχωρήσουμε τους άλλους. Δεν συγχωρούμε τους άλλους επειδή το αξίζουν, αλλά επειδή και εμείς λάβαμε συγχώρηση από τον Θεό, και επειδή το χρειαζόμαστε. Άλλωστε, κι εμείς δεν αποζητούμε συχνά συγχώρεση;

Όπως είδαμε, ο Ιωσήφ έδωσε μία δεύτερη ευκαιρία στις οικογενειακές σχέσεις. Δεν κρατούσε κακία ούτε επανερχόταν σε αυτά που συνέβησαν στο παρελθόν. Είναι σχεδόν αδύνατο να γίνει μία νέα αρχή στην οικογένεια, όταν έχουμε γίνει ειδήμονες στο πώς να πληγώνουμε ο ένας τον άλλον. Ο Ιωσήφ όμως δεν αντιδρά έτσι. Όπως φαίνεται, θέλει να αφήσει πίσω το παρελθόν και να προχωρήσει μπροστά με αγάπη και αποδοχή. Αν ο Ιωσήφ είχε διαφορετική αντίδραση, αυτή η ιστορία θα είχε άλλο τέλος, όχι τόσο ευχάριστο.

`Σκεψη: «Μακάριοι εκείνοι, των οποίων συνεχωρήθησαν αι ανομίαι και των οποίων εσκεπάσθησαν αι αμαρτίαι• μακάριος ο άνθρωπος, εις τον οποίον ο Κύριος δεν θέλει λογίζεσθαι αμαρτίαν» (Ρωμ. 4:7,8). Τι λέει εδώ ο Παύλος για αυτά που λάβαμε από τον Ιησού και πώς αυτή η υπέροχη υπόσχεση πρέπει να επηρεάσει τις σχέσεις μας με εκείνους που μας πλήγωσαν;`