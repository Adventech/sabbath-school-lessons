---
title:  Βρισκοντας Αναπαυση Μετα Τη Συγχωρεση
date:  12/08/2021
---

Η οικογένεια του Ιωσήφ έφτασε επιτέλους, στην Αίγυπτο. Δεν υπήρχαν πια, άλλα σκοτεινά μυστικά. Τα αδέρφια του θα πρέπει να παραδέχτηκαν ότι πούλησαν τον Ιωσήφ όταν εξηγούσαν στον πατέρα τους ότι ο γιος που νόμιζε νεκρό, τώρα ήταν πρωθυπουργός της Αιγύπτου.

Ενώ πολλές φορές δεν είναι εφικτό ή σοφό να αποκατασταθούν οι σχέσεις, αυτό δεν σημαίνει ότι δεν μπορούμε να συγχωρήσουμε. Ίσως να μην μπορούμε να κλάψουμε και να αγκαλιαστούμε με το πρόσωπο που μας πλήγωσε, αλλά μπορούμε να εκφράσουμε την συγχώρεση μας προφορικά ή γράφοντας ένα γράμμα. Τότε είναι που αφήνουμε τον πόνο σε μεγάλο βαθμό. Ίσως, ένα μέρος του πόνου να παραμείνει για πάντα, αλλά τουλάχιστον θα βρισκόμαστε στο δρόμο της θεραπείας.

`Διαβάστε Γεν. 50:15-21. Γιατί ανησυχούσαν τα αδέρφια του Ιωσήφ; Τι δείχνει αυτός ο φόβος για τους ίδιους;`

Τα αδέρφια του Ιωσήφ βρίσκονταν στην Αίγυπτο δεκαεπτά χρόνια (Γεν. 47:28), και παρόλα αυτά, όταν πέθανε ο Ιακώβ, φοβούνταν την εκδίκηση του Ιωσήφ. Συνειδητοποίησαν πόσο πολύ τον είχαν πληγώσει. Ο Ιωσήφ τους διαβεβαιώνει και πάλι για τη συγχώρεσή του, ακόμα και μετά τον θάνατο του πατέρα τους. Αυτή η υπενθύμιση ωφέλησε τόσο τον ίδιο, όσο και τα αδέρφια του.

Εάν η πληγή είναι βαθιά, ίσως χρειαστεί να συγχωρήσουμε πολλές φορές. Όταν οι άσχημες αναμνήσεις του κακού επανέρχονται στο νου, πρέπει να στραφούμε αμέσως στον Θεό μέσω της προσευχής και να επιλέξουμε ξανά τη συγχώρεση.

`Διαβάστε Γεν. 50:20. Πώς αυτό το εδάφιο εξηγεί, έστω κατά μέρος, την προθυμία του Ιωσήφ να συγχωρήσει την αμαρτία των αδερφών του εναντίον του;`

Ο Ιωσήφ πιστεύει ακράδαντα ότι η ζωή του ήταν μέρος του ευρύτερου σχεδίου του Θεού να σώσει τον κόσμο από την πείνα, και να οδηγήσει την οικογένειά του να γίνει ένα μεγάλο έθνος, κατά την υπόσχεσή Του. Το ότι γνώριζε πως ο Θεός ανέτρεψε τα πονηρά σχέδια των αδερφών του ώστε να επιφέρει το καλό, βοήθησε ακόμη περισσότερο τον Ιωσήφ να συγχωρήσει.

`Σκεψη: Η ιστορία του Ιωσήφ έχει ευχάριστο τέλος. Πώς αντιδρούμε όμως όταν η ιστορία δεν έχει ευχάριστο τέλος; Φυσικά, μακροπρόθεσμα, με το τέλος της αμαρτίας και της Μεγάλης Διαμάχης όπου όλα τα ζητήματα θα λυθούν, το τέλος θα είναι ευχάριστο. Πώς αυτή η ελπίδα βοηθά να αντιμετωπίσουμε τις περιπτώσεις όπου η κατάληξη δεν είναι η ιδανική;`