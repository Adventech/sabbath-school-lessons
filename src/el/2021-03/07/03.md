---
title:  Δημιουργωντας Τις Συγκυριες
date:  09/08/2021
---

Ο Ιωσήφ είχε συγχωρήσει τα αδέρφια του. Δεν ξέρουμε ακριβώς πότε το έκανε, αλλά προφανώς πολύ πριν εμφανιστούν. Πολύ πιθανόν να μην ευημερούσε στην Αίγυπτο εάν δεν τους είχε συγχωρήσει, γιατί ο θυμός και η πικρία θα τον είχαν εξουθενώσει και θα είχαν διαβρώσει τη σχέση του με τον Κύριο.

Διάφορες μελέτες που έγιναν σε άτομα που επιβίωσαν από τραγωδίες που τις προκάλεσαν άλλοι στη ζωή τους, έδειξαν πως η συγχώρεση ήταν ο σημαντικότερος παράγοντας που τους βοήθησε να βρουν θεραπεία και να συνεχίσουν τη ζωή τους. Χωρίς τη συγχώρεση παραμένουμε θύματα. Η συγχώρεση έχει να κάνει με μας τους ίδιους, παρά με εκείνον που μας έχει πληγώσει.

Παρότι ο Ιωσήφ είχε συγχωρέσει τα αδέρφια του, δεν ήθελε οι οικογενειακές σχέσεις να μείνουν εκεί που τις άφησε, στο ξερό πηγάδι της Δωθάν. Ήθελε να δει εάν υπήρξαν αλλαγές.

`Τι ακούει ο Ιωσήφ; Διαβάστε Γεν. 42:21-24. Τι μαθαίνει για τα αδέρφια του;`

Όλη η επικοινωνία γινόταν μέσω ενός διερμηνέα και έτσι τα αδέρφια του Ιωσήφ δεν φαντάζονταν ότι μπορούσε να τους καταλάβει. Εκείνος, ακούει την εξομολόγηση των αδερφών του, οι οποίοι νόμιζαν πως εάν ξεφορτωνόντουσαν τον Ιωσήφ δεν θα ήταν αναγκασμένοι να δίνουν αναφορά στον πατέρα τους. Δεν θα χρειαζόταν να ακούνε τα όνειρά του, ούτε να βλέπουν τον αδελφό τους να απολαμβάνει την εύνοια που του έδειχνε ο πατέρας τους. Αντί όμως να βρουν ανάπαυση, βασανίζονταν από την ένοχη συνείδησή τους όλα αυτά τα χρόνια. Η πράξη τους αυτή, τους οδήγησε στην ανησυχία και στον φόβο της επικείμενης τιμωρίας του Θεού. Ο Ιωσήφ άρχισε να τους λυπάται για την θλίψη τους. Θρηνούσε γι’ αυτούς. Ήξερε πως η πείνα θα διαρκούσε αρκετά χρόνια, γι’ αυτό επέμενε να έρθουν με τον Βενιαμίν την επόμενη φορά που θα αγόραζαν τροφή (Γεν. 42:20). Επιπλέον, κρατάει τον Συμεών αιχμάλωτο. Όταν είδε ότι ο Βενιαμίν είναι ζωντανός, οργανώνει μία γιορτή στην οποία δείχνει ξεκάθαρα την εύνοιά του προς αυτόν (Γεν. 43:34) για να δει αν υπάρχουν ακόμα συναισθήματα ζήλιας. Τα αδέρφια του δεν δείχνουν καμία ένδειξη ζήλιας, αλλά ο Ιωσήφ ξέρει πόσο πονηροί είναι. Άλλωστε, κατάφεραν να ξεγελάσουν ολόκληρη πόλη (Γεν. 34:13), και είναι σίγουρος ότι έχουν πει ψέματα στον πατέρα τους για τη δική του κατάληξη (Γεν. 37:31-34). Έτσι, σκέφτεται μία ακόμη δοκιμασία (Δείτε Γεν. 44).

`Σκεψη: Διαβάστε Γέν. 45:1-15. Πώς ένιωθε ο Ιωσήφ για τα αδέρφια του και για τη συγχώρηση που τους έδειξε; Τι μπορούμε να μάθουμε από αυτήν την ιστορία;`