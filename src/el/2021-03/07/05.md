---
title:  Η Συγχωρηση Στην Εφαρμογη
date:  11/08/2021
---

Για να συγχωρήσουμε, πρέπει πρώτα να αποδεχτούμε ότι έχουμε πληγωθεί. Αυτό μπορεί να είναι δύσκολο, μιας και ορισμένες φορές έχουμε περισσότερο την τάση να θάβουμε τα συναισθήματά μας, αντί να εργαζόμαστε μέσα από αυτά. Το να αναφέρουμε στον Θεό την δυσαρέσκεια και την οργή μας δεν είναι κακό. Είναι κάτι που συναντάμε συχνά στους Ψαλμούς. Μπορούμε ελεύθερα να Του εκφράσουμε τη δυσαρέσκειά μας για κάτι που συνέβη, ή το πόσο μας εξόργισε ο τρόπος που μας συμπεριφέρθηκαν.

Στην ιστορία μας βλέπουμε τον Ιωσήφ να κλαίει καθώς βλέπει ξανά τους αδερφούς του και αναβιώνει κάποια συναισθήματα του παρελθόντος.

`Τι δείχνει η δήλωση του Ιησού στο σταυρό για τη στιγμή της συγχώρεσης; Διαβάστε Λουκ. 23:34.`

Ο Ιησούς δεν περίμενε από μας να ζητήσουμε πρώτοι συγχώρεση. Δεν χρειάζεται να περιμένουμε αυτόν που μας πλήγωσε να ζητήσει συγνώμη. Μπορούμε να συγχωρούμε τους άλλους, ασχέτως αν εκείνοι δέχονται ή όχι την συγνώμη μας.

`Τι μαθαίνουμε από τον Λουκ. 6:28 και τον Ματθ. 5:44 για το πώς να σχετιζόμαστε με εκείνους που μας πληγώνουν;`

Η συγχώρεση όπως και η αγάπη ξεκινάνε από επιλογή και όχι από κάποιο συναίσθημα. Μπορούμε να επιλέξουμε να συγχωρούμε, ακόμη κι αν τα συναισθήματά μας, μας εμποδίζουν. Ο Θεός ξέρει πως με τη δική μας δύναμη αυτή η επιλογή είναι αδύνατη, αλλά, «τα πάντα είναι δυνατά παρά τω Θεώ» (Μάρκ. 10:27). Γι’ αυτό τον λόγο προσευχόμαστε γι’ αυτούς που μας πλήγωσαν. Σε ορισμένες περιπτώσεις, το πρόσωπο αυτό μπορεί να έχει ήδη πεθάνει, αλλά και πάλι μπορούμε να προσευχηθούμε να μπορέσουμε να τον/την συγχωρήσουμε. Σίγουρα η συγχώρεση δεν είναι πάντα κάτι εύκολο. Ο πόνος και η ζημιά που μας έχει προκαλέσει, μπορεί να είναι καταστροφικά, αφήνοντας μας πληγωμένους και διαλυμένους. Η θεραπεία θα έρθει εφόσον το επιτρέψουμε, όταν όμως μένουμε στη μνησικακία, στην πικρία και στην οργή, η θεραπεία, εάν γίνει, θα έρθει δυσκολότερα. Ο Σταυρός είναι το καλύτερο παράδειγμα του τι κόστισε στον Ίδιο τον Θεό η δική μας συγχώρεση. Εάν ο Κύριος μάς συγχώρησε, παρότι ήξερε ότι οι περισσότεροι θα Τον απορρίψουν, τότε σίγουρα μπορούμε και εμείς να μάθουμε να συγχωρούμε.

`Σκεψη: Ποιον πρέπει να συγχωρήσετε, όχι τόσο για εκείνον που σας πλήγωσε, όσο για τον εαυτό σας;`