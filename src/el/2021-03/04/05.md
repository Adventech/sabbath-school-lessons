---
title:  Κατι Νεο
date:  21/07/2021
---

`Αφού ο Δαβίδ εξομολογήθηκε την αμαρτία του χωρίς να προσπαθήσει να δικαιολογηθεί ή να την καλύψει, ζητάει κάτι από τον Θεό. Τι είναι αυτό που ζητάει; Διαβάστε Ψαλμ. 51:7-12.`

Η αναφορά του Δαβίδ στον καθαρισμό με ύσσωπο παραπέμπει στους Ισραηλίτες στο Αγιαστήριο. Καθώς αναφέρεται στην τελετή του καθαρισμού όπως περιγράφεται στο νόμο του Μωυσή (Λευιτ. 14:4), αναγνωρίζει τη δύναμη της θυσίας – τη Θυσία – που μελλοντικά θα γινόταν για να εξαλείψει τις αμαρτίες του κόσμου. Ο Δαβίδ επιπλέον ζητάει, «αγαλλίαση» και «ευφροσύνη». Δεν είναι λίγο θρασύς σύμφωνα με το μέγεθος της αμαρτίας του; Ίσως να μας βοηθήσει η παρακάτω παράφραση: «Πες μου πως έχω συγχωρεθεί για να μπω ξανά στο αγιαστήριο όπου θα δω την αγαλλίαση και την ευφροσύνη εκείνων που σε λατρεύουν.»

`Όταν ο Αδάμ και η Εύα αμάρτησαν, κρύφτηκαν από την παρουσία του Θεού (Γέν. 3:8). Γιατί η αίτηση του Δαβίδ, ακόμη και μετά την αμαρτία του, διαφέρει τόσο; Διαβάστε Ψαλμ. 51:11,12.`

Ο Δαβίδ δεν θέλει να χάσει την αίσθηση ότι ζει στην παρουσία του Θεού. Συνειδητοποιεί πως χωρίς το Άγιο Πνεύμα είναι ανίσχυρος. Ξέρει πως όσο εύκολα έπεσε στην αμαρτία με την Βηθσαβεέ, τόσο εύκολο είναι να ξαναπέσει. Η αυτοπεποίθηση του διαλύθηκε. Ο Δαβίδ καταλαβαίνει πως οι μελλοντικές νίκες δεν θα έρθουν από τον ίδιο, αλλά από τον Θεό, καθώς θα στηρίζεται ολοκληρωτικά σ’ Αυτόν. Η νίκη στη ζωή του χριστιανού δεν οφείλεται στον ίδιο αλλά αποκλειστικά στον Ιησού. Αποζητούμε την παρουσία Του, ποθούμε το Πνεύμα Του, επιθυμούμε την χαρά της σωτηρίας Του. Αναγνωρίζουμε την ανάγκη μας για ανανέωση και αποκατάσταση. Χρειαζόμαστε την ανάπαυσή Του – την θεϊκή ενέργεια αναδημιουργίας. Η ανάπαυση στη δημιουργία δεν απέχει πολύ από τη συγχώρηση. «Καρδίαν καθαράν κτίσον εν εμοί, Θεέ• και πνεύμα ευθές ανανέωσον εντός μου» (Ψαλμ. 51:10). Οι όροι αυτοί μας παραπέμπουν στη δημιουργία. Στην Παλαιά Διαθήκη μόνο ο Θεός μπορεί να «δημιουργήσει» (bara) – και μόλις αναδημιουργηθούμε, μπορούμε να έχουμε ανάπαυση.

`Σκεψη: Εάν δεν έχετε νιώσει την αγαλλίαση και την ευφροσύνη της απελευθέρωσης από την ένοχη συνείδηση, τι είναι αυτό που σας εμποδίζει; Εάν είναι η ενοχή, πώς αυτή η ιστορία μπορεί να σας βοηθήσει;`