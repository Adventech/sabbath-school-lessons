---
title:  Ταλαιπωρημενος Και Κουρασμενος
date:  18/07/2021
---

Ένα ανοιξιάτικο απόγευμα, ο ανήσυχος βασιλιάς Δαβίδ έκανε βόλτα στην ταράτσα του παλατιού του. Έπρεπε να ήταν με τον στρατό του στην άλλη πλευρά του Ιορδάνη και να ηγείται της μάχης εναντίον των Αμμωνιτών για να φέρει την ειρήνη στο βασίλειο.

`Επειδή δεν ήταν στο σημείο που έπρεπε, ο Δαβίδ άνοιξε την πόρτα στον πειρασμό. Διαβάστε την ιστορία στο Β’ Σαμ. 11:1-5. Τι συνέβη, και ποια μεγάλη αμαρτία διέπραξε ο Δαβίδ;`

Ο Δαβίδ είδε μία πολύ όμορφη γυναίκα να κάνει το μπάνιο της. Οι αμαρτωλές του παρορμήσεις τον οδήγησαν εκείνο το βράδυ να κοιμηθεί με την Βηθσαβεέ, τη σύζυγο ενός από τους αξιόπιστους στρατιωτικούς του. Όπως όλοι οι βασιλιάδες στην αρχαιότητα, ο Δαβίδ είχε την απόλυτη εξουσία. Σαν βασιλιάς δεν ήταν απαραίτητο να ακολουθήσει τους κανόνες όπως όλοι οι άλλοι. Παρόλα αυτά, η θλιβερή ιστορία της οικογένειάς του που ήρθε ως αποτέλεσμα, μας θυμίζει ότι ακόμη και ο βασιλιάς δεν είναι υπεράνω του νόμου του Θεού. Για την ακρίβεια, ο νόμος υφίσταται για την προστασία μας, είναι το οχυρό μας, και ακόμη και ο βασιλιάς αντιμετωπίζει τις θλιβερές συνέπειες της παράβασής του. Μόλις ο Δαβίδ ξεπέρασε τα όρια του νόμου του Θεού, άρχισε να βλέπει τις επιδράσεις σε όλες τις πτυχές της ζωής του. Ο Δαβίδ πίστεψε ότι η παθιασμένη αυτή στιγμή θα περνούσε απαρατήρητη, ωστόσο, η Βηθσαβεέ έμεινε έγκυος ενώ ο άντρας της ήταν μακριά.

`Διαβάστε Β’ Σαμ. 11:6-27. Πώς προσπάθησε ο Δαβίδ να καλύψει την αμαρτία του;`

Τα δαιδαλώδη σχέδια του Δαβίδ να στείλει τον Ουρία στο σπίτι του, στη σύζυγό του Βηθσαβεέ, απέτυχαν. Ο Ουρίας ήταν ένας άνδρας με άριστη φήμη και στις δόλιες υποδείξεις του Δαβίδ απάντησε, «Η κιβωτός και ο Ισραήλ και ο Ιούδας κατοικούσιν εν σκηναίς, και ο κύριός μου Ιωάβ και οι δούλοι του κυρίου μου, είναι εστρατοπεδευμένοι επί το πρόσωπον της πεδιάδος• και εγώ θέλω υπάγει εις τον οίκον μου, διά να φάγω και να πίω και να κοιμηθώ μετά της γυναικός μου;» (Β’ Σαμ. 11:11). Εντέλει, ο Δαβίδ απελπισμένος χρησιμοποιεί ένα τέχνασμα για να δολοφονήσει τον Ουρία προκειμένου να καλύψει την αμαρτία του.

`Σκεψη: Είναι δύσκολο να πιστέψουμε ότι ο Δαβίδ, στον οποίο ο Θεός είχε δώσει τόσα πολλά, έπεσε τόσο χαμηλά. Ασχέτως από το ποιοι είμαστε, για ποιους κινδύνους μας προειδοποιεί αυτή η ιστορία;`