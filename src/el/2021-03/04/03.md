---
title:  Κληση Για Αφυπνιση
date:  19/07/2021
---

Εν μέσω μιας από τις πιο σκοτεινές στιγμές της ζωής του Δαβίδ υπάρχουν και καλά νέα: ο Θεός στέλνει τον προφήτη Του. Ο Νάθαν και ο Δαβίδ γνωρίζονταν πολύ καλά. Παλαιότερα, ο Νάθαν είχε συμβουλέψει τον Δαβίδ σχετικά με τα σχέδια του για την ανοικοδόμηση του ναού (Β’ Σαμ. 7). Ωστόσο τώρα, ο προφήτης έρχεται στο βασιλιά για να επιτελέσει ένα διαφορετικό έργο.

`Γιατί πιστεύετε ότι ο Νάθαν επέλεξε να μεταφέρει το μήνυμα μέσω μιας ιστορίας αντί να κατονομάσει και να ξεντροπιάσει αμέσως τον Δαβίδ; Διαβάστε Β’ Σαμ. 12:1-14.`

Ο Νάθαν ήξερε τι έπρεπε να πει, και το είπε με τέτοιον τρόπο που ο Δαβίδ μπόρεσε αμέσως να το καταλάβει. Είπε μία ιστορία όπου ο Δαβίδ, ένας πρώην βοσκός, θα μπορούσε να ταυτιστεί. Ήξερε το υψηλό αίσθημα δικαιοσύνης και ακεραιότητας που τον διακατείχε. Υπό μία έννοια, θα μπορούσαμε να πούμε πως ο Νάθαν του έστησε την τέλεια παγίδα.

Όταν ο ανυποψίαστος Δαβίδ ανακοίνωσε στην πραγματικότητα τη δική του καταδίκη, ο Νάθαν είπε, «Συ είσαι ο άνθρωπος» (Β’ Σαμ. 12:7). Υπάρχουν διάφοροι τρόποι για να πει κάποιος «Συ είσαι ο άνθρωπος». Κάποιος μπορεί να το διατυμπανίσει, κάποιος άλλος να το κάνει με κατάκριση υψώνοντας το δάχτυλό του στο πρόσωπο του άλλου, ή να το εκφράσει με ενδιαφέρον και στοργή. Τα λόγια του Νάθαν πρέπει να ήταν περιβεβλημένα με χάρη. Εκείνη τη στιγμή, ο Δαβίδ θα πρέπει να ένιωσε τον πόνο που νιώθει ο Θεός όταν εσκεμμένα κάποιο παιδί Του απομακρύνετε από το θέλημά Του. Η καρδιά του Δαβίδ ήταν συντετριμμένη.

`Γιατί ο Δαβίδ είπε, «Ημάρτησα εις τον Κύριον» και όχι «Αμάρτησα στη Βηθσαβεέ», ή «Είμαι φονιάς»; (Β’Σαμ. 12:13, δείτε επίσης Ψαλμ. 51:4)`

Ο Δαβίδ κατάλαβε πως η αμαρτία που φέρνει ανησυχία στην καρδιά μας, είναι αδίκημα πρώτα στον Θεό, τον Δημιουργό και Λυτρωτή. Πληγώνουμε τον εαυτό μας, επηρεάζουμε τους άλλους. Ατιμάζουμε την οικογένειά μας ή την εκκλησία μας. Ωστόσο, στην πραγματικότητα πληγώνουμε τον Θεό και βάζουμε ένα ακόμη καρφί στην τραχιά δοκό που δείχνει προς τον Γολγοθά.

«Η επίπληξη του προφήτη άγγιξε την καρδιά του Δαβίδ. Η συνείδησή του ξύπνησε. Το σφάλμα του παρουσιάσθηκε με όλο το τρομερό του μέγεθος. Η ψυχή του λύγισε μπροστά στο Θεό μετανοιωμένη. Με τρεμάμενα χείλη είπε: “Ημάρτησα εις τον Κύριον.” Κάθε αδικία που γίνεται στους άλλους, επιστρέφει από τον αδικούμενο πίσω στο Θεό. Ο Δαβίδ είχε διαπράξει μια σοβαρή αμαρτία, τόσο απέναντι στον Ουρία όσο και απέναντι στη Βηθσαβεέ, και αυτό το ένιωθε βαθιά. Απείρως όμως μεγαλύτερη ήταν η αμαρτία του απέναντι στο Θεό.» Ε. Χουάιτ, Π.Π. σ. 724,725.