---
title:  'Ο Χριστος Στην Αποκαλυψη: Μερος Β’'
date:   19/04/2018
---

`Διαβάστε Αποκ. 1:10-18. Τι λέει εδώ ο Ιησούς για τον εαυτό Του;`

Ο Ιησούς εμφανίζεται σ’ αυτά τα εδάφια να στέκεται στο πρώτο διαμέρισμα του ουράνιου Αγιαστηρίου. Η αποκάλυψή Του ήταν τόσο σπουδαία που ο Ιωάννης έπεσε τρομαγμένος στα πόδια Του. Ο Ιησούς του είπε να μη φοβάται και του συστήθηκε ως το Άλφα και το Ωμέγα, ο Πρώτος και ο Έσχατος – αναφορές στην αιώνια ύπαρξή Του ως Θεός. Αργότερα μιλάει για τον θάνατο και την ανάστασή Του και την ελπίδα που φέρνει η ανάστασή Του. Ο Ιησούς έχει τα κλειδιά του Άδη και του θανάτου. Με άλλα λόγια, ο Ιησούς εδώ λέει στον Ιωάννη αυτό ακριβώς που είπε και στην Μάρθα στον θάνατο του αδερφού της, «Εγώ είμαι η ανάστασις και η ζωή• ο πιστεύων εις εμέ, και αν αποθάνη, θέλει ζήσει• και πας όστις ζη και πιστεύει εις εμέ δεν θέλει αποθάνει εις τον αιώνα. Πιστεύεις τούτο;» (Ιωάν. 11:25,26). 

Τόσο με την Μάρθα όσο και με τον Ιωάννη, ο Ιησούς δείχνει την ελπίδα της ανάστασης, την κορωνίδα της Χριστιανικής πίστης. Χωρίς αυτήν την ελπίδα, τι ελπίδα υπάρχει;

`Διαβάστε Αποκ. 22:7,12,13. Τι φανερώνουν αυτά τα εδάφια για τον Ιησού;`

«Ο Χριστός είναι το Α και το Ω, η Γένεση της Παλαιάς Διαθήκης, και η Αποκάλυψη της Καινής. Και τα δύο μαζί συναντιόνται στον Χριστό. Ο Αδάμ συμφιλιώθηκε με τον Θεό λόγω της υπακοής του Δεύτερου Αδάμ, ο Οποίος εκπλήρωσε το έργο ξεπερνώντας τους πειρασμούς του Σατανά και εξιλεώνοντας την πτώση και την αποτυχία του πρώτου Αδάμ.» Ε. Χουάιτ, Σχόλια, The SDA Bible Commentary, τομ. 6, σ. 1092, 1093. Πράγματι, ο Ιησούς είναι η αρχή και το τέλος. Μας δημιούργησε στην αρχή και θα μας αναδημιουργήσει στο τέλος. Το βιβλίο της Αποκάλυψης, καθώς μας διδάσκει τα ιστορικά και τα εσχατολογικά γεγονότα, παραμένει η Αποκάλυψη του Ιησού Χριστού. Επομένως, ό,τι και να μελετάμε για τα έσχατα γεγονότα, το επίκεντρο πρέπει να είναι ο Ιησούς Χριστός.

`Σκεψη: Τι μπορούμε να κάνουμε ώστε καθημερινά ο Ιησούς να είναι το κέντρο της ζωής μας;`