---
title:  Το Σαββατο Ως Σφραγιδα
date:   14/06/2018
---

Όπως είδαμε, το Σάββατο ως η έβδομη ημέρα είναι το σημείο του αληθινού λαού του Θεού, ξεκινώντας από τον Αδάμ και την Εύα και συνεχίζοντας με τον λαό Ισραήλ. Και στην Καινή Διαθήκη επίσης, βλέπουμε τον Ιησού και τους αποστόλους να το τηρούν, αλλά και ως το διαχωριστικό σημείο του λαού του Θεού των εσχάτων ημερών, τους «φυλάττοντες τας εντολάς του Θεού και την πίστιν του Ιησού» (Αποκ. 14:12).

`Γιατί το Σάββατο είναι τόσο σημαντικό για τους Χριστιανούς; Έξ. 20:8-11, Εβρ. 4:9,10.`

Η εντολή του Σαββάτου βρίσκεται ακριβώς στη μέση των Δέκα Εντολών. Δόθηκε από τον Δημιουργό ως σημείο ή σφραγίδα της εξουσίας Του. Αναφέρει το όνομά Του, «Κύριου του Θεού σου». Οριοθετεί την επικράτεια της δικαιοδοσίας Του, «τον ουρανόν και την γην, την θάλασσαν και πάντα τα εν αυτοίς». Επιπλέον, προσδιορίζει τον λόγο της εξουσίας Του, «διότι εις εξ ημέρας εποίησεν ο Κύριος τον ουρανόν και την γην… εν δε τη ημέρα τη εβδόμη κατέπαυσε.»

Η Καινή Διαθήκη αναγνωρίζει τον Ιησού ως Εκείνον μέσω του Οποίου ο Θεός έκανε τα πάντα (Ιωάν. 1:1-3, Κολ. 1:16, Εβρ. 1:1,2). Ο Ιησούς δημιούργησε τον κόσμο μας σε έξι μέρες και αναπαύθηκε την έβδομη. Επομένως, είναι ιδιαίτερα σημαντικό το ότι ο Ιησούς Παρασκευή απόγευμα φώναξε πάνω στο σταυρό, «Τετέλεσται» (Ιωάν. 19:30). Όπως αναπαύθηκε το Σάββατο μετά το έργο της Δημιουργίας, έτσι αναπαύθηκε το Σάββατο στον τάφο μετά την ολοκλήρωση του απολυτρωτικού έργου. Επομένως, το Σάββατο είναι διπλά ευλογημένο, πρώτα στη Δημιουργία και έπειτα στο σταυρό. Γι’ αυτό, σύμφωνα με την προς Εβραίους επιστολή, με την ανάπαυσή τους το Σάββατο οι Χριστιανοί δείχνουν ότι «και αυτός κατέπαυσεν από των έργων αυτού, καθώς ο Θεός από των εαυτού» (Εβρ. 4:10). Το Σάββατο είναι το τέλειο σύμβολο του ότι δεν μπορούμε να σωθούμε από μόνοι μας, και ότι από την αρχή μέχρι το τέλος η σωτηρία μας είναι έργο του Χριστού που επιτυγχάνεται μέσω της πίστης (συγκρίνετε με Εβρ. 12:2)

`Σκεψη: Εφόσον το Σάββατο συμβολίζει την ανάπαυση από τα έργα μας, τι αντιπροσωπεύει η τήρηση της Κυριακής και πώς αυτό ταιριάζει με τον βασικό χαρακτήρα της Βαβυλώνας;`