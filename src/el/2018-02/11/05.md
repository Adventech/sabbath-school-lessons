---
title:  Το Χαραγμα Του Θηριου
date:   13/06/2018
---

Ποιο είναι το χάραγμα που πρέπει οπωσδήποτε να αποφύγουμε; Όπως είδαμε νωρίτερα, το τέταρτο θηρίο στο Δαν. 7, στην τελική του φάση – που περιγράφεται ως το θηρίο της θάλασσας στην Αποκ. 13:– θα «διανοηθή να μεταβάλλη καιρούς και νόμους» (Δαν. 7:25). Όπως ήδη αναφέραμε, ένας νόμος που σκέφθηκε να αλλάξει είναι το Σάββατο, η τέταρτη εντολή – η μόνη εντολή που έχει χρονική αναφορά και δείχνει τον Θεό ως Εκείνον που δημιούργησε «τον ουρανόν και την γην, την θάλασσαν και πάντα τα εν αυτοίς» (Έξ. 20:11). Το μήνυμα του πρώτου αγγέλου, μας παραπέμπει σ’ αυτήν την εντολή που το θηρίο προσπάθησε να αλλάξει και καθιστά σαφές ότι η λατρεία ανήκει στον Κύριο μόνο ως Δημιουργό. Αμέσως μετά την περιγραφή του τρίτου αγγέλου για την κατάληξη όσων εμπλέκονται στην κίβδηλη λατρεία, δίνεται η περιγραφή των αληθινών λατρευτών του Θεού στο εδ. 12.

`Διαβάστε Αποκ. 14:12. Πώς η αναφορά στους πιστούς του Θεού μάς βοηθάει να καταλάβουμε γιατί το Σάββατο έχει βασικό ρόλο στα έσχατα γεγονότα;`

«Εδώ είναι η υπομονή των αγίων, εδώ οι φυλάττοντες τας εντολάς του Θεού και την πίστιν του Ιησού» (Αποκ. 14:12). Όπως είδαμε, στις εντολές του Θεού συμπεριλαμβάνεται και η τέταρτη εντολή, το Σάββατο, που δείχνει τον Θεό ως Δημιουργό και Τον μόνο Άξιο για λατρεία. Δεν πρέπει να μας εκπλήσσει λοιπόν το γεγονός ότι πολλοί συνδέουν το χάραγμα του θηρίου με την λατρεία της Κυριακής – το κίβδηλο «Σάββατο» – που δεν προστάζεται πουθενά στην Αγία Γραφή, σε αντίθεση με την τέταρτη εντολή που συναντάμε πολλές φορές στη Βίβλο.

Αυτό σημαίνει ότι οι Χριστιανοί που λατρεύουν τον Θεό την Κυριακή έχουν τώρα το χάραγμα του θηρίου; Όχι. Σύμφωνα με την Αποκ. 13:15, όσοι αρνούνται να ενωθούν στην κίβδηλη λατρεία του θηρίου θα θανατωθούν. Κάποια στιγμή θα γίνει ζήτημα ζωής και θανάτου. Είναι προφανές ότι τα πράγματα δεν έχουν φτάσει ακόμη σ’ αυτό το σημείο, και το χάραγμα του θηρίου δεν θα δοθεί μέχρι την τελική αυτή δοκιμασία. Επομένως, κανείς δεν έχει λάβει προς το παρόν το χάραγμα. 

`Σκεψη: Εντολές του Θεού. Πίστη του Ιησού. Γιατί αυτά τα στοιχεία είναι ήδη από τώρα σημαντικά για έναν αληθινό Χριστιανό;`