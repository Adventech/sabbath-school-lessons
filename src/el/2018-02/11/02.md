---
title:  Το Αναγνωριστικο Σημειο Του Λαου Του Θεου
date:   10/06/2018
---

`Την εποχή της Παλαιάς Διαθήκης υπήρχαν δύο αναγνωριστικά σημεία του πραγματικού λαού του Θεού. Το ένα ήταν η περιτομή. Σε ποιον δόθηκε για πρώτη φορά αυτό το σημείο; Γέν. 17:9-11.`

Ο Θεός πρόσταξε τον Αβραάμ και τους απογόνους του να περιτέμνονται, ως σημείο της διαθήκης της σωτηρίας. Τα αγόρια έπρεπε να περιτέμνονται την όγδοη ημέρα (Λευιτ. 12:3). Ωστόσο, αυτή η τελετή είχε βαθύτερο νόημα. Σκοπός της ήταν να συμβολίζει την ανάγκη για «περιτομή» ή ανανέωση της καρδιάς (δείτε Δευτ. 30:6). Γι’ αυτό ο Παύλος γράφει: «Διότι Ιουδαίος δεν είναι ο εν τω φανερώ Ιουδαίος, ουδέ περιτομή η εν τω φανερώ, η γινομένη εν σαρκί. Αλλ' Ιουδαίος είναι ο εν τω κρυπτώ Ιουδαίος, και περιτομή η της καρδίας, κατά πνεύμα, ουχί κατά γράμμα, του οποίου ο έπαινος είναι ουχί εξ ανθρώπων, αλλ' εκ του Θεού» (Ρωμ. 2:28,29).

Εδάφια όπως Α’ Κορ. 7:19, Γαλ. 5:6 και 6:15 μας δείχνουν ότι στην Καινή Διαθήκη η περιτομή αντικαταστάθηκε από το βάπτισμα το οποίο συμβολίζει την «αναδημιουργία», τον θάνατο ως προς την αμαρτία και την ανάσταση για νέα ζωή (δείτε Ρωμ. 6:3,4). Γι’ αυτόν το λόγο ο Παύλος λέει ότι η περιτομή πλέον δεν είναι απαραίτητη και ότι αυτό που έχει πραγματικά σημασία είναι η «πίστις δι’ αγάπης ενεργουμένη» και «η τήρησις των εντολών του Θεού».

`Ποιο ήταν το δεύτερο αναγνωριστικό σημείο που ο Θεός έδωσε στο λαό Του και γιατί δόθηκε; (Έξ. 31/λα' 13,17, Ιεζ. 20:12,20).`

Είναι αξιοσημείωτο ότι το Σάββατο δόθηκε ως σημείο από την Δημιουργία (δείτε επίσης Γέν. 2:2,3), ενώ η περιτομή ξεκινάει με τον Αβραάμ. Γι’ αυτό ο Ιησούς, αναφερόμενος στη Γένεση, είπε ότι το Σάββατο έγινε για τον άνθρωπο (Μάρκ. 2:27). Δείχνει ότι ανήκουμε στον Θεό γιατί μας δημιούργησε, και λόγω σωτηρίας, επειδή μας δικαίωσε και μας αγίασε. Γι’ αυτό ενώ ο Παύλος λέει ότι η περιτομή δεν είναι πλέον σημαντική, υποστηρίζει ότι η τήρηση των εντολών του Θεού (συμπεριλαμβανομένου και του Σαββάτου) εξακολουθεί να είναι σημαντική (δείτε Εβρ. 4:9).

`Σκεψη: Πώς οι σκέψεις και οι προθέσεις μας δείχνουν εάν έχουμε πράγματι περιτετμημένη καρδιά;`