---
title:  Περαιτέρω μελέτη
date:   11/05/2018
---

Ο Δράκος, ο Σατανάς, που πολέμησε τον Θεό στον ουρανό (Αποκ. 12:7), είναι αυτός που πολεμάει τα παιδιά του Θεού στη γη, αυτούς που «τηρούν τις εντολές του Θεού» (Αποκ. 12:17, 13:2,4). Για την ακρίβεια, ο ίδιος ο Σατανάς γίνεται αντικείμενο λατρείας (Αποκ. 13:4). Έτσι, τον πόλεμο που ξεκίνησε ο Σατανάς στον ουρανό επιδιώκει να τον συνεχίσει στη γη. Και η επίθεσή του στον Θεό γίνεται μέσα από την επίθεσή του στο νόμο Του.

«Στην τέταρτη εντολή ο Θεός παρουσιάζεται σαν δημιουργός του ουρανού και της γης, μία ιδιότητα που Τον διακρίνει από όλους τους ψευδείς θεούς. Η έβδομη ημέρα αγιάσθηκε, σαν αναμνηστικό της δημιουργίας και καθιερώθηκε για την ανάπαυση του ανθρώπου. Προορίζονταν να φέρνει διαρκώς στη σκέψη του ανθρώπου το ζωντανό Θεό σαν πηγή ζωής και αντικείμενο σεβασμού και λατρείας. Ο Σατανάς αγωνίζεται να αποσπάσει την αφοσίωση των ανθρώπων από το Θεό και την απονομή υπακοής στο νόμο Του. Γι’ αυτόν το λόγο στρέφει ιδιαίτερα τις προσπάθειές του κατά της εντολής εκείνης η οποία δείχνει ότι ο Θεός είναι Δημιουργός.» Ε. Χουάιτ, Τ.Π.Σ. σ. 57,58.

Λατρεύουμε τον Κύριο επειδή είναι ο Δημιουργός του ουρανού και της γης, και η έβδομη ημέρα – το Σάββατο είναι το σημείο της δημιουργικότητάς Του, ένα σημείο που έχει την αρχή του στην εβδομάδα της Δημιουργίας (Γέν. 2:1-3). Γι’ αυτό ο Σατανάς επιτίθεται στο θεμελιώδες σημείο αυτής της εξουσίας του Θεού: την έβδομη ημέρα – το Σάββατο. Στις έσχατες ημέρες, ο Θεός θα κάνει συνθήκη με τους ανθρώπους που θα υπακούουν στις εντολές Του, συμπεριλαμβανομένης και της εντολής που Τον ορίζει Κύριο και Δημιουργό στον Οποίο μόνο ανήκει η λατρεία. 

**Ερωτήσεις για συζήτηση**: 

`1.	 Ποιο είναι το πρόβλημα με εκείνους που μιλούν για την αμαρτία αλλά υποστηρίζουν ότι ο νόμος του Θεού έχει καταργηθεί; Πόσο αβάσιμο είναι το επιχείρημά τους;`

`2.	 Ποια είναι η εμπειρία σας με άτομα που υποστηρίζουν ότι η ημέρα λατρείας είναι η Κυριακή αντί του Σαββάτου; Τι επιχειρήματα χρησιμοποιήσατε και πόσο αποτελεσματικά ήταν; Πώς μπορείτε να αντιμετωπίσετε την άποψη ότι η τήρηση του Σαββάτου παραπέμπει στη σωτηρία εξ έργων;`

`3.	 Γιατί είναι σημαντικό να είναι ξεκάθαρο σε όλους μας ότι τα γεγονότα σχετικά με το «χάραγμα του θηρίου» δεν έχουν ακόμη συμβεί;`