---
title:  Η Υποσχεση
date:   06/05/2018
---

Μία από τις σπουδαιότερες υποσχέσεις της Αγίας Γραφής βρίσκεται στην Ρωμ. 8:1: «Δεν είναι τώρα λοιπόν ουδεμία κατάκρισις εις τους εν Χριστώ Ιησού, τους μη περιπατούντας κατά την σάρκα, αλλά κατά το πνεύμα». Τα λόγια αυτά είναι το συμπέρασμα όσων προηγήθηκαν. Προκειμένου λοιπόν να καταλάβουμε καλύτερα την ελπίδα και την υπόσχεση που εμπεριέχουν, πρέπει να μελετήσουμε τα προηγούμενα εδάφια.

`Διαβάστε Ρωμ. 7:15-25. Ποια είναι η ουσία των λόγων του απ. Παύλου σ’ αυτά τα εδάφια που τον οδηγεί στο ελπιδοφόρο συμπέρασμα της Ρωμ. 8:1;`

Αν και έχουν γίνει πολλές συζητήσεις στον Χριστιανικό κύκλο για το εάν ο Παύλος αναφερόταν στον εαυτό του ως πιστός, ένα είναι ξεκάθαρο: Ο Παύλος μιλάει για την πραγματικότητα της αμαρτίας. Όλοι, ακόμη και οι Χριστιανοί, μπορούν να ταυτιστούν με την πάλη που αναφέρει εδώ ο Παύλος. Όλοι έχουμε αισθανθεί την πάλη της σάρκας και της αμαρτίας που κατοικεί μέσα μας και μας κάνει να πράττουμε εκείνο το οποίο γνωρίζουμε ότι δεν πρέπει να πράξουμε, ή να μην πράξουμε εκείνο το οποίο γνωρίζουμε ότι πρέπει. Για τον Παύλο το πρόβλημα δεν είναι ο νόμος, αλλά η σάρκα. 

Σε όλους λίγο πολύ έχει συμβεί να θέλουμε να κάνουμε το σωστό αλλά στο τέλος να πράττουμε το λάθος. Μπορεί ο Παύλος να μην αναφέρεται στο αναπόφευκτο της αμαρτίας στη ζωή ενός αναγεννημένου Χριστιανού, σίγουρα όμως θέτει το θέμα της διαρκής πάλης που αντιμετωπίζει όποιος επιδιώκει να υπακούει στον Θεό.

Και έτσι καταλήγει στο περίφημο εδάφιο: «Ταλαίπωρος άνθρωπος εγώ• τις θέλει με ελευθερώσει από του σώματος του θανάτου τούτου;» (Ρωμ. 7:24). Η απάντησή του βρίσκεται στον Ιησού και στην σπουδαία υπόσχεση ότι όποιος πιστεύει σ’ Αυτόν δεν θα καταδικαστεί, και μέσω της χάρης θα βαδίζει σύμφωνα με το πνεύμα. Ναι, οι πιστοί αγωνίζονται, αντιμετωπίζουν πειρασμούς, η αμαρτία πράγματι υπάρχει. Αλλά μέσω της πίστης στον Ιησού, εκείνοι που πιστεύουν και υπακούουν στο νόμο, δεν καταδικάζονται από αυτόν. Έτσι, μαθαίνουν να βαδίζουν σύμφωνα με το πνεύμα και όχι σύμφωνα με τη σάρκα. 

`Σκεψη: Διαβάστε ξανά την σημερινή περικοπή. Σε ποια σημεία ταυτίζεστε με τα λόγια του Παύλου; Γιατί η Ρωμ. 8:1 είναι μία θαυμάσια υπόσχεση;`