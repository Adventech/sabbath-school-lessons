---
title:  Ο Νομος Και Η Αμαρτια
date:   07/05/2018
---

Η περικοπή που μελετήσαμε χθες, (Ρωμ. 7:15-25) δείχνει πως η αμαρτία είναι υπαρκτή σε όλους, ακόμη και στους Χριστιανούς. Ωστόσο, στα προηγούμενα εδάφια ο Παύλος αναφέρεται στον νόμο, ο οποίος δείχνει την αμαρτία και πόσο θανατηφόρα είναι.

`Διαβάστε Ρωμ. 7:1-14. Ποια είναι η σχέση μεταξύ νόμου και αμαρτίας; Τι λένε αυτά τα εδάφια για το αδύνατον να σωθεί κανείς μέσα από την τήρηση του νόμου;`

Από αυτά που διδάσκει εδώ ο Παύλος προκύπτουν δύο καίρια σημεία. Πρώτον, δείχνει ότι ο νόμος είναι τέλειος. Είναι άγιος, δίκαιος και αγαθός. Το πρόβλημα είναι η αμαρτία που οδηγεί στον θάνατο. Το δεύτερο είναι ότι ο νόμος δεν μπορεί να μας σώσει από την αμαρτία και τον θάνατο. Δείχνει το πρόβλημα της αμαρτίας και του θανάτου, αλλά δεν δίνει την επίλυσή του. 

Μόνο με μία επιπόλαια ανάγνωση των εδαφίων θα καταλήγαμε στο συμπέρασμα ότι ο νόμος – οι Δέκα Εντολές – καταργήθηκε, αγνοώντας όλα τα άλλα σημεία που δείχνουν ότι ο νόμος εξακολουθεί να ισχύει. Ο Παύλος δεν λέει τίποτα που να δείχνει ότι ο νόμος ακυρώθηκε. Το επιχείρημά του στηρίζεται στην προϋπόθεση ότι ο νόμος εξακολουθεί να ισχύει, επειδή ο νόμος δείχνει την αμαρτία, με αποτέλεσμα την ανάγκη του ευαγγελίου. «Τι λοιπόν θέλομεν ειπεί; ο νόμος είναι αμαρτία; Μη γένοιτο. Αλλά την αμαρτίαν δεν εγνώρισα, ειμή διά του νόμου• διότι και την επιθυμίαν δεν ήθελον γνωρίσει, εάν ο νόμος δεν έλεγε• Μη επιθυμήσης» (Ρωμ. 7:7).

`Διαβάστε προσεκτικά Ρωμ. 7:13. Γιατί είναι απαραίτητος ο νόμος;`

Ο νόμος δεν φέρνει τον θάνατο, αλλά η αμαρτία. Ο νόμος δείχνει πόσο θανατηφόρα είναι η αμαρτία. Επειδή ο νόμος είναι αγαθός, δείχνει την αμαρτία. Ωστόσο, δεν δίνει καμία λύση γι’ αυτήν. Μόνο το ευαγγέλιο έχει την λύση για την αμαρτία. Ο Παύλος λέει πως ως Χριστιανοί που έχουμε σωθεί από τον Χριστό, πρέπει να «δουλεύωμεν κατά το νέον πνεύμα» (Ρωμ. 7:6), να ζούμε δηλαδή μία σχέση πίστης με τον Ιησού, δείχνοντας εμπιστοσύνη στις αρετές και την δικαιοσύνη Του για σωτηρία.

`Σκεψη: Πώς νιώσατε την ανάγκη για την χάρη του Θεού μέσα από την προσωπική εμπειρία της τήρησης του νόμου;`