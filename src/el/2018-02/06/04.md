---
title:  Απο Το Σαββατο Στην Κυριακη;
date:   08/05/2018
---

Ως Αντβεντιστές της Εβδόμης Ημέρας πολλές φορές ακούμε τους ισχυρισμούς Χριστιανών από άλλα δόγματα ότι ο νόμος καταργήθηκε και ότι πλέον δεν είμαστε υπό νόμο αλλά υπό χάρη. Στην πραγματικότητα αυτό που υποστηρίζουν είναι ότι η τέταρτη εντολή καταργήθηκε. Άλλοι πάλι ισχυρίζονται ότι η έβδομη ημέρα, το Σάββατο, αντικαταστάθηκε από την πρώτη ημέρα, την Κυριακή, προς τιμήν της ανάστασης του Ιησού. Πιστεύουν μάλιστα ότι υπάρχουν εδάφια που το αποδεικνύουν. Παρακάτω θα δούμε ορισμένα από τα εδάφια της Καινής Διαθήκης που χρησιμοποιούν για να αποδείξουν ότι η έβδομη ημέρα της Παλαιάς Διαθήκης άλλαξε στην πρώτη ημέρα της Καινής Διαθήκης. Καθώς τα διαβάζουμε πρέπει να αναρωτηθούμε εάν πράγματι αναφέρονται στην αλλαγή της ημέρας ή εάν περιγράφουν απλώς γεγονότα που συνέβησαν εκείνη την ημέρα.

`Διαβάστε Ιωάν. 20:19-23. Για ποιο λόγο είχαν συγκεντρωθεί οι μαθητές; Τα εδάφια αυτά δείχνουν ότι συγκεντρώθηκαν προς τιμήν της ανάστασης του Ιησού, όπως κάποιοι ισχυρίζονται;`

`Διαβάστε Πράξ. 20:6,7. Υπάρχει κάτι σ’ αυτά τα εδάφια που να δηλώνει αλλαγή της ημέρας λατρείας από το Σάββατο στην Κυριακή; Δείτε επίσης Πράξ. 2:46.`

`Διαβάστε Α’ Κορ. 16:1-4. Πέρα από το γεγονός ότι έπρεπε να συγκεντρώσουν τις προσφορές τους στο σπίτι την πρώτη ημέρα της εβδομάδας, λένε κάτι αυτά τα εδάφια για αλλαγή από Σάββατο σε Κυριακή;`

Αυτά τα εδάφια χρησιμοποιούνται ως τεκμήρια του ότι η πρώτη ημέρα της εβδομάδας ορίστηκε ως ημέρα λατρείας στη θέση της έβδομης ημέρας, του Σαββάτου. Πέρα του γεγονότος ότι οι πιστοί συγκεντρώθηκαν, για διάφορους λόγους, την πρώτη ημέρα, κανένα εδάφιο δεν δείχνει ότι άλλαξε η ημέρα λατρείας από Σάββατο σε Κυριακή. Και όμως αυτό το επιχείρημα χρησιμοποιούν εδώ και χρόνια οι Χριστιανοί που έχουν ως ημέρα λατρείας την Κυριακή. Στην πραγματικότητα προσθέτουν στα εδάφια κάτι που ποτέ δεν είχαν.