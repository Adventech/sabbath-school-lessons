---
title:  Περαιτέρω μελέτη
date:   29/06/2018
---

Η Δευτέρα Παρουσία του Ιησού δεν είναι ένας θλιβερός επίλογος της αμαρτωλής ανθρωπότητας και της δυστυχίας του έκπτωτου κόσμου. Απεναντίας, η Δευτέρα Παρουσία είναι η αποκορύφωση των προσδοκιών κάθε Χριστιανού. Χωρίς αυτήν, ο κόσμος θα συνέχιζε με τη μία τραγωδία να διαδέχεται την άλλη μέχρι τον πλήρη αφανισμό του. Χωρίς την ελπίδα που μας δίνει η επιστροφή του Χριστού, η ζωή, όπως αναφέρει ο Ουίλιαμ Σαίξπηρ, είναι «μία ιστορία που την εξιστορεί ένας ανόητος, γεμάτη ήχους, δίχως νόημα.» Ωστόσο, έχουμε την ελπίδα για την οποία ο Λόγος του Θεού μας διαβεβαιώνει συνεχώς. Κι έχουμε αυτήν την ελπίδα, επειδή ο Ιησούς μας λύτρωσε με τη ζωή Του (Μάρκ. 10:45) και έρχεται να παραλάβει αυτό το οποίο εξαγόρασε. Τα άστρα του ουρανού δεν μας μιλούν για τη Δευτέρα Παρουσία, ούτε τα πουλιά τραγουδούν γι’ αυτήν. Αυτά τα πράγματα από μόνα τους μπορεί να δείχνουν σε κάτι καλό και ελπιδοφόρο, αλλά δεν μας μιλούν για την ημέρα που ο Ιησούς επιστρέψει, όταν θα «σαλπίσει, και οι νεκροί θέλουσιν αναστηθή άφθαρτοι, και ημείς θέλομεν μεταμορφωθή» (Α’ Κορ. 15:52). Δεν μας λένε ότι μία μέρα «θέλετε ιδεί τον Υιόν του ανθρώπου καθήμενον εκ δεξιών της δυνάμεως και ερχόμενον μετά των νεφελών του ουρανού» (Μάρκ. 14:62). Όλα αυτά τα γνωρίζουμε επειδή τα λέει ο Λόγος του Θεού, και εμείς εμπιστευόμαστε τις υποσχέσεις που βρίσκουμε στο Λόγο Του.

**Ερωτήσεις για συζήτηση**: 

`1.	 Τι ελπίδα θα είχαμε εάν η Δευτέρα Παρουσία ήταν απλώς μία έκφραση των Χριστιανικών αρχών στη ζωή των ακολούθων του Χριστού, όπως κάποιοι ισχυρίζονται;`

`2.	 Γιατί η δημοφιλής ιδέα της προέλευσης του σύμπαντος από το τίποτα είναι ανοησία; Γιατί προωθείται αυτή η ιδέα, και γιατί οι άνθρωποι την πιστεύουν; Γιατί η πίστη στον αιώνιο Θεό που δημιούργησε τα πάντα είναι πιο λογική για την προέλευση του σύμπαντος;`

`3.	 Δείτε τη λίστα σας με τα πράγματα που θεωρείτε σημαντικά ώστε να θυσιάσετε την αιωνιότητα. Πώς μπορείτε να βοηθήσετε τους άλλους, αλλά και τον εαυτό σας, ώστε να μην επιτρέψετε σε τίποτα να σας στερήσει την σωτηρία;`