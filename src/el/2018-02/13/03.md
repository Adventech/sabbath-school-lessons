---
title:  Ο Δανιηλ Και Η Δευτερα Παρουσια Του Ιησου
date:   25/06/2018
---

Αν και οι περισσότεροι Ιουδαίοι την εποχή του Ιησού περίμεναν τον Μεσσία να εκδιώξει τον Ρωμαϊκό ζυγό και να εδραιώσει το Ισραήλ ως το πιο δυνατό έθνος, η προσδοκία αυτή δεν είχε καμία σχέση ούτε με την πρώτη ούτε και με τη δεύτερη έλευση του Ιησού. Απεναντίας, ο Θεός είχε κάτι πολύ μεγαλύτερο και καλύτερο για τον πιστό λαό Του από μία απλή διαρρύθμιση του αμαρτωλού και έκπτωτου κόσμου. Πιθανόν πουθενά αλλού στην Παλαιά Διαθήκη δεν φαίνεται πιο καθαρά από ότι στο Δαν. 2:η αλήθεια ότι ο νέος κόσμος δεν έρχεται από τον παλιό, αλλά πρόκειται για μία νέα, ριζικά διαφορετική δημιουργία. Στο Δαν. 2:βλέπουμε την άνοδο και την πτώση τεσσάρων κοσμοκρατοριών – της Βαβυλώνας, της Μηδό-Περσίας, της Ελλάδας, και της Ρώμης η οποία στη συνέχεια διαιρείται στα έθνη της σύγχρονης Ευρώπης. Ωστόσο, το άγαλμα που ο Ναβουχοδονόσορ είδε στο όνειρό του διαλύεται ολοσχερώς, με έναν εντυπωσιακό τρόπο, δείχνοντας πως δεν υπάρχει καμία σχέση μεταξύ αυτού του κόσμου και αυτού που θα έρθει με την επιστροφή του Κυρίου μας Ιησού Χριστού.

`Διαβάστε Δαν. 2:34, 35,44,45. Τι μας διδάσκουν αυτά τα εδάφια για την κατάληξη αυτού του κόσμου και την φύση του νέου;`

Καμία ασάφεια δεν υπάρχει στα εδάφια αυτά για το τι πρόκειται να συμβεί με την επιστροφή του Ιησού. Στο Λουκ. 20:17,18, ο Ιησούς λέει πως ο Ίδιος είναι η πέτρα που συντρίβει αυτόν τον κόσμο. Στο Δαν. 2:35 διαβάζουμε, «Τότε ο σίδηρος, ο πηλός, ο χαλκός, ο άργυρος και ο χρυσός κατεσυντρίφθησαν ομού και έγειναν ως λεπτόν άχυρον αλωνίου θερινού• και ο άνεμος εσήκωσεν αυτά και ουδείς τόπος ευρέθη αυτών». Τίποτα δεν μένει από τον παλιό κόσμο με την επιστροφή του Ιησού. 

Εντωμεταξύ, η πέτρα που κατέστρεψε τον παλιό κόσμο, «έγεινεν όρος μέγα και εγέμισεν όλην την γην». Η βασιλεία που ξεκινάει μετά τη Δευτέρα Παρουσία, «εις τον αιώνα δεν θέλει φθαρή… αυτή δε θέλει διαμένει εις τους αιώνας» (Δαν. 2:44). Κάθε άνθρωπος σ’ αυτή τη γη θα έρθει αντιμέτωπος με ένα από τα δύο τέλη. Ή θα ζήσει αιώνια με τον Ιησού, ή θα χαθεί για πάντα με τον παλιό κόσμο. Είτε με τον έναν είτε με τον άλλον τρόπο, μας περιμένει η αιωνιότητα.