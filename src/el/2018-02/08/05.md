---
title:  «Διοτι Ηλθεν Η Ωρα Της Κρισεως Αυτου»
date:   23/05/2018
---

Στο μήνυμα του πρώτου αγγέλου, η ιδέα του φόβου του Θεού και της δόξας σ’ Αυτόν συνδέονται με την κρίση (Αποκ. 14:7). Η Αγία Γραφή είναι ξεκάθαρη στο ότι ο Θεός είναι Θεός δικαιοσύνης και κρίσης. Μία μέρα η κρίση και η δικαιοσύνη που ο κόσμος μας τόσο στερείται, θα αποδοθούν. Γι’ αυτό και οι άνθρωποι πρέπει να φοβούνται τον Θεό. Και γι’ αυτό το αιώνιο ευαγγέλιο περιλαμβάνει την πραγματικότητα της κρίσης. Ποια είναι η σχέση μεταξύ των δύο αυτών στοιχείων; Εφόσον ευαγγέλιο σημαίνει καλή αγγελία, τότε εμείς που είμαστε όλοι αμαρτωλοί και έχουμε παραβεί το νόμο του Θεού, την ημέρα της κρίσης – όπως ο ληστής στον σταυρό – δεν θα αντιμετωπίσουμε την τιμωρία που μας αξίζει για τις αμαρτίες μας και την παράβαση του νόμου. 

`Διαβάστε τα παρακάτω εδάφια. Κατά πόσο μπορούμε να σταθούμε ενώπιον του Θεού με τις δικές μας αρετές; Ματθ. 12:36, Εκκλ. 12:14, Ρωμ. 2:6, Α’ Κορ. 4:5.`

Ο Θεός που γνωρίζει τον αριθμό των τριχών που έχουμε στο κεφάλι μας, πρόκειται να κρίνει τον κόσμο. Αλλά γι’ αυτόν ακριβώς το λόγο το αιώνιο ευαγγέλιο είναι η καλή αγγελία. Η κρίση έρχεται, αλλά δεν υπάρχει κατάκριση στους πιστούς ακολούθους του Ιησού που έχουν πλυθεί, αγιαστεί, και δικαιωθεί στο όνομα του Κυρίου Ιησού (δείτε Α’ Κορ. 6:11), επειδή ο Ιησούς Χριστός είναι η δικαιοσύνη μας. 

«Ο άνθρωπος δεν μπορεί μόνος του να αντιμετωπίσει αυτές τις κατηγορίες. Με το λερωμένο από την αμαρτία ένδυμα, εξομολογούμενος την ενοχή του, στέκεται ενώπιον του Θεού. Ο Ιησούς όμως, ο Συνήγορός μας, συνηγορεί υπέρ όλων όσων με μετάνοια και πίστη Του εμπιστεύονται την ψυχή τους. Εκλιπαρεί για αυτούς και νικά τον κατήγορό τους με τα ισχυρά επιχειρήματα του Γολγοθά. Η τέλεια υπακοή Του στο νόμο του Θεού, μέχρι και τον σταυρικό Του θάνατο, Του έδωσε όλη την εξουσία στον ουρανό και στη γη, και διεκδικεί το έλεος του Πατέρα για συμφιλίωση με τον ένοχο άνθρωπο.» Ε. Χουάιτ, Testimonies for the Church, τομ. 5, σ. 471.

`Σκεψη: Τι μας διδάσκει η κρίση σχετικά με την ανάγκη μας για συγχώρεση; Πώς μπορούμε να δείξουμε σε όσους μας έβλαψαν τη χάρη και την συγχώρηση που μας προσφέρει ο Θεός μέσω του Ιησού;`