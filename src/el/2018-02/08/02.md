---
title:  Η Καθολικοτητα Του Ευαγγελιου
date:   20/05/2018
---

`Διαβάστε Αποκ. 14:6, Ματθ. 24:14, 28:19. Ποιο είναι το κοινό θέμα των εδαφίων; Πώς αυτά τα εδάφια μας βοηθάνε να καταλάβουμε πόσο σημαντική είναι η μαρτυρία και ο ευαγγελισμός για τον σκοπό μας ως εκκλησία;`

Θα μπορούσαμε να πούμε ότι υπό μία έννοια το μήνυμα του πρώτου αγγέλου είναι η Μεγάλη Αποστολή (Ματθ. 28:19) που τώρα δίνεται στα πλαίσια των εσχάτων ημερών. Είναι πράγματι «παρούσα αλήθεια».

Προσέξτε ότι και στα τρία εδάφια δίνεται έμφαση για διακήρυξη σε όλο τον κόσμο, «εις παν έθνος και φυλήν και γλώσσαν και λαόν». Με άλλα λόγια, το μήνυμα αυτό είναι καθολικό. Κάθε άνθρωπος πρέπει να το ακούσει.

`Διαβάστε Γαλ. 3:22. Πώς αυτό το εδάφιο μας βοηθάει να καταλάβουμε γιατί πρέπει όλος ο κόσμος να ακούσει το ευαγγέλιο;`

Η καθολικότητα της αμαρτίας εξηγεί την καθολικότητα της αποστολής και της κλήσης μας. Όλα τα έθνη, οι φυλές, οι γλώσσες και οι λαοί, παραβίασαν το νόμο του Θεού και είναι «υπό την αμαρτία». Η πτώση του Αδάμ στον Κήπο της Εδέμ επηρέασε όλους τους ανθρώπους – κανένα έθνος, καμία φυλή, κανένας άνθρωπος δεν έχει ανοσία στην αμαρτία. Όλοι αντιμετωπίζουμε τις συνέπειες της αμαρτίας, και δίχως κάποια θεραπεία, όλοι θα αντιμετωπίσουμε την απόλυτη συνέπεια: τον αιώνιο θάνατο.

Η θεραπεία βέβαια έχει δοθεί: η ζωή, ο θάνατος, η ανάσταση και η μεσιτική διακονία του Ιησού, ο Οποίος είναι η μοναδική λύση στο πρόβλημα της αμαρτίας. Όλοι πρέπει να γνωρίσουν την μεγάλη ελπίδα που ο Θεός τους προσφέρει μέσω του Ιησού Χριστού. Γι’ αυτό οι Αντβεντιστές της Εβδόμης Ημέρας έχουν διασκορπιστεί σε όλον τον κόσμο προσπαθώντας να φέρουν το μήνυμα του Ιησού σε εκείνους που δεν το έχουν ακούσει ακόμη.

`Σκεψη: Γιατί η διακήρυξη του μηνύματος του ευαγγελίου θα φέρει πνευματικά οφέλη σε εκείνους που το μεταδίδουν; Γιατί η μετάδοση του ευαγγελίου είναι ένας από τους καλύτερους τρόπους προετοιμασίας για την έλευση του Ιησού;`