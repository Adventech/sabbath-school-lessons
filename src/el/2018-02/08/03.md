---
title:  Ο Ληστης Στο Σταυρο Και Το Αιωνιο Ευαγγελιο
date:   21/05/2018
---

Στην Αποκ. 14:6 το μήνυμα που πρέπει να κηρυχθεί στον κόσμο είναι το αιώνιο ευαγγέλιο. Είναι ένα μήνυμα ελπίδας για τους κατοίκους του κόσμου που δεν προσφέρει καμία ελπίδα. 

`Διαβάστε Λουκ. 23:32-43. Πώς αυτή η ιστορία φανερώνει την σπουδαία ελπίδα του αιώνιου ευαγγελίου για όλους τους αμαρτωλούς;`

Αναφερόμενη στον ληστή πάνω στο σταυρό, η Ε. Χουάιτ γράφει ότι, «για να κατασιγάσει τις πεποιθήσεις του βυθίσθηκε όλο και πιο βαθειά στην αμαρτία, μέχρι που συνελήφθηκε, δικάστηκε σαν φονιάς και καταδικάστηκε στο σταυρικό θάνατο.» Ζ.Χ. σ. 721.

Τι συνέβη, ωστόσο; Όσο ήταν κρεμασμένος στο σταυρό, ο ληστής είδε Ποιος ήταν ο Ιησούς και φώναξε, «Μνήσθητί μου, Κύριε, όταν έλθης εν τη βασιλεία Σου» (Λουκ. 23:42).

Ποια ήταν η απάντηση του Ιησού; Μήπως ο Ιησούς αναφέρθηκε σε προηγούμενα λόγια Του: «Εάν μη περισσεύση η δικαιοσύνη σας πλειότερον της των γραμματέων και Φαρισαίων, δεν θέλετε εισέλθει εις την βασιλείαν των ουρανών» (Ματθ. 5:20); Μήπως φανέρωσε τις αμαρτίες του ληστή; Όχι. Αντιθέτως, ο Ιησούς στράφηκε σ’ αυτόν τον εγκληματία, σ’ αυτόν το ληστή με τον ατελή χαρακτήρα που δεν είχε τίποτα να προσφέρει και λίγο πριν Τον καταριόταν (Ματθ. 27:44). Ο Ιησούς τον είδε αναγεννημένο, και στην ουσία του είπε: Σήμερα σου λέω, ότι οι αμαρτίες σου, τα εγκλήματα και τα σφάλματά σου έχουν συγχωρεθεί, και γι’ αυτό «θέλεις είσθαι μετ' εμού εν τω παραδείσω» (Λουκ. 23:43).

Αυτό είναι το αιώνιο ευαγγέλιο, το θεμέλιο του μηνύματος του πρώτου αγγέλου. Χωρίς αυτήν την αλήθεια δεν έχουν κανένα νόημα οι διδαχές για το νόμο, το Σάββατο, την κατάσταση των νεκρών. Τι ωφελούν αυτές οι διδασκαλίες εάν το αιώνιο ευαγγέλιο δεν είναι το κέντρο τους;

`Σκεψη: Τι ελπίδα μπορείτε να αντλήσετε από αυτήν την ιστορία;`