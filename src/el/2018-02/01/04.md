---
title:  Πολεμος Στον Ουρανο Και Στη Γη
date:   03/04/2018
---

Η πτώση των πρωτοπλάστων έφερε στον κόσμο την αμαρτία, το κακό και τον θάνατο. Μπορεί να υπάρχουν διαφωνίες ως προς τις άμεσες αιτίες ή την μερίδα ευθύνης, κανείς όμως δεν μπορεί να αρνηθεί ότι η βία, το κακό και οι συγκρούσεις επηρεάζουν όλους μας.

Μιλάμε για μία Υπερκόσμια Διαμάχη που όπως και αν προήλθε, διαδραματίζεται εδώ στη γη. Από την Πτώση στην Εδέμ μέχρι και τα έσχατα γεγονότα που οδηγούν στη Δευτέρα Παρουσία του Ιησού, η Αγία Γραφή δείχνει τη Μεγάλη Διαμάχη. Κι εμείς ζούμε εν μέσω αυτής. Ο Λόγος του Θεού μάς εξηγεί τι συμβαίνει, τι υπάρχει πίσω από αυτήν, και πώς πρόκειται να τελειώσει.

`Διαβάστε Αποκ. 12:1-17. Ποιες μάχες απεικονίζονται σ’ αυτό το κεφάλαιο που εκδηλώνονται τόσο στον ουρανό όσο και στη γη;`

Βλέπουμε μία μάχη στον ουρανό, και πολλές στη γη. Η πρώτη μάχη είναι ανάμεσα στον δράκο (τον Σατανά Αποκ. 12:7-9) και τον Μιχαήλ (Εβραϊκή σημασία του ονόματος: Εκείνος που είναι Όμοιος του Θεού). Ο επαναστάτης Εωσφόρος, γνωστός και ως Σατανάς (Αντίδικος), ο οποίος είναι δημιούργημα, πολεμάει ενάντια στον αιώνιο Δημιουργό τον Ιησού (Εβρ. 1:1,2, Ιωάν. 1:1-4). Ο Εωσφόρος επαναστάτησε στον Δημιουργό Του. Και η επανάσταση αυτή εκδηλώθηκε και στην επίθεσή του στην δημιουργία.

Μετά την ήττα του στον ουρανό, ο Σατανάς προσπάθησε να πολεμήσει τον Χριστό στη γη, αμέσως μετά τη γέννησή Του (Αποκ. 12:4). Αφού απέτυχε και σ’ αυτήν τη μάχη, καθώς και στις μάχες που δόθηκαν στην έρημο και στον Σταυρό, ο Σατανάς ξεκίνησε πόλεμο ενάντια στον λαό του Χριστού. Αυτός ο πόλεμος είναι εμφανής στην Χριστιανική ιστορία (Αποκ. 12:6, 14-16) και θα συνεχιστεί μέχρι το τέλος (Αποκ. 12:17), μέχρι την Δευτέρα Παρουσία του Ιησού όπου για μία ακόμη φορά ο Σατανάς θα ηττηθεί.

`Σκεψη: Διαβάστε Αποκ. 12:10-12. Τι ελπίδα βρίσκουμε σ’ αυτά τα εδάφια σχετικά με την διαμάχη και τις μάχες που συναντάμε σε άλλα σημεία;`