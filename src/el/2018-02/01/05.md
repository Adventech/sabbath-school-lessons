---
title:  Μαζι Σας Για Παντα, Μεχρι Το Τελος
date:   04/04/2018
---

Στο βιβλίο της Αποκάλυψης προλέγεται ο διωγμός του λαού του Θεού κατά τη διάρκεια της εκκλησιαστικής ιστορίας. Οι 1.260 προφητικές ημέρες της Αποκ. 12:6 (και εδ. 14) δείχνουν τα 1.260 χρόνια διωγμού της εκκλησίας. 

«Οι διωγμοί αυτοί χρονολογούνται με τον αυτοκράτορα Νέρωνα, από την εποχή του μαρτυρικού θανάτου του αποστόλου Παύλου, και συνεχίσθηκαν στους κατοπινούς αιώνες με την ίδια πάνω-κάτω αγριότητα. Οι Χριστιανοί κατηγορήθηκαν άδικα για τα πιο αποτρόπαια εγκλήματα και θεωρήθηκαν υπαίτιοι τρομερών θεομηνιών, όπως οι λιμοί, οι επιδημίες και οι σεισμοί. Καθώς είχαν καταντήσει αντικείμενα του γενικού μίσους και της υποψίας, δεν έλλειπαν οι καλοθελητές πληροφοριοδότες που καιροφυλακτούσαν να προδώσουν τους αθώους χάρη εξευτελιστικού κέρδους. Καταδικάστηκαν σαν αντιδραστικοί κατά της πολιτείας, σας εχθροί της θρησκείας, σαν αποβράσματα της κοινωνίας. Πλήθη αμέτρητα πετάχτηκαν βορά στα άγρια θηρία ή κάηκαν ζωντανοί μέσα στα αμφιθέατρα.» Ε. Χουάιτ, Τ.Π.Σ. σ. 41.

Την ίδια στιγμή, η γυναίκα (η εκκλησία), η οποία απεικονίζεται με δύο φτερά όπως του αετού, διαφεύγει στην έρημο (Αποκ. 12:6). Έτσι δίνεται η εικόνα ότι πέταξε εκεί όπου θα μπορούσε να βρει βοήθεια. Βρήκε καταφύγιο στην έρημο, εκεί όπου ο όφις, ή αλλιώς ο Σατανάς, δεν μπορούσε να την φτάσει (Αποκ. 12:14). Ο Θεός ανέκαθεν διατηρούσε ένα πιστό υπόλοιπο, ακόμη και κατά τη διάρκεια των μεγάλων διωγμών, και το ίδιο θα κάνει και στον έσχατο καιρό. 

`Για τις έσχατες ημέρες ο Χριστός είπε στον λαό Του: «Ιδού, εγώ είμαι μεθ' υμών πάσας τας ημέρας έως της συντελείας του αιώνος» (Ματθ. 28:20). Πώς κατανοούμε αυτή την υπέροχη υπόσχεση, ακόμη και με τον μαρτυρικό θάνατο πολλών ακολούθων Του; (δείτε Ρωμ. 8:31-39 και Ματθ. 10:28).`

Τίποτε – ούτε διωγμοί, ούτε λιμοί ή ο θάνατος – δεν μπορούν να μας χωρίσουν από την αγάπη του Θεού. Η παρουσία του Χριστού μαζί μας, τώρα ή στο τέλος, δεν σημαίνει ότι μας απαλλάσσει από τις θλίψεις, τον πόνο, τις δοκιμασίες, τον θάνατο. Δεν μας έχει δοθεί καμία τέτοια υπόσχεση γι’ αυτήν τη ζωή. Σημαίνει, ότι μέσω του Ιησού και των όσων έχει κάνει για εμάς, μπορούμε να ζήσουμε με την υπόσχεση και την ελπίδα ότι ο Θεός θα είναι μαζί μας στις δοκιμασίες, και ότι θα μας χαρίσει αιώνια ζωή στη Νέα Γη και στους νέους Ουρανούς. Και εμείς, όπως ο Παύλος, μπορούμε να έχουμε την ελπίδα και την βεβαιότητα ότι, «του λοιπού μένει εις εμέ ο της δικαιοσύνης στέφανος, τον οποίον ο Κύριος θέλει μοι αποδώσει εν εκείνη τη ημέρα, ο δίκαιος κριτής, και ου μόνον εις εμέ, αλλά και εις πάντας όσοι επιποθούσι την επιφάνειαν αυτού» (Β’ Τιμ. 4:8). Εμείς που επιθυμούμε την παρουσία Του μπορούμε να επικαλεστούμε αυτήν την ελπίδα και την υπόσχεση.