---
title:  Η Πτωση Ενος Τελειου Οντος
date:   01/04/2018
---

Εφόσον η Μεγάλη Διαμάχη αποτελεί το υπόβαθρο της Βιβλικής κοσμοθεωρίας, γεννιούνται διάφορα ερωτήματα. Και ένα σημαντικό είναι, Πώς ξεκίνησαν όλα αυτά; Δεδομένου ότι Δημιουργός του σύμπαντος είναι ο Θεός της αγάπης, είναι φυσικό να υποθέσουμε ότι το κακό, η βία και η σύγκρουση δεν υπήρχαν στη δημιουργία από την αρχή. Η διαμάχη θα πρέπει να ξεκίνησε αργότερα και δεν ήταν απαραίτητα αποτέλεσμα της αρχικής δημιουργίας. Είναι γεγονός ότι η διαμάχη είναι αληθινή και ότι όλοι εμπλεκόμαστε σ’ αυτήν.

`Διαβάστε Ιεζ. 28:1,2, 11-17 και Ησ. 14:12-14. Τι μας διδάσκουν αυτά τα εδάφια για την πτώση του Εωσφόρου και την εμφάνιση του κακού;`

Ο Εωσφόρος ήταν ένα τέλειο δημιούργημα που ζούσε στον ουρανό. Πώς μπόρεσε η ανομία να γεννηθεί μέσα του και ιδιαίτερα εάν λάβουμε υπόψη το περιβάλλον στο οποίο βρισκόταν; Αυτό είναι κάτι που δεν γνωρίζουμε. Πιθανόν αυτός να είναι και ένας λόγος για τον οποίο η Αγία Γραφή μιλάει για το «μυστήριο της ανομίας» (Β’ Θεσ. 2:7). Πέρα από την ελευθερία της βούλησης που ο Θεός έδωσε σε όλα τα νοήμονα δημιουργήματά Του, δεν μπορούμε να έχουμε άλλη εξήγηση για την πτώση του Εωσφόρου. Όπως η Ε. Χουάιτ αναφέρει, «Δεν είναι δυνατόν να εξηγηθεί η προέλευση της αμαρτίας κατά τρόπο που να δικαιολογεί την ύπαρξή της… Η αμαρτία είναι παρείσακτη και καμία δικαιολογία δεν μπορεί να βρεθεί για την εμφάνισή της. Είναι μυστηριώδης, ασύλληπτη. Να τη δικαιολογεί κανείς είναι σαν να την υποστηρίζει. Αν μπορούσε να βρεθεί αιτία ή να παρουσιασθεί λόγος που να δικαιολογεί την ύπαρξη της, τότε θα έπαυε να είναι αμαρτία.» Τ.Π.Σ. σ. 587,588.

Εάν αντικαταστήσουμε την λέξη αμαρτία με την λέξη κακό, θα δούμε πως ταιριάζει απόλυτα στην δήλωση αυτή: Δεν είναι δυνατόν να εξηγηθεί η προέλευση του κακού κατά τρόπο που να δικαιολογεί την ύπαρξή του. Το κακό είναι παρείσακτο και καμία δικαιολογία δεν μπορεί να βρεθεί για την εμφάνισή του. Είναι μυστηριώδες, ασύλληπτο. Να το δικαιολογεί κανείς είναι σαν να το υποστηρίζει. Αν μπορούσε να βρεθεί αιτία ή να παρουσιασθεί λόγος που να δικαιολογεί την ύπαρξη του, τότε θα έπαυε να είναι κακό.

`Σκεψη: Σκεφτείτε τις προσωπικές σας εμπειρίες όσον αφορά την ελευθερία της βούλησης. Γιατί με προσευχή και ιδιαίτερη προσοχή να κάνουμε χρήση αυτού του προνομίου που έχουμε;`