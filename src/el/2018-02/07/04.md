---
title:  «Το Βδελυγμα Της Ερημωσεως»
date:   15/05/2018
---

Κατά την εξιστόρηση των γεγονότων στον έσχατο καιρό, ο Χριστός αναφέρεται και στο «βδέλυγμα της ερημώσεως» (Ματθ. 24:15), μία εικόνα που συναντάμε στο βιβλίο του Δανιήλ (Δαν. 9:27, 11:31, 12:11). Ο Θεός θεωρεί βδέλυγμα καθετί που είχε να κάνει με την παράβαση του νόμου Του, όπως η ειδωλολατρεία (Δευτ. 27:15) ή ανήθικες σεξουαλικές πρακτικές (Λευιτ. 18:22). Επομένως, το «βδέλυγμα της ερημώσεως» περιλάμβανε ένα είδος θρησκευτικής αποστασίας.

`Διαβάστε Ματθ. 24:15 και Λουκ. 21:20. Πώς αυτά τα εδάφια μας βοηθάνε να καταλάβουμε καλύτερα τι εννοούσε ο Ιησούς σχετικά με το «βδέλυγμα της ερημώσεως»;`

Αυτά τα δύο εδάφια δείχνουν ότι η πρόβλεψη του Ιησού είχε να κάνει με την τρομερή καταστροφή που θα συνέβαινε στην Ιερουσαλήμ το 70 μ.Χ., όταν η ειδωλολατρική Ρώμη θα κατέστρεφε την πόλη της Ιερουσαλήμ και τον ιερό ναό. Ωστόσο, υπάρχει και μία δεύτερη εκπλήρωση της προφητείας αυτής, καθώς η καταστροφή της Ιερουσαλήμ είναι ένας τύπος των γεγονότων που θα συμβούν στις έσχατες ημέρες. «Στην περίπτωση της Ιερουσαλήμ ο Χριστός διέκρινε ένα σύμβολο της σκληροκαρδίας του επίλοιπου κόσμου που με την απιστία και την ανταρσία του βάδιζε εσπευσμένα προς τις τιμωρές κρίσεις του Θεού.» Ε. Χουάιτ, Τ.Π.Σ. σ. 20. Στο Δαν. 12:11 και 11:31, το «βδέλυγμα της ερημώσεως» σχετίζεται με την μετέπειτα φάση της Ρώμης, την παπική, όπου τίθεται ένα εναλλακτικό σύστημα μεσιτείας και σωτηρίας, το οποίο σφετερίζεται το έργο που έκανε ο Χριστός στη γη και συνεχίζει να κάνει για εμάς στο ουράνιο Αγιαστήριο. Στο Δαν. 8, ιδιαίτερα στα εδ. 9-12, βλέπουμε αυτά τα γεγονότα στο ιστορικό πλαίσιο, με τις δύο φάσεις της Ρωμαϊκής δύναμης. Η πρώτη φάση δείχνει την γρήγορη οριζόντια επέκταση του μικρού κέρατος (Δαν. 8:9), την τεράστια αυτοκρατορία της ειδωλολατρικής Ρώμης. Κατά την δεύτερη φάση (Δαν. 8:10-12) το μικρό κέρας αυξάνεται κάθετα ρίχνοντας κάποια από τα αστέρια (διώκοντας το λαό του Θεού), και μεγαλύνεται «έως κατά του άρχοντος του στρατεύματος» (8:11), τον Ιησού. Αυτή είναι η παπική φάση που εμφανίστηκε μετά την πτώση της Ρωμαϊκής αυτοκρατορίας, αλλά παραμένει Ρώμη. Η κρίση στο Δαν. 7:9,10, ο καθαρισμός του Αγιαστηρίου στο Δαν. 8:14, και τα σημεία στον ουρανό στο Ματθ. 24:29, δείχνουν την επέμβαση του Θεού για τον λαό Του στις έσχατες ημέρες.