---
title:  Χρησιμοποιωντας Τα Ταλαντα Μας
date:   17/05/2018
---

`Διαβάστε Ματθ. 25:13-30. Πώς η χρήση των ταλάντων μας, μας βοηθά να προετοιμαστούμε για την επιστροφή του Χριστού;`

Παρότι η παραβολή αυτή του Ιησού διαφέρει σε σχέση με την προηγούμενη, και αυτή έχει να κάνει με την προετοιμασία για την επιστροφή Του. Και οι δύο παραβολές μιλούν για εκείνους που είναι έτοιμοι και εκείνους που είναι απροετοίμαστοι. Και οι δύο παραβολές δείχνουν ποια θα είναι η κατάληξη όσων αμέλησαν την πνευματική τους προετοιμασία: η αιώνια απώλεια.

Όπως το λάδι αντιπροσωπεύει το Άγιο Πνεύμα στην παραβολή των δέκα παρθένων, τα τάλαντα «αντιπροσωπεύουν τα ιδιαίτερα χαρίσματα του Πνεύματος, μαζί με όλα τα φυσικά προικίσματα.» B.C. τομ. 5, σ. 510.

Όλοι οι δούλοι στην παραβολή πήραν τάλαντα από τον κύριό τους. Αξιοσημείωτο είναι ότι τα τάλαντα ήταν του κυρίου τους (Ματθ. 25:14) τα οποία εμπιστεύθηκε «εις έκαστον κατά την ιδίαν αυτού ικανότητα» (εδ. 15). Ο κύριος τους εμπιστεύθηκε τα δώρα του. Στην πραγματικότητα, ήταν διαχειριστές πραγμάτων που δεν τους ανήκαν, αλλά ήταν υπεύθυνοι γι’ αυτά. Γι’ αυτό όταν ο κύριος επιστρέφει «θεωρεί λογαριασμόν μετ' αυτών» (εδ. 19).

Τα πνευματικά χαρίσματα δίνονται από το Άγιο Πνεύμα (δείτε Α’ Κορ. 12:1-11, 28-31, Εφεσ. 4:11). Υπάρχουν καλά νέα για εκείνους που νομίζουν ότι έχουν το μικρότερο χάρισμα. Τα χαρίσματα δεν λαμβάνονται ποτέ χωρίς τον Δότη. Επομένως, αυτοί οι άνθρωποι μαζί με το χάρισμά τους παίρνουν το μεγαλύτερο δώρο – το Άγιο Πνεύμα. Τα χαρίσματα είναι ήδη δικά μας εν Χριστώ, αλλά η πραγματική κατοχή τους εξαρτάται από το πόσο δεχόμαστε το Άγιο Πνεύμα και υποτασσόμαστε σ’ Αυτόν. Εδώ είναι που ο αχρείος δούλος έκανε λάθος. Έλαβε ένα χάρισμα και δεν έκανε τίποτα με αυτό. Άφησε το χάρισμά του ανεκμετάλλευτο. Δεν προσπάθησε να αξιοποιήσει αυτό που γενναιόδωρα του δόθηκε. Και γι’ αυτό ο κύριος τον αποκαλεί «Πονηρέ δούλε και οκνηρέ» (εδ. 26).

`Σκεψη: Ο Ιησούς είπε αυτήν την παραβολή στα πλαίσια των εσχάτων ημερών και της επιστροφής Του. Πώς η χρήση των ταλάντων μας είναι σημαντική στην προετοιμασία μας για τις έσχατες ημέρες;`