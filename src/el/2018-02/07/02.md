---
title:  Μια Ισχυρη Επιβεβαιωση Της Προφητειας
date:   13/05/2018
---

Λίγο πριν τη σταύρωση, οι μαθητές είχαν μία συνομιλία με τον Ιησού στο όρος των Ελαιών. Φανταστείτε την αντίδρασή τους όταν Τον άκουσαν να μιλάει για την καταστροφή του ναού! Ποιος ξέρει τι σκέφτηκαν! Εάν κρίνουμε όμως από τις ερωτήσεις τους, φαίνεται να συνέδεσαν την καταστροφή του ναού με το τέλος του κόσμου (Ματθ. 24:3).

`Διαβάστε Ματθ. 24:1-25. Ποιο γενικό μήνυμα έδωσε ο Ιησούς στους ακολούθους Του για τις έσχατες ημέρες;`

Στο Ματθ. 24:1-25 είναι ξεκάθαρο ότι ο Χριστός ανησυχεί για τις πλάνες που θα προκαλέσουν σύγχυση στους ακολούθους Του ανά τους αιώνες και κυρίως του εσχάτου καιρού. Ανησυχεί για τις πλάνες των ψευδόχριστων και των ψευδοπροφητών. Ορισμένοι θα ισχυρίζονται ότι εκπροσωπούν τον Χριστό (ψευδοπροφήτες) και άλλοι θα ισχυρίζονται ότι είναι ο Χριστός. Και το τρομερό είναι ότι οι άνθρωποι θα τους πιστεύουν. 

Δυστυχώς έχουμε δει την θλιβερή επιβεβαίωση του Λόγου του Θεού. Κατά το παρελθόν, ακόμη και στις μέρες μας, υπάρχουν πλάνοι που ισχυρίζονται ότι είναι ο Χριστός. Τι σπουδαία προφητεία! Εξετάζοντας το παρελθόν (κάτι το οποίο οι σύγχρονοι του Χριστού δεν μπορούσαν, βλέπουμε πόσο ακριβής ήταν η πρόβλεψη αυτή. Καθώς πλησιάζουμε στο τέλος δεν θα πρέπει να εκπλαγούμε που αυτές οι απάτες θα αυξηθούν. 

Επίσης, είναι καλό να δούμε πώς παρουσίασε ο Ιησούς την κατάσταση του κόσμου. Υπήρχαν περίοδοι μετά τον Χριστό που οι άνθρωποι στήριξαν τις ελπίδες τους σε πράγματα που πίστευαν ότι θα εξαφάνιζαν ή έστω θα μείωναν αισθητά τις θλίψεις της ανθρωπότητας. Είτε επρόκειτο για πολιτικά κινήματα, τεχνολογικά ή επιστημονικά επιτεύγματα, με τον έναν ή με τον άλλον τρόπο, οι άνθρωποι ήλπιζαν πως αυτά θα οδηγούσαν σε μία ουτοπία στη γη. Όπως όμως απέδειξε με οδυνηρό τρόπο η ιστορία, αυτές ήταν φρούδες ελπίδες. Ο κόσμος σήμερα είναι όπως ακριβώς τον περιέγραψε ο Ιησούς. Τα λόγια του Χριστού πριν δύο χιλιάδες χρόνια περίπου, δείχνουν πόσο λανθασμένες ήταν αυτές οι ελπίδες. 

`Σκεψη: Διαβάστε Ματθ. 24:25. Τι μπορούμε να πάρουμε από εδώ που θα ενισχύσει την πίστη μας;`