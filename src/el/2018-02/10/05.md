---
title:  «Βαβυλων Η Μεγαλη»
date:   06/06/2018
---

`Τι λένε τα παρακάτω εδάφια για την Βαβυλώνα; Ιερ. 51:6,7,53,57, Ζαχ. 2:7, Αποκ. 17:5,6, 18:2,3.`

Όπως είδαμε η Βαβυλώνα από παλιά θεωρείτο η πρωτεύουσα της κίβδηλης λατρείας, επομένως είναι το κατάλληλο σύμβολο της δύναμης των εσχάτων καιρών που θα πλανήσει τα έθνη. 

`Συγκρίνετε τον δράκο, το θηρίο από τη θάλασσα, και το κόκκινο θηρίο (Αποκ. 12:3, 13:1-3, 17:3). Ποιες είναι οι ομοιότητες, και ποιες οι διαφορές;`

Και τα τρία θηρία έχουν επτά κεφάλια και δέκα κέρατα, τα οποία αντιπροσωπεύουν το σύνολο των κεφαλιών και των κεράτων των θηρίων του Δαν. 7. Κάθε αυτοκρατορία που ακολουθούσε στηριζόταν στις προηγούμενες. Παρομοίως, το κόκκινο θηρίο συνδυάζει στοιχεία από τον δράκο και το θηρίο της θάλασσας (σύμβολα της ειδωλολατρικής και παπικής Ρώμης αντίστοιχα), καθώς και από το θηρίο της στεριάς (Αποκ. 13:11-14), μαζί «οι τρεις αυτές δυνάμεις – όλες εχθρικές προς τον Θεό – δημιουργούν μία πραγματική συμμαχία.» Jacques B. Doukhan, Secrets of Revelation, The Apocalypse Through Hebrew Eyes, σ. 162. 

Ένα επιπλέον στοιχείο που δίνεται στην Αποκ. 17:είναι η γυναίκα που κάθεται πάνω στο κόκκινο θηρίο, σύμβολο της ένωσης της εκκλησιαστικής και πολιτικής εξουσίας. Αυτή η γυναίκα έρχεται σε έντονη αντίθεση με την αγνή γυναίκα της Αποκ. 12:

| Η Αγνή Γυναίκα (Αποκ. 12) | Η Πόρνη (Αποκ. 17 |
| ------------ | ------------ |
| Στον Ουρανό | Στα Νερά |
| Ντυμένη με τον Ήλιο | Ντυμένη με πορφύρα και κόκκινο |
| Στέμμα της Δώδεκα Αστέρια | Διακοσμημένη με χρυσό, πολύτιμους λίθους και μαργαριτάρια |
| Επίθεση από τον Δράκο | Υποστήριξη από τον Δράκο |
| Μητέρα του Πιστού Υπόλοιπου | Μητέρα των Πορνών |

Ως «μητέρα των πορνών», η Βαβυλώνα συνεχώς αναπαράγεται. Η αποστάτισσα μητέρα εκκλησία έχει πολλές αποστάτισσες κόρες. Ο Θεός όμως δεν ευθύνεται για τα λάθη που διακηρύττει και τις θηριωδίες που κάνει ο αποστάτης Χριστιανισμός. Ο λαός Του, αν και δέχεται τις επιθέσεις του Σατανά, επιβιώνει ανά τους αιώνες.

`Στην Αποκ. 14:8 υπάρχει μία προειδοποίηση για όσους βρίσκονται στη Βαβυλώνα και έχουν αποστατήσει από την αλήθεια, ώστε να μην οδηγηθούν στην τελική απάτη και λάβουν το χάραγμα του θηρίου (Αποκ. 14:9-11). Η προειδοποίηση αυτή θα επαναληφθεί με μεγαλύτερη έμφαση, ως μία τελευταία έκκληση για τον λαό του Θεού που βρίσκεται στη Βαβυλώνα, να βγει από αυτήν και να ενωθεί με το πιστό υπόλοιπο του Θεού (Αποκ. 18:1-4).`