---
title:  Ο Μεσιτης Μας
date:   02/05/2018
---

Αν και η αμαρτία δημιούργησε ένα τρομερό χάσμα μεταξύ Θεού και ανθρώπου, μέσω του εξιλαστήριου θανάτου του Χριστού μπορούμε να έρθουμε ενώπιον του Θεού και να έχουμε συνεχή πρόσβαση σ’ Αυτόν. Δείτε Εφεσ. 2:18, Α’ Πέτρ. 3:18.

`«Να κρατήσωμεν την προκειμένην ελπίδα• την οποίαν έχομεν, ως άγκυραν της ψυχής ασφαλή τε και βεβαίαν, και εισερχομένην εις το εσωτερικόν του καταπετάσματος, όπου ο Ιησούς εισήλθεν υπέρ ημών πρόδρομος, γενόμενος αρχιερεύς εις τον αιώνα κατά την τάξιν Μελχισεδέκ» (Εβρ. 6:18-20). Σύμφωνα μ’ αυτά τα εδάφια, τι έκανε ο Ιησούς για εμάς;`

`Διαβάστε Εβρ. 9:24. Τι περιλαμβάνει το έργο του Χριστού;`

Ο Ιησούς ως πρόδρομος εισήλθε στο ουράνιο Αγιαστήριο για να μας αντιπροσωπεύσει ενώπιον του Θεού. Στέκεται δηλαδή ενώπιον του Πατέρα δείχνοντας τις αρετές της εξιλέωσής Του, την αιώνια λύτρωση που απέκτησε για εμάς. Όταν αποδεχόμαστε τον Ιησού, οι αμαρτίες μας συγχωρούνται και στεκόμαστε ενώπιον του Θεού καθαροί και έχοντας λάβει άφεση. Το γεγονός όμως είναι ότι και ως Χριστιανοί υπάρχουν φορές που αμαρτάνουμε, παρά τις θαυμάσιες υποσχέσεις για νίκη που μας έχουν δοθεί. Σ’ αυτές τις περιπτώσεις, ο Ιησούς μεσιτεύει για εμάς στον ουρανό ως Αρχιερέας μας. Εκπροσωπεί τον μετανοημένο αμαρτωλό παρουσιάζοντας όχι τις δικές μας αρετές αλλά τις δικές Του, ικετεύοντας ενώπιον του Πατέρα. «Όθεν δύναται και να σώζη εντελώς τους προσερχομένους εις τον Θεόν δι' αυτού, ζων πάντοτε διά να μεσιτεύση υπέρ αυτών» (Εβρ. 7:25).

`Σκεψη: Κάθε αναγεννημένος Χριστιανός νιώθει την ανάγκη για το συνεχές έλεος και την χάρη του Χριστού. Ανεξάρτητα από τη νέα ζωή που έχουμε στον Ιησού και τις θαυμάσιες αλλαγές στη ζωή μας, γνωρίζουμε την συνεχή ανάγκη μας για έλεος και συγχώρηση. Γιατί λοιπόν η επίγνωση ότι ο Χριστός είναι ο Αρχιερέας μας είναι τόσο σημαντική για εμάς;`