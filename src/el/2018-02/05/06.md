---
title:  Η Ημερα Του Εξιλασμου
date:   03/05/2018
---

Η προς Εβραίους επιστολή διδάσκει ότι το αγιαστήριο των Ισραηλιτών ήταν τύπος του ουράνιου Αγιαστηρίου, στο οποίο ο Χριστός εισήλθε ως Αρχιερέας μας μετά την ανάληψή Του. Το επίγειο Αγιαστήριο με τα δύο διαμερίσματα, τις τελετές εξιλασμού και καθαρισμού, ήταν «υπόδειγμα και σκιάν των επουρανίων, καθώς ελαλήθη προς τον Μωϋσήν, ότε έμελλε να κατασκευάση την σκηνήν» (Εβρ. 8:5). Και όπως στο επίγειο Αγιαστήριο γινόταν διακονία και στα δύο διαμερίσματα, τα Άγια και τα Άγια των Αγίων, έτσι και στο Ουράνιο Αγιαστήριο ο Χριστός έχει υπηρεσία και στα δύο διαμερίσματα. Στο επίγειο αγιαστήριο, η έννοια της κρίσης αναπαριστανόταν την ημέρα του Εξιλασμού με τον καθαρισμό του αγιαστηρίου, όπως διαβάζουμε στο Λευιτ. 16. Αυτή ήταν η μοναδική φορά τον χρόνο που ο αρχιερέας έμπαινε στα Άγια των Αγίων (Λευιτ. 16:12-14) για να κάνει το έργο του καθαρισμού και της εξιλέωσης υπέρ του λαού.

`Διαβάστε Εβρ. 9:20-23. Τι χρειάζεται να εξαγνιστεί και να καθαριστεί και γιατί αυτή είναι μία ξεκάθαρη αναφορά στη διακονία του Χριστού την Ημέρα του Εξιλασμού;`

Οι σχολιαστές έχουν εκπλαγεί από την δήλωση ότι το ουράνιο Αγιαστήριο χρειάζεται να καθαριστεί ή να «εξαγνιστεί». Ωστόσο, εάν θεωρήσουμε ότι αυτή είναι μία αναφορά στην Ημέρα του Εξιλασμού, το πρόβλημα εξαφανίζεται. Στην Εβρ. 9:23 βλέπουμε ότι το έργο που κάνει ο Χριστός στο ουράνιο Αγιαστήριο είναι αυτό που έκανε ο αρχιερέας την Ημέρα του Εξιλασμού στο επίγειο αγιαστήριο. Η υπηρεσία του αρχιερέα σχετικά με τον καθαρισμό του επίγειου αγιαστηρίου προεικόνιζε το έργο που ο Χριστός θα έκανε στο ουράνιο. Στο εδάφιο δεν αναφέρεται ότι ο καθαρισμός αυτός γίνεται αμέσως μετά την ανάληψη του Χριστού. Από την μελέτη του βιβλίου του Δανίηλ, βλέπουμε πως αυτή η η διακονία ξεκίνησε το 1844. Επομένως, ως Χριστιανοί των εσχάτων ημερών πρέπει να κατανοήσουμε την σοβαρότητα του καιρού που ζούμε, αλλά και να στηριχθούμε στην διαβεβαίωση για τα όσα έκανε ο Χριστός για εμάς στο παρελθόν και στην διακονία και το μεσιτικό έργο που τώρα κάνει για εμάς στα Άγια των Αγίων του ουράνιου Αγιαστηρίου.

`Σκεψη: Το μήνυμα του πρώτου αγγέλου είναι: «Φοβήθητε τον Θεόν και δότε δόξαν εις αυτόν, διότι ήλθεν η ώρα της κρίσεως αυτου» (Αποκ. 14:7). Η κρίση δείχνει το πόσο κοντά στο τέλος βρισκόμαστε. Πώς πρέπει αυτή η πραγματικότητα να επηρεάσει την ζωή μας;`