---
title:  Η Υπερτατη Θυσια
date:   29/04/2018
---

Η μελέτη της υπέρτατης θυσίας του Χριστού βοηθάει τους πιστούς να προετοιμαστούν για τον έσχατο καιρό. Συνήθως οι άνθρωποι κοιτάζουν τον στόχο που έχουν μπροστά τους, και αυτό είναι λογικό. Καλό όμως είναι να συνειδητοποιήσουμε ότι ο δικός μας στόχος είναι πίσω, στον Γολγοθά. Ο στόχος που επιτεύχθηκε από τον Ιησού για εμάς, είναι αμετάκλητος, τετελεσμένος, και μας δίνει την βεβαιότητα για τον τελικό σκοπό μπροστά μας. 

`Διαβάστε Ρωμ. 8:3, Α’ Τιμ. 1:17, 6:16, Α’ Κορ. 15:53. Γιατί ο Θεός έστειλε τον Υιό Του στον κόσμο;`

Ο Θεός έστειλε τον Χριστό να γίνει προσφορά περί αμαρτίας για να καταδικάσει την αμαρτία της σάρκας. Τι σημαίνει αυτό; Ως Αθάνατος ο Χριστός δεν μπορούσε να πεθάνει. Γι’ αυτό, ο Κύριος έγινε άνθρωπος, έλαβε δηλαδή θνητό σώμα ώστε να μπορέσει να πεθάνει στη θέση μας. «Όστις εν μορφή Θεού υπάρχων, δεν ενόμισεν αρπαγήν το να ήναι ίσα με τον Θεόν, αλλ' εαυτόν εκένωσε λαβών δούλου μορφήν, γενόμενος όμοιος με τους ανθρώπους. Και ευρεθείς κατά το σχήμα ως άνθρωπος εταπείνωσεν εαυτόν, γενόμενος υπήκοος μέχρι θανάτου, θανάτου δε σταυρού» (Φιλιπ. 2:6-8). Με τρόπο τον οποίο γνωρίζει μόνο ο Θεός, η Θεϊκή φύση του Χριστού δεν πέθανε στο σταυρό. Με κάποιο τρόπο που δεν μπορούμε να αντιληφθούμε, η Θεότητα του Ιησού παρέμεινε αδρανής κατά την διάρκεια των εννέα μηνών της εγκυμοσύνης, αλλά και των ημερών που βρισκόταν στον τάφο. Δεν χρησιμοποίησε ποτέ τις Θεϊκές Του ιδιότητες για να διευκολύνει την ζωή Του και την διακονία Του στη γη. 

`Διαβάστε Λουκ. 9:22. Τι καταλαβαίνουμε για την σκοπιμότητα του θανάτου του Χριστού;`

Ο Χριστός γεννήθηκε για να πεθάνει. Ήξερε πολύ καλά ότι θα αντιμετώπιζε χλευασμό, μαστίγωμα και σταυρικό θάνατο. Αυτήν την απαράμιλλη αγάπη δεν θα μπορέσουμε ποτέ να την κατανοήσουμε πλήρως. 

`Σκεψη: Τι άλλο μπορούμε να κάνουμε μπροστά σ’ αυτήν την αγάπη από το να προσκυνήσουμε και να λατρέψουμε τον Θεό με πίστη και υπακοή; Τι δείχνει η Σταυρική θυσία για την αναξιότητα των ανθρώπινων αρετών;`