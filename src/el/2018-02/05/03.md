---
title:  Ο Αμνος Του Θεου
date:   30/04/2018
---

`Διαβάστε Ιωάν. 1:29, Αποκ. 5:12, 13:8. Ποιο κοινό σημείο έχουν αυτά τα εδάφια, και πώς μας βοηθάει να κατανοήσουμε το σχέδιο της σωτηρίας;`

Όταν ο Ιωάννης ο Βαπτιστής αποκάλεσε τον Ιησού «Αμνό του Θεού», στην πραγματικότητα έκανε αναφορά στο Αγιαστήριο και στον θάνατο του Χριστού για την αμαρτία καθώς με τη θυσία Του εκπληρώθηκε ο σκοπός όλων των θυσιών για την εξιλέωση της αμαρτίας. Πράγματι, και στα τέσσερα Ευαγγέλια διαβάζουμε για τον Ιησού ως τον Αμνό του Θεού που επωμίζεται τις αμαρτίες του κόσμου.

Η ιστορία όμως του Ιησού και το έργο Του για την σωτηρία μας δεν τελειώνει στα Ευαγγέλια με τον θάνατο και την ανάστασή Του. Από την αρχή, η προς Εβραίους επιστολή αναφέρεται στον Χριστό ως τον Αρχιερέα που, μετά την εξιλεωτική Του θυσία ως Αμνός, βρίσκεται στο ουράνιο Αγιαστήριο. Μετά την πρώτη αναφορά του Ιησού να κάθεται στα δεξιά του Πατέρα (Εβρ. 1:3) στα επόμενα κεφάλαια της επιστολής αναφέρεται ως Αρχιερέας. Περισσότερες λεπτομέρειες σχετικά με το έργο Του στο ουράνιο Αγιαστήριο διαβάζουμε στην Εβρ. 7:1-28.

`Διαβάστε Εβρ. 7:1-28. Τι λέει εδώ ο συγγραφέας για τον Ιησού;`

Το νόημα των εδαφίων είναι ιδιαίτερα βαθύ και πλούσιο. Διαβάζουμε πως ο Ιησούς Χριστός «έχει αμετάθετον την ιερωσύνην» (εδ. 24) σε αντίθεση με τους απογόνους του Ααρών. Τώρα, αντί για επίγειο ιερατείο σε επίγειο αγιαστήριο, έχουμε έναν Ουράνιο Αρχιερέα που ιερατεύει στο ουράνιο Αγιαστήριο. Επομένως, καθώς εστιάζουμε το βλέμμα μας στον Ιησού, μπορούμε να Τον δούμε ως τον Αρχιερέα μας στο ουράνιο Αγιαστήριο.