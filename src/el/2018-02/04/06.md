---
title:  Το Αιωνιο Ευαγγελιο
date:   26/04/2018
---

`Διαβάστε Αποκ. 14:6,7. Ποιο είναι το «αιώνιο ευαγγέλιο»;`

Το ευαγγέλιο εδώ αναφέρεται ως «αιώνιο». Αυτή είναι μία ακόμη απόδειξη ότι ο Θεός δεν αλλάζει. Ο αιώνιος Θεός έχει ένα αιώνιο ευαγγέλιο το οποίο δίνει βεβαιότητα σε όλους όσους θέλουν να το δεχτούν. Το ευαγγέλιο αποκαλύπτει την αμετάβλητη αγάπη του Θεού, και αυτό το μήνυμα πρέπει να κηρυχθεί στον κόσμο. Όλοι χρειάζονται μία ευκαιρία να το ακούσουν, γι’ αυτό και ο Θεός κάλεσε το λαό Του να το κηρύξουν.

`Διαβάστε Εφεσ. 1:4,5. Τι επιπλέον λένε αυτά τα εδάφια για την αιώνια φύση του ευαγγέλιου;`

Μας έκλεξε «προ καταβολής κόσμου». Αυτό θα πει «αιώνιο ευαγγέλιο»! Ακόμη και πριν τη δημιουργία του κόσμου, ο Θεός είχε έτοιμο το σχέδιο της σωτηρίας. Προσέξτε κάποιους όρους που χρησιμοποιεί: «εξέλεξεν», «προορίσας», «ευδοκίαν», «υιοθεσίαν». Δείτε πώς εστιάζουν αυτά τα δύο εδάφια στην επιθυμία του Θεού να ζήσουμε αιώνια μαζί Του. Και το γεγονός ότι ο Θεός τα είχε ήδη ετοιμάσει όλα αυτά (δείτε επίσης Β’ Θεσ. 2:13, Β’ Τιμ. 1:9) δείχνει την χάρη Του, και ότι η σωτηρία δεν εξαρτάται από εμάς ή τις αρετές μας, αλλά προκύπτει εξολοκλήρου από τον φιλεύσπλαχνο χαρακτήρα του Θεού. Πώς είναι δυνατόν άλλωστε η σωτηρία να επέρχεται από εμάς εφόσον εκλεχθήκαμε για σωτηρία πριν την ύπαρξή μας; Σε μας μένει μόνο το να επιλέξουμε εάν θα την δεχτούμε ή όχι.

Και πώς αυτή η επιλογή εκδηλώνεται στη ζωή των εκλεκτών; Στο «να ήμεθα άγιοι και άμωμοι ενώπιον αυτού διά της αγάπης» (Εφεσ. 1:4). Γι’ αυτό έχουμε εκλεχθεί.

`Σκεψη: Ο Θεός μάς κάλεσε να μεταφέρουμε το «αιώνιο ευαγγέλιο» στον κόσμο ως μέρος του μηνύματος των εσχάτων ημερών λίγο πριν την επιστροφή του Χριστού. Γιατί πρέπει να βιώσουμε το «αιώνιο ευαγγέλιο» πριν το μεταφέρουμε στους άλλους;`