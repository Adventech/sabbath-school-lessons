---
title:  Η Αγαπη Του Αγιου Πνευματος
date:   24/04/2018
---

Το Άγιο Πνεύμα έχει παρεξηγηθεί όσο και ο Πατέρας. Ορισμένοι θεολόγοι πιστεύουν ότι το Άγιο Πνεύμα είναι η αγάπη μεταξύ του Πατέρα και του Υιού. Ότι έχει να κάνει με τη σχέση των δύο Προσώπων της θεότητας, και όχι ότι ο Ίδιος είναι Πρόσωπο. Η Αγία Γραφή όμως αποδεικνύει την προσωπικότητά Του. Οι Χριστιανοί βαπτίζονται στο όνομά Του μαζί με του Πατέρα και του Υιού (Ματθ. 28:19). Το Άγιο Πνεύμα δοξάζει τον Χριστό (Ιωάν. 16:14.) Το Άγιο Πνεύμα ελέγχει τους ανθρώπους (Ιωάν. 16:8). Λυπάται (Εφεσ. 4:30). Είναι Παρήγορος (Ιωάν. 14:16), Βοηθός, Σύμβουλος. Διδάσκει (Λουκ. 12:12), μεσολαβεί (Ρωμ. 8:26) και αγιάζει (Α’ Πέτρ. 1:2). Ο Χριστός είπε ότι το Άγιο Πνεύμα θα οδηγήσει τους ανθρώπους σε όλη την αλήθεια (Ιωάν. 16:13). Εν ολίγοις, το Άγιο Πνεύμα είναι Θεός όπως είναι ο Πατέρας και ο Υιός, και όλοι μαζί είναι ένας Θεός.

`Κάθε ενέργεια του Αγίου Πνεύματος είναι εκδήλωση Θεϊκής αγάπης. Ποια είναι ορισμένα πράγματα που κάνει; Λουκά 12:12, Ιωάν. 16:8-13, Πράξ. 13:2.`

Η μεγαλύτερη απόδειξη ότι το Άγιο Πνεύμα είναι Θεός είναι η ενσάρκωση του Χριστού. Ο Ιησούς γεννήθηκε «εκ Πνεύματος Αγίου» (Ματθ. 1:20). Μόνο ο Θεός μπορεί να «δημιουργήσει». Το Άγιο Πνεύμα έχει την ικανότητα να επιτελέσει δύο αντίστροφα θαύματα για τον Χριστό. Πρώτον, μέσω του Αγίου Πνεύματος έγινε η σύλληψη του πανταχού Παρόντος Χριστού. Επίσης, ο Χριστός αναλήφθηκε στον ουρανό με το περιορισμένο ανθρώπινο σώμα. Δεύτερον, το Άγιο Πνεύμα φέρνει τον περιβεβλημένο την ανθρωπότητα Χριστό, με αξιοθαύμαστο τρόπο, να είναι Παρών στους Χριστιανούς σε όλον τον κόσμο. Επομένως, το Άγιο Πνεύμα, μαζί με τον Πατέρα και τον Υιό, εργάζεται για εμάς. «Η Θεότητα σπλαχνίστηκε την ανθρώπινη φυλή, και ο Πατέρας, ο Υιός και το Άγιο Πνεύμα έθεσαν τον Εαυτό τους στο έργο για το σχέδιο της σωτηρίας.» Ε. Χουάιτ, Counsels on Health, σ. 222.

Ο Πατέρας, ο Υιός, και το Άγιο Πνεύμα μας αγαπάνε το ίδιο και εργάζονται μαζί για να μας σώσουν και να μας οδηγήσουν στην αιώνια βασιλεία. Πώς μπορούμε να αμελήσουμε τέτοια σωτηρία;

`Σκεψη: Πόσο ενθαρρυντικό είναι το γεγονός ότι ο Πατέρας, ο Υιός και το Άγιο Πνεύμα εργάζονται για το αιώνιο συμφέρον μας;`