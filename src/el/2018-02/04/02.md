---
title:  Η Αγαπη Του Πατερα
date:   22/04/2018
---

Λίγο πριν τη σταύρωσή Του, ο Ιησούς είπε στους 12 μαθητές πως μπορούν οι άνθρωποι να πλησιάσουν τον Πατέρα μέσω Αυτού. Τότε, ο Φίλιππος είπε, «Κύριε, δείξον εις ημάς τον Πατέρα και αρκεί εις ημάς» (Ιωάν. 14:8).

`Πώς αποκρίθηκε ο Ιησούς στην αίτηση του Φίλιππου; Ιωάν. 14:9. Τι διδασκόμαστε για τον Πατέρα από την απάντησή Του; Τι είδους παρανοήσεις σχετικά με τον Θεό ξεκαθαρίζει η απάντησή Του;`

Ορισμένοι ισχυρίζονται ότι ο Θεός της Παλαιάς Διαθήκης είναι Θεός δικαιοσύνης, ενώ ο Θεός της Καινής Διαθήκης είναι πλήρης ελέους, συγχώρησης και χάρης. Θέτουν έναν διαχωρισμό που δεν ισχύει. Τόσο στην Καινή όσο και στην Παλαιά Διαθήκη, ο Θεός είναι ίδιος και έχει τα ίδια χαρακτηριστικά. 

Ένας λόγος για τον οποίο ο Χριστός ήρθε στον κόσμο ήταν για να αποκαλύψει την αλήθεια για τον Θεό Πατέρα. Με το πέρασμα των χρόνων διαδόθηκαν λάθος ιδέες για τον χαρακτήρα του Θεού, όχι μόνο μεταξύ των ειδωλολατρών αλλά και ανάμεσα στον εκλεκτό λαό Του. «Η γη σκεπάστηκε από σκότος γιατί οι άνθρωποι παρεξήγησαν το Θεό. Για να λάμψει το φως ανάμεσα από τις μαύρες σκιές, για να μπορέσει ο κόσμος να επιστρέψει πάλι στο Θεό, η εξαπατική δύναμη του Σατανά έπρεπε να νικηθεί.» Ε. Χουάιτ, Ζ.Χ. σ. 3. Υπήρχαν κάποιοι λόγοι για τους οποίους ο Ιησούς ήρθε στη γη. Ο Θεός είναι Αναλλοίωτος. Εάν γνωρίζαμε όλα τα γεγονότα της Παλαιάς Διαθήκης θα βλέπαμε ότι ο Θεός είναι το ίδιο Ελεήμων όπως και στην Καινή. Στην Αγία Γραφή αναφέρεται ότι «ο Θεός είναι αγάπη» (Α’ Ιωάν. 4:8) και ότι είναι Αναλλοίωτος. «Ο Ιησούς Χριστός είναι ο αυτός χθες και σήμερον και εις τους αιώνας» (Εβρ. 13:8). Καλό είναι να θυμόμαστε ότι ο Θεός της Παλαιάς Διαθήκης είναι Αυτός που υψώθηκε στο σταυρό.

Ο Θεός είναι Ελεήμων, Οικτίρμων, και Μακρόθυμος (Ψαλμ. 145:8). Η αγάπη Του δεν εκπίπτει και «ηδύνεται εις τους φοβουμένους αυτόν, εις τους ελπίζοντας επί το έλεος αυτού» (Ψαλμ. 147:11). Ο Θεός θέλει να ευλογεί τους ανθρώπους και να τους δίνει ελπίδα (Ιερ. 29:11). Λόγω της αγάπης Του δεν θα επιτιμήσει αλλά χαίρεται με την υμνωδία των παιδιών Του (Σοφ. 3:17). Όλα αυτά και ακόμη περισσότερα είναι η πραγματική εικόνα του Θεού Πατέρα.

`Σκεψη: Σκεφτείτε ότι ο Ιησούς εκπροσωπεί τον Θεό Πατέρα. Γιατί αυτή είναι μία υπέροχη και θαυμαστή αλήθεια, ιδιαίτερα για εκείνους που φοβούνται τον Θεό;`