---
title:  Η Χρυση Εικονα
date:   10/04/2018
---

Οι μελετητές της Αγίας Γραφής έχουν παρατηρήσει τη σχέση μεταξύ της ιστορίας των τριών Εβραίων στην κοιλάδα Δουρά στο Δαν. 3, και της Αποκ. 13, όπου γίνεται αναφορά στον διωγμό που ο λαός του Θεού αντιμετώπισε στο παρελθόν και θα αντιμετωπίσει και στις έσχατες ημέρες. 

`Συγκρίνετε Δαν. 3:1-6 με Αποκ. 13:11-15. Ποιοι είναι οι παραλληλισμοί ανάμεσα σ’ αυτά τα δύο κείμενα;`

Και στις δύο περιπτώσεις το επίκεντρο είναι θέμα της λατρείας. Και οι δύο περικοπές αναφέρονται σε μία εξαναγκαστική λατρεία. Οι πολιτικές δυνάμεις που βρίσκονται στην εξουσία απαιτούν την λατρεία που ανήκει αποκλειστικά στον Κύριο. 

`Διαβάστε Δαν. 3:13-18. Τι μπορούμε να διδαχτούμε από αυτήν την ιστορία που θα μας βοηθήσει να δούμε, όχι μόνο το τι θα αντιμετωπίσουμε στις έσχατες ημέρες, αλλά και πώς να το αντιμετωπίσουμε;`

Όταν ο ισχυρότερος ηγέτης του κόσμου, ο Ναβουχοδονόσορ, κορόιδεψε αυτούς τους άνδρες και τον Θεό τους λέγοντας, «Ποιος είναι αυτός ο Θεός που θα σας ελευθερώσει από τα χέρια μου;» δεν μπορούσε να φανταστεί πόσο γρήγορα θα ανακάλυπτε ποιος ήταν αυτός ο Θεός, και θα ομολογούσε, «Ευλογητός ο Θεός του Σεδράχ, Μισάχ, και Αβδέ-νεγώ, όστις απέστειλε τον άγγελον αυτου, και ηλευθέρωσε τους δούλους αυτού, οίτινες ήλπισαν επ' αυτον, και παρήκουσαν τον λόγον του βασιλέως και παρέδωκαν τα σώματα αυτών, διά να μη λατρεύσωσι μηδέ να προσκυνήσωσιν άλλον θεόν, εκτός του Θεού αυτών» (Δαν. 3:28).

Αναμφίβολα, μετά από ένα τέτοιο θαύμα, ο βασιλιάς πείστηκε πως ο Θεός τον Οποίο αυτοί οι άνδρες λάτρευαν είχε κάτι το ξεχωριστό. Ας υποθέσουμε τώρα πως αυτοί οι άνδρες δεν έβγαιναν ανέπαφοι από το καμίνι, κάτι το οποίο ήταν και πολύ πιθανό (Δαν. 3:18). Γιατί και πάλι το σωστό θα ήταν να μην υπακούσουν στην προσταγή του βασιλιά, ακόμη και με κόστος τη ζωή τους; Αυτή η ιστορία είναι μία ισχυρή μαρτυρία της πίστης τους και της προθυμίας τους να υπερασπιστούν τα πιστεύω τους, ανεξαρτήτου συνεπειών.

`Σκεψη: Όταν προκύψει το θέμα της λατρείας στις έσχατες ημέρες, πώς μπορούμε να είμαστε σίγουροι ότι θα σταθούμε πιστοί όπως εκείνοι; Εάν τώρα δεν είμαστε πιστοί στα «ελάχιστα», τι μας κάνει να πιστεύουμε ότι θα είμαστε στα πολλά;`