---
title:  Περαιτέρω μελέτη
date:   13/04/2018
---

«Ενώ πλησιάζουμε στο τέλος της ιστορίας αυτού του κόσμου, οι καταχωρημένες από το Δανιήλ προφητείες απαιτούν την ιδιαίτερη προσοχή μας… Ο Σατανάς έχει καταφέρει πολλούς να πιστεύουν ότι οι προφητικές περικοπές των γραπτών του Δανιήλ και του Ιωάννη του Αποκαλυπτή δεν μπορούν να κατανοηθούν. Η υπόσχεση όμως είναι σαφής ότι μια ιδιαίτερη ευλογία θα συνοδεύσει τη μελέτη των προφητειών αυτών. ‘‘Οι συνετοί θέλουσι νοήσει’’ (Δαν. 12:10) λέχθηκε για τις οράσεις του Δανιήλ, οι οποίες επρόκειτο να αποσφραγισθούν στις έσχατες ημέρες. Και για την Αποκάλυψη που ο Χριστός έδωσε στο δούλο Του τον Ιωάννη προς καθοδήγηση του λαού του Θεού όλων των αιώνων, η υπόσχεση είναι: ‘‘Μακάριος ο αναγινώσκων, και οι ακούοντες τους λόγους της προφητείας, και φυλάττοντες τα γεγραμμένα εν αυτή, διότι ο καιρός είναι πλησίον’’. (Αποκ, 1:3).» Ε. Χουάιτ, Π.Β. σ. 377.

Παρότι έχουμε την τάση να βλέπουμε το βιβλίο του Δανιήλ στα πλαίσια των εθνών, της κρίσης (Δαν. 7:22,26, 8:14), και της τελικής απελευθέρωσης του λαού του Θεού από τον καιρό της θλίψης (Δαν. 12:1), αυτήν την εβδομάδα είδαμε ότι το βιβλίο αυτό μας δείχνει πώς να προετοιμαστούμε για τους επερχόμενους διωγμούς. Υπό αυτήν την έννοια, αυτές οι ιστορίες έχουν σημαντικά μηνύματα για τις έσχατες ημέρες. Εξάλλου, όσο σημαντικό κι αν είναι να γνωρίζουμε για το χάραγμα του θηρίου, τον καιρό της θλίψης και των επερχόμενων διωγμών, εάν δεν έχουμε την εμπειρία που χρειαζόμαστε με τον Θεό, όλη αυτή η γνώση απλώς θα μας καταδικάσει. Αυτό που χρειαζόμαστε περισσότερο από καθετί είναι η εμπειρία αναγέννησης που είχε ο Ναβουχοδονόσορ.

**Ερωτήσεις για συζήτηση**: 

`1.	 Διαβάστε την προσευχή του Δανιήλ στο κεφ. 9:3-19. Πώς αντιλαμβάνεται ο Δανιήλ την χάρη, και το ότι ο Θεός μας αγαπάει και μας λυτρώνει επειδή είναι Ελεήμων, και όχι λόγω δικής μας καλοσύνης ή συμπεριφοράς; Γιατί είναι σημαντικό όχι μόνο να κατανοήσουμε αυτή την αλήθεια, αλλά και να την βιώσουμε;`

`2.	 Συζητήστε τις προκλήσεις που είχαν οι τρεις παίδες (Δαν. 3) και ο Δανιήλ (κεφ. 6) όταν η πολιτική εξουσία τους απείλησε για τα πιστεύω τους. Τι ομοιότητες υπάρχουν σ’ αυτές τις δύο περιπτώσεις; Ποιες είναι οι διαφορές; Τι μπορούμε να διδαχθούμε από αυτές τις αναφορές για το πώς να είμαστε πιστοί μάρτυρες;`

`3.	 Ποια είναι η έννοια της «αναγέννησης»; Γιατί ο Ιησούς είπε ότι πρέπει να αναγεννηθούμε; (Ιωάν. 3:7)`