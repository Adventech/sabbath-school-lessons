---
title:  Η Ταπεινοφροσυνη Του Δανιηλ
date:   09/04/2018
---

Η ιστορία στο Δαν. 2:βοήθησε πολλούς ανθρώπους σε όλον τον κόσμο να πιστέψουν στον Θεό και στην Αγία Γραφή. Σ’ αυτό το κεφάλαιο βρίσκουμε τεκμήρια όχι μόνο για την ύπαρξη του Θεού αλλά και για την παντογνωσία Του. Το γεγονός ότι ο Θεός γνωρίζει το μέλλον, πιστοποιεί πράγματι την ύπαρξή Του.

`Διαβάστε Δαν. 2. Τι στοιχεία δίνονται σ’ αυτό το κεφάλαιο για την ύπαρξη του Θεού; Δείτε την σημερινή κατάσταση της Ευρώπης και πώς αυτή παρουσιάζεται στο Δαν. 2:40-43. Πώς είναι δυνατόν ένας άνθρωπος που έζησε 2.600 χρόνια πριν, να περιέγραψε με τέτοια ακρίβεια την κατάσταση εάν δεν είχε Θεϊκή αποκάλυψη;`

Ο Δανιήλ, ανοικτά και ξεκάθαρα, έδωσε όλα τα εύσημα στον Θεό που του αποκάλυψε το μέλλον. Θα μπορούσε πολύ εύκολα να περηφανευθεί και να πει ότι με τη δική του σοφία και γνώση ανακάλυψε το όνειρο του βασιλιά και την ερμηνεία του. Αλλά ο Δανιήλ ήξερε πολύ καλά πως οι προσευχές του, και των φίλων του (Δαν. 2:17-23) έδειξαν την απόλυτη εξάρτησή τους στον Θεό, διαφορετικά θα είχαν πεθάνει μαζί με τους υπόλοιπους σοφούς. 

Ο Δανιήλ υπενθύμισε στο βασιλιά πως κανένας από τους σοφούς, τους μάγους ή τους επαοιδούς, δεν μπορούσε να του φανερώσει το όνειρό του. Αλλά υπάρχει, ο Θεός του ουρανού που αποκαλύπτει μυστήρια επειδή είναι ο μόνος Αληθινός Θεός. 

Με αυτή του την ταπεινοφροσύνη και την εξάρτησή του στον Θεό, ο Δανιήλ μπόρεσε να γίνει ένας δυνατός μάρτυρας. Εάν ο Δανιήλ έδειξε τότε ταπεινοφροσύνη, πόσο μάλλον εμείς σήμερα! Άλλωστε σε εμάς έχει αποκαλυφθεί το σχέδιο της σωτηρίας που ο Δανιήλ τότε αγνοούσε, και εάν υπάρχει κάτι που πρέπει να μας κρατά ταπεινούς, αυτό δεν είναι τίποτε άλλο από την θυσία του Ιησού στον Σταυρό.

`Σκεψη: Τι πρέπει να μας διδάσκει ο Σταυρός για την ταπεινοφροσύνη; Τι δείχνει για την αμαρτωλή μας κατάσταση αλλά και για την εξάρτησή μας στον Θεό για την σωτηρία μας; Σκεφτείτε που θα ήσασταν χωρίς την σταυρική θυσία. Τι άλλο υπάρχει λοιπόν να καυχηθούμε πέρα από τον Σταυρό; Δείτε Γαλ. 6:14.`