---
title:  Πιστος Στα Μικρα Πραγματα
date:   08/04/2018
---

Προσέξτε τα λόγια του Ιησού στο Λουκ. 16:10. Είναι πράγματι πολύ εύκολο να συμβιβαστούμε, να μην είμαστε πιστοί σε μικρά πράγματα. Το πρόβλημα δεν έγκειται στο ποια είναι «τα ελάχιστα». Άλλωστε ξέρουμε και από προσωπική μας εμπειρία ή και από παραδείγματα άλλων, ότι ο πρώτος συμβιβασμός θα οδηγήσει στον δεύτερο, και μετά σε άλλον μέχρι που θα φτάσουμε στο σημείο να γίνουμε άδικοι και στα πολλά. Έχοντας αυτήν τη σκέψη κατά νου ξεκινάμε την ιστορία του Δανιήλ στο 1ο κεφάλαιο όπου γίνεται αναφορά στους τέσσερις νεαρούς Ιουδαίους που φέρθηκαν αιχμάλωτοι στην Βαβυλώνα. 

`Διαβάστε Δαν. 1. Κατά ποιον τρόπο η στάση του Δανιήλ, του Ανανία, του Μισαήλ, και του Αζαρία, αντικατοπτρίζει τον ρόλο που ο αρχαίος Ισραήλ θα έπρεπε να έχει στα έθνη; Δείτε επίσης Δευτ. 4:6-8, Ζαχ. 8:23.`

Αν και δεν αναφέρεται ότι η τροφή τους είχε σχέση με το γεγονός ότι ήταν δέκα φορές καλύτεροι σε σοφία και γνώση, συγκριτικά με όλους τους άλλους (Δαν. 1:20), ωστόσο, ο συσχετισμός είναι προφανής. Στο κεφάλαιο αναφέρεται πως ο Θεός τούς έδωσε αυτήν την γνώση και την σοφία. Ο Θεός μπόρεσε να εργαστεί μαζί τους επειδή αρνήθηκαν να φάνε τις ακάθαρτες τροφές της Βαβυλώνας. Υπάκουσαν, και ο Θεός ευλόγησε την υπακοή τους. Δεν θα μπορούσε ο Θεός να κάνει το ίδιο και με το Ισραήλ ως έθνος, εάν, όπως αυτοί οι νέοι, επέλεγαν να μείνουν πιστοί στις διδασκαλίες και τα προστάγματα Του; Δεν θα κάνει το ίδιο και με εμάς, εάν στις έσχατες αυτές ημέρες παραμείνουμε πιστοί; 

`Σκεψη: Τη στιγμή που έχουμε τόσο φως πάνω στην αλήθεια, καλό είναι, ως εκκλησία να αναρωτηθούμε το κατά πόσο είμαστε πιστοί και υπάκουοι. Παράλληλα πώς μπορούμε, ο καθένας από εμάς, να κρατήσουμε μία στάση που θα μας βοηθήσει να γίνουμε ισχυροί μάρτυρες του Θεού;` 