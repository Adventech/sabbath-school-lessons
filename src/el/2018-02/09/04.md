---
title:  Η Αθανασια Της Ψυχης
date:   29/05/2018
---

`Τι μας διδάσκουν τα παρακάτω εδάφια για την «κατάσταση των νεκρών»; Πώς μπορούν να μας προστατέψουν ενάντια στην πλάνη της αθανασίας της ψυχής; Εκκλ. 9:5,6,10, Ψαλμ. 115:17, Ψαλμ. 146:4, Α’ Κορ. 15:16-18, Δαν. 12:2.`

Στις πρόσφατες δεκαετίες μεγάλη διάσταση έχει δοθεί σε ιστορίες για ανθρώπους που είχαν «πεθάνει» - η καρδιά τους σταμάτησε να χτυπάει και δεν ανέπνεαν – και μετά επανήρθαν και ανέκτησαν τις αισθήσεις τους. Σε διάφορες περιπτώσεις αρκετοί από αυτούς είπαν ότι είχαν συναίσθηση ακόμη και όταν υποθετικά είχαν «πεθάνει». Ορισμένοι είπαν ότι αιωρούνταν και είδαν από ψηλά το σώμα τους. Άλλοι ανέφεραν ότι βγήκαν από το σώμα τους και συνάντησαν μία υπέροχη ύπαρξη γεμάτη φως και ζεστασιά που τους μίλησε για καλοσύνη και αγάπη. Άλλοι ανέφεραν ότι συνομίλησαν με νεκρούς συγγενείς τους. Αυτό το φαινόμενο είναι τόσο κοινό που έχει και επιστημονική ονομασία, Εμπειρίες Κοντά στο Θάνατο (ΕΚΘ). Παρότι το θέμα αυτό είναι αμφιλεγόμενο, πολλοί Χριστιανοί το χρησιμοποιούν ως απόδειξη για την αθανασία της ψυχής και την άποψη ότι όταν πεθαίνει κάποιος η ψυχή του πηγαίνει σε μία άλλη διάσταση συνειδητής ύπαρξης. Οι ΕΚΘ όμως είναι απλώς η εκδήλωση μίας από τις δύο μεγάλες πλάνες. Όταν κάποιος πιστεύει ότι μετά τον θάνατο η ψυχή εξακολουθεί με κάποιον τρόπο να ζει, το πρόσωπο αυτό είναι ευάλωτο στις πνευματικές πλάνες που προωθούν, άμεσα ή έμμεσα, την ιδέα ότι δεν έχουμε ανάγκη τον Ιησού. Μάλιστα όσοι είχαν ΕΚΘ και συναντήθηκαν με πνευματικές υπάρξεις ή ακόμη και με νεκρούς συγγενείς τους, είπαν ότι τους μίλησαν για αγάπη, ειρήνη, καλοσύνη, αλλά δεν ανέφεραν τίποτα για την σωτηρία στον Χριστό, την αμαρτία, την επερχόμενη κρίση – τις πιο σημαντικές Βιβλικές ιδέες. Θα έλεγε κανείς ότι εφόσον υποθετικά είχαν μία εμπειρία της μετά θάνατον ζωής, θα έπρεπε να κατανοήσουν και τις πιο βασικές Χριστιανικές διδασκαλίες. Ωστόσο, οι μαρτυρίες τους θυμίζουν περισσότερο το δόγμα της Νέας Εποχής, και έτσι εξηγείται το γιατί αυτοί οι άνθρωποι έχουν λιγότερη επαφή με τον Χριστιανισμό από ό,τι είχαν πριν «πεθάνουν». 

`Σκεψη: Γιατί πρέπει να μένουμε στον Λόγο του Θεού, ακόμη και αν οι αισθήσεις μας λένε κάτι άλλο;`