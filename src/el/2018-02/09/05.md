---
title:  Το Σαββατο Και Η Θεωρια Της Εξελιξης
date:   30/05/2018
---

Όσο πετυχημένη είναι η πλάνη του Σατανά σχετικά με την αθανασία της ψυχής, ακόμη πιο πετυχημένη είναι και η πλάνη του να αντικαταστήσει το Σάββατο με την Κυριακή (δείτε 6ο και 8ο μάθημα). Τα τελευταία χρόνια, ο Διάβολος έφερε μία άλλη πλάνη που μειώνει ακόμη περισσότερο στο νου των ανθρώπων το Σάββατο: την θεωρία της εξέλιξης.

`Διαβάστε Γέν. 1-2:3. Τι διαβάζουμε στα κεφάλαια αυτά για το πώς δημιούργησε ο Κύριος τον κόσμο μας και σε πόσο χρονικό διάστημα;`

Ακόμη και μία γενική ανάγνωση των εδαφίων αποκαλύπτει δύο σημεία στη Βιβλική αναφορά της Δημιουργίας. Πρώτον, τα πάντα ήταν σχεδιασμένα και υπολογισμένα, τίποτα δεν έγινε τυχαία. Η Αγία Γραφή δεν αφήνει κανένα περιθώριο για τον παράγοντα τύχη στη Δημιουργία. Δεύτερον, στα εδάφια αναφέρεται ότι κάθε δημιούργημα έγινε κατά το είδος αυτού, και αυτό σημαίνει ότι έγινε ξεχωριστά από τα υπόλοιπα. Η Αγία Γραφή δεν διδάσκει τίποτα για κοινό πρόγονο (όπως για παράδειγμα ένα πρωτόγονο κύτταρο) όλης της ζωής στη γη. Ακόμη και αν δεν ερμηνεύσουμε κυριολεκτικά τα εδάφια αυτά της Γένεσης, αυτά τα δύο σημεία είναι ξεκάθαρα: τίποτα δεν ήταν τυχαίο στην Δημιουργία και δεν υπάρχει κοινός πρόγονος για όλα τα είδη.

Η θεωρία της εξέλιξης, του Δαρβίνου, και όλες οι μορφές της, διδάσκουν δύο πράγματα: τύχη και κοινό πρόγονο για όλα τα είδη. Γιατί λοιπόν τόσοι άνθρωποι ερμηνεύουν τη Γένεση σύμφωνα με μία θεωρία που είναι κατά κόρον αντίθετη; Η θεωρία της εξέλιξης δεν έχει πλανήσει μόνο εκατομμύρια ανθρώπους, αλλά και πολλούς Χριστιανούς που πιστεύουν ότι μπορούν να την εναρμονίσουν στην Χριστιανική τους πίστη, παρά τις παραπάνω αντιφάσεις. Ωστόσο, οι επιπτώσεις της εξέλιξης κατά τις έσχατες ημέρες θα κάνουν τον κίνδυνο της απάτης ακόμη πιο εμφανή. Γιατί να λάβουμε σοβαρά μία ημέρα, την έβδομη ημέρα – το Σάββατο, ως αναμνηστική – όχι της εξαήμερης Δημιουργίας αλλά της δημιουργίας που διήρκεσε περίπου 3 δισεκατομμύρια χρόνια; Η εξέλιξη αφαιρεί το κύρος της έβδομης ημέρας, επειδή μετατρέπει την εξαήμερη Δημιουργία σε έναν μύθο ανάλογο του Ρωμύλου και του Ρέμου που τους μεγάλωσαν λύκοι. Άλλωστε ποιος από αυτούς που πιστεύουν ότι για τη δημιουργία χρειάστηκαν δισεκατομμύρια χρόνια αντί έξι ημέρες, θα διωχθεί ή και θα πεθάνει για να υπερασπιστεί το Σάββατο σε σχέση με την Κυριακή;