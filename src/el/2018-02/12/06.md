---
title:  'Αρμαγεδδων Και Ορος Καρμηλον: Μερος Β’'
date:   21/06/2018
---

`Διαβάστε Α’ Βασ. 18:18-40. Ποιο είναι το τέλος αυτής της ιστορίας και πώς αντικατοπτρίζει το τι θα συμβεί – σε μεγαλύτερη κλίμακα – καθώς η Μεγάλη Διαμάχη κλιμακώνεται;`

Η μάχη στο όρος Κάρμηλον ήταν ανάμεσα στον Ηλία, τον προφήτη του Θεού, και στους εκατοντάδες ιερείς του Βαάλ. (Αξιοσημείωτο είναι πως το κακό υπερτερούσε του καλού.) Ήταν μία δοκιμασία όπου θα φαινόταν το ποιος είναι ο αληθινός Θεός, ο Θεός που δημιούργησε τους ουρανούς και τη γη ή ο Βαάλ, μία ακόμη εκδήλωση του δράκου που προσπάθησε να εξαπατήσει τον κόσμο (Αποκ. 12:9).

Οι ιερείς προσευχήθηκαν στον Βαάλ να ρίξει φωτιά και να κάψει τη θυσία τους. Φώναζαν από το πρωί μέχρι το μεσημέρι. «Και περί την μεσημβρίαν ο Ηλίας μυκτηρίζων αυτούς έλεγεν, Επικαλείσθε μετά φωνής μεγάλης• διότι θεός είναι, ή συνομιλεί, ή ασχολείται, ή είναι εις οδοιπορίαν, ή ίσως κοιμάται, και θέλει εξυπνήσει» (Α’ Βασ. 18:27). Οι ιερείς προσπαθούσαν μέχρι τελικής πτώσεως. Κοβόντουσαν, μέχρι που το αίμα έτρεχε. Εξαντλημένοι και αποκαρδιωμένοι εγκατέλειψαν τις προσπάθειες την ώρα της εσπερινής θυσίας.

Στη θυσία του Ηλία ρίχτηκε τρεις φορές νερό, με αποτέλεσμα να υπερχειλίσει. Ο Ηλίας έκανε μία απλή προσευχή στον Θεό, και φωτιά έπεσε από τον ουρανό που έκαψε τα πάντα, ακόμη και τις πέτρες του θυσιαστηρίου και το χώμα κάτω από αυτό. Η δύναμη του Αληθινού Θεού σε σχέση με του Βαάλ ήταν αδιαμφισβήτητη.

`Διαβάστε Αποκ. 16:13, 19:20,21 και συγκρίνετε τα εδάφια με την κατάληξη των προφητών του Βαάλ. Τι βλέπουμε εδώ;`

Ακόμη και εάν κάποια πράγματα σχετικά με τον Αρμαγεδδώνα παραμένουν άγνωστα, εκείνο το οποίο γνωρίζουμε είναι το αποτέλεσμα: Οι εχθροί του Θεού θα εξαλειφθούν και ο Θεός και οι άγιοι Του θα δικαιωθούν. 

`Σκεψη: Διαβάστε Α’ Κορ. 15:1,2. Αν και το περιεχόμενο είναι διαφορετικό σε σχέση με τον Αρμαγεδδώνα, τι λέει ο Παύλος και γιατί είναι σημαντικό να το θυμάστε εν όψει των μελλοντικών γεγονότων; Δείτε επίσης Αποκ. 16:15. Τι μήνυμα έχουν για εμάς αυτά τα εδάφια;`