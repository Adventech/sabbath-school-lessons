---
title:  Αρμαγεδδων
date:   19/06/2018
---

Πολλοί άνθρωποι, ακόμη και Χριστιανοί, δεν γνωρίζουν πολλά σχετικά με το βιβλίο της Αποκάλυψης. Ωστόσο, ο όρος Αρμαγεδδών (δείτε Αποκ. 16:16) τους είναι ιδιαίτερα γνωστός. Ο όρος αυτός αντιπροσωπεύει για τον κόσμο την τελική μάχη στην οποία διακυη κατάληξη της γης διακυβεύεται. Μία ταινία του Χόλυγουντ με τίτλο «Αρμαγεδδών» μιλούσε για έναν γιγαντιαίο αστεροειδή που θα κατέστρεφε τον πλανήτη. Ως ένα βαθμό αυτός ο όρος είναι συνυφασμένος, ακόμη και στους κοσμικούς, με το τέλος του κόσμου. Πολλοί Χριστιανοί που έχουν διαβάσει το βιβλίο της Αποκάλυψης πιστεύουν ότι η μάχη του Αρμαγεδδώνα θα είναι μία κυριολεκτική στρατιωτική σύρραξη στη Μέση Ανατολή λίγο πριν το τέλος του κόσμου. Κάποιοι υποστηρίζουν ότι ένας στρατός διακοσίων εκατομμυρίων ανθρώπων από την Ασία θα επιτεθεί στο βόρειο Ισραήλ. Άλλοι πιστεύουν ότι οι διάφορες στρατιωτικές και πολιτικές συρράξεις σ’ αυτήν την περιοχή θα θέσουν τη βάση για την τελική μάχη του Αρμαγεδδώνα στην περιοχή της Μεγιδδώ. Η Αγία Γραφή, ωστόσο, δίνει μία τελείως διαφορετική εικόνα. Ως Αρμαγεδδών παρουσιάζεται η αποκορύφωση της μάχης μεταξύ των δύο πλευρών της διαμάχης του Σύμπαντος. Πρόκειται για μία θρησκευτική σύρραξη, ούτε οικονομική ούτε πολιτική, παρότι εμπλέκονται οικονομικοί και πολιτικοί παράγοντες.  

`Διαβάστε Αποκ. 16:12-16. Τι μπορούμε να μάθουμε για τον Αρμαγεδδώνα από αυτά τα εδάφια;`

Πρώτον, αξίζει να προσέξουμε τη συμβολική γλώσσα που χρησιμοποιείται. Πνεύματα όμοια με βατράχους βγαίνουν από το στόμα του δράκου, το στόμα του ψευδοπροφήτη και το στόμα του θηρίου (αναφορές στις δυνάμεις της Αποκ. 13, ο ψευδοπροφήτης αντιπροσωπεύει το θηρίο της ξηράς στην Αποκ. 13:11). Η Μεγάλη Διαμάχη που βλέπουμε εδώ έχει να κάνει με «πνεύματα δαιμόνων» (Αποκ. 16:14) που συγκεντρώνονται «εις τον πόλεμον της ημέρας εκείνης της μεγάλης του Θεού» (Αποκ. 16:14). Όπως κι αν εκδηλωθεί, ο Αρμαγεδδών είναι η τελική παγκόσμια σύρραξη μεταξύ των δυνάμεων του Χριστού και του Σατανά. Δεν πρόκειται για μία τοπική μάχη στη Μεγιδδώ, όπως η Βαβυλώνα στην Αποκάλυψη δεν σχετίζεται με το σύγχρονο Ιράκ. 

`Σκεψη: Διαβάστε Αποκ. 16:15. Είναι σημαντικό ότι εν όψει αυτών των γεγονότων ο Ιησούς μας ενθαρρύνει με το μήνυμα του ευαγγελίου, την υπόσχεση της έλευσής Του και την ανάγκη μας να ενδυθούμε την δικαιοσύνη Του. Πώς αυτό μας βοηθά να καταλάβουμε την πνευματική φύση της μάχης στην οποία εμπλεκόμαστε;`