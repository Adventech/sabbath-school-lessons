---
title:  Τα Ψεματα Του Εωσφορου
date:  01/04/2024
---

Κανείς δεν μπορεί να εξηγήσει γιατί ο Εωσφόρος, ένας τέλειος άγγελος, επέτρεψε στην υπερηφάνεια και τη ζήλεια να αναπτυχθούν στην καρδιά του. Αυτά τα συναισθήματα τον ώθησαν σε πόλεμο ενάντια στον Θεό. Ο Εωσφόρος κατηγόρησε τον Θεό λέγοντας ότι δεν είναι δίκαιος. Οι συκοφαντίες του έσπειραν σε πολλούς αγγέλους αμφιβολίες για τον Θεό.

`Διαβάστε Αποκ. 12:4. Τι μας διδάσκει αυτό το εδάφιο για τα ψέματα του Εωσφόρου; Πόσους αγγέλους κατάφερε να εξαπατήσει;`

Όταν ξεκίνησε ο πόλεμος στον ουρανό, οι άγγελοι έπρεπε να αποφασίσουν: Θα ακολουθούσαν τον Χριστό ή τον Εωσφόρο; Σε τι αφορούσε αυτός ο πόλεμος; Ήταν ένας αληθινός πόλεμος με όπλα ή μια λεκτική διαμάχη επιχειρημάτων; Μήπως οι άγγελοι πολεμούσαν τόσο με όπλα όσο και με λόγια; Δεν γνωρίζουμε. Γνωρίζουμε όμως ότι τελικά ο Σατανάς «ρίχτηκε στη γη· και οι άγγελοί του ρίχτηκαν μαζί του» (Αποκ. 12:9) και «ούτε βρέθηκε πλέον τόπος γι’ αυτούς στον ουρανό» (Αποκ. 12:8). Επειδή ο Θεός έδιωξε τον Σατανά και τους αγγέλους του από τον ουρανό, αυτός ο πόλεμος περιλάμβανε κάποιου είδους πραγματική μάχη.

Για ένα μπορούμε να είμαστε βέβαιοι σχετικά με τον πόλεμο στον ουρανό: Κάθε άγγελος έπρεπε να αποφασίσει αν θα τασσόταν υπέρ ή κατά του Χριστού. Οι πιστοί άγγελοι επέλεξαν να υπακούσουν στον Χριστού και στις γεμάτες αγάπη εντολές Του. Όμως, το 1/3 των αγγέλων υπάκουσε στον Εωσφόρο. Αυτοί οι άγγελοι παράκουσαν τον Θεό. Ο ουρανός δεν θα ήταν πια ο τόπος διαμονής τους. Ομοίως και εμείς, πρέπει να αποφασίσουμε αν θα ταχθούμε υπέρ ή εναντίον του Χριστού σε αυτή τη σημαντική στιγμή της ιστορίας της γης. Πρέπει να διαλέξουμε με ποια πλευρά είμαστε: με τον Χριστό ή τον Σατανά.

`Διαβάστε Γέν. 2:15-17,  Έξ. 32:26,  Ναυή. 24:15,  Α’ Βασ. 18:20, 21 και Αποκ. 22:17. Ποιον σημαντικό νόμο μας διδάσκουν αυτά τα εδάφια;`

Ο Θεός μάς έπλασε ελεύθερους να σκεφτόμαστε και να επιλέγουμε. Μπορούμε να επιλέξουμε ανάμεσα στο σωστό και το λάθος. Αυτό το δώρο του Θεού μάς κάνει ανθρώπους και όχι μαριονέτες ή ζώα. Ο Θεός καλεί τον λαό Του να Τον αγαπά και να υπακούει στον νόμο Του. Θέλει να επιλέξουμε να Τον υπηρετούμε.

`ΣΚΕΨΗ: Τι μας διδάσκει ο πόλεμος στον ουρανό για την προσωπική μας μάχη με το κακό; Εάν ο Σατανάς παραπλάνησε άγιους αγγέλους στο να πιστέψουν τα ψέματά του, με πόση ευκολία μπορεί να εξαπατήσει τους αμαρτωλούς;`