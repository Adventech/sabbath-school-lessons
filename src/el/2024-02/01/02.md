---
title:  Ο Πολεμος Στον Ουρανο
date:  31/03/2024
---

`Διαβάστε Αποκ. 12:7-9. Τι μας δείχνουν αυτά τα εδάφια για το πώς ξεκίνησε το κακό; Υπήρχε ελευθερία στον ουρανό προτού αμαρτήσει ο Εωσφόρος; Όταν ο Εωσφόρος πολέμησε ενάντια στον Θεό, τι έκανε Εκείνος; Γιατί πιστεύετε ότι ο Θεός επέλεξε να μην καταστρέψει αμέσως τον Εωσφόρο;`

Τα παραπάνω εδάφια μας δείχνουν τον πόλεμο μεταξύ καλού και κακού. Ο Εωσφόρος και οι άγγελοί του πολέμησαν εναντίον του Χριστού. Στο τέλος, ο Θεός απέβαλε τον Εωσφόρο και τους αγγέλους του από τον ουρανό. Εφόσον ο ουρανός είναι ένας τέλειος τόπος, πώς ξεκίνησε η διαμάχη; Μήπως ο Θεός αγάπης δημιούργησε έναν κακό άγγελο; Τι ώθησε τον Εωσφόρο να πολεμήσει τον Θεό;

`Συγκρίνετε Ιεζ. 28:12-15 με Ησ. 14:12-14. Τι μας διδάσκουν αυτά τα εδάφια για τον Εωσφόρο; Τι συνέβη στην καρδιά του που τον ώθησε στον πόλεμο κατά του Θεού;`

Η Αγία Γραφή εξηγεί το πώς ξεκίνησε το κακό. Ο Θεός δεν δημιούργησε τον Διάβολο. Δημιούργησε έναν τέλειο άγγελο, τον Εωσφόρο, ο οποίος ήταν λαμπρός και όμορφος. Επίσης, τον δημιούργησε με ελεύθερη βούληση. Η ελεύθερη επιλογή είναι ένα σημαντικό μέρος της διακυβέρνησης του Θεού στον ουρανό. Ο Θεός δέχεται μόνο την αγάπη μας. Ποτέ δεν αναγκάζει κάποιον να Τον υπηρετεί ή να Τον αγαπά. Δεν μπορούμε να εξηγήσουμε γιατί ένας τέλειος άγγελος επέτρεψε συναισθήματα υπερηφάνειας και ζήλειας να γεμίσουν την καρδιά του. Αυτά τα αρνητικά συναισθήματα καλλιεργήθηκαν στον Εωσφόρο, μέχρι που τον οδήγησαν στον πόλεμο εναντίον του Δημιουργού του.

Ο Εωσφόρος αμάρτησε επειδή ήθελε οι άγγελοι να τον λατρεύουν. Ο Θεός είναι ο Μόνος που πρέπει να λατρεύουμε. Ο Εωσφόρος παρέσυρε πολλούς αγγέλους στο να αμφιβάλλουν για τον Θεό και τον νόμο Του. Έπειτα, προσπάθησε να σφετεριστεί τον θρόνο του Θεού.

Ο Θεός ήταν πολύ υπομονετικός με τον Εωσφόρο. Όμως, αρνήθηκε να του επιτρέψει να κλονίσει την ειρήνη του ουρανού με τον πόλεμο και τα ψέματά του. «Τα ουράνια συμβούλια έκαναν έκκληση στον Εωσφόρο. Ο Υιός του Θεού του παρουσίασε το μεγαλείο, την αγαθότητα και τη δικαιοσύνη του Δημιουργού, καθώς και την άγια και αναλλοίωτη υπόσταση του νόμου Του. Ο ίδιος ο Θεός είχε θεσπίσει την ευταξία του ουρανού. Παραδρομώντας από αυτή, ο Εωσφόρος θα πρόσβαλλε τον Πλάστη του και θα προξενούσε και τη δική του καταστροφή. Το μόνο που επέφερε όμως η προειδοποίηση αυτή, η απευθυνόμενη με τόση αγάπη και ευσπλαχνία, ήταν η αφύπνιση ενός αντιδραστικού πνεύματος.» Έ. Χουάιτ, Τ.Π.Σ., σελ. 590.

`ΣΚΕΨΗ: Τι μαθήματα αντλούμε για τον Θεό από τον τρόπο με τον οποίο λύνει το πρόβλημα της αμαρτίας και του κακού;`