---
title:  Ο Αρχιερεας Μας
date:  04/04/2024
---

Ο Ιησούς, με τη σταύρωσή Του, κέρδισε για εμάς στον Σταυρό τη μάχη ενάντια στην αμαρτία. Επειδή νίκησε, μπορεί να μας βοηθήσει στον ουρανό ως ο Αρχιερέας μας. Ο Χριστός μάς παρέχει όσα χρειαζόμαστε για να σωθούμε, ώστε να είμαστε στον ουρανό και να ζήσουμε μαζί Του για πάντα.

`Διαβάστε Εβρ. 4:15, 16 και 7:25. Πώς αυτά τα εδάφια μας δίνουν ελπίδα σε μια ζωή που πολύ συχνά είναι γεμάτη βάσανα, ασθένειες και θάνατο;`

Ο Ιησούς «πειράστηκε καθ’ όλα, κατά τη δική μας ομοιότητα, χωρίς αμαρτία» (Εβρ. 4:15). Γι’ αυτό, «ας πλησιάσουμε, λοιπόν, με παρρησία στον θρόνο της χάρης, για να πάρουμε έλεος, και να βρούμε χάρη προς βοήθεια σε καιρό ανάγκης» (Εβρ. 4:16).

Ο Ιησούς μάς σώζει με τη ζωή και με τον θάνατό Του. Μας αγόρασε με το αίμα Του. Ο Χριστός πήρε τη θέση μας. Όταν δεχόμαστε το δώρο της σωτηρίας Του, θα ζούμε εν Χριστώ και Αυτός θα ζει στην καρδιά μας. Δεν θα μας τιμωρήσει για τις αμαρτίες που διαπράξαμε στο παρελθόν. Ο Ιησούς αφαιρεί την ενοχή μας. Πηγαίνει στον Θεό να λάβει βοήθεια για εμάς, να πολεμήσουμε την αμαρτία. Ο Ιησούς σπάζει τα δεσμά που η αμαρτία βάζει στη ζωή μας. Μας απελευθερώνει.

`Διαβάστε Ιωάν. 17:24-26. Στον υπερκόσμιο πόλεμο ανάμεσα στο καλό και το κακό, τι θέλει ο Ιησούς περισσότερο από καθετί;`

«Όταν η μεγάλη θυσία είχε ολοκληρωθεί, ο Χριστός ανέβηκε στον ουρανό, αλλά δεν δέχθηκε τη λατρεία των αγγέλων παρά μόνο αφού υπέβαλε την αίτησή Του: “Εκείνους τους οποίους Μοι έδωκας, θέλω, όπου είμαι Εγώ, να ήναι και εκείνοι μετ’ Εμού.” (Ιωάν. 17:24). Τότε, προερχόμενη από τον Πατρικό θρόνο, ακούσθηκε η γεμάτη από ανέκφραστη αγάπη και ισχύ απάντηση: “Ας προσκυνήσωσιν εις Αυτόν πάντες οι άγγελοι του Θεού” (Εβρ. 1:6). Ο Χριστός ανακηρύχθηκε άσπιλος. Με τη λήξη της ταπείνωσής Του και την ολοκλήρωση της θυσίας Του, Του αποδόθηκε ένα τέτοιο όνομα που υπερβαίνει κάθε άλλο όνομα.» Ε.Χουάιτ, Τ.Π.Σ., σελ. 598, 599.

Περισσότερο από καθετί, ο Χριστός θέλει να είμαστε μαζί Του στον ουρανό. Έχετε κάποια ιδιαίτερη ανάγκη στη ζωή σας; Φοβάστε; Αυτός θα σας δώσει ειρήνη. Είστε ένοχος; Αυτός θα σας συγχωρέσει. Νιώθετε αδύναμος; Ο Χριστός θα σας ενδυναμώσει.