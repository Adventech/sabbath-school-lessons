---
title:  «Υπαρχει Δρομος Που Φαινεται…σωστος»
date:  17/04/2024
---

Ο Θεός δημιούργησε τη διάνοιά μας. Το Άγιο Πνεύμα επικοινωνεί μαζί μας μέσω της σκέψης μας. Μας καλεί να χρησιμοποιήσουμε το μυαλό μας για να εξερευνήσουμε τα μυστήρια της φύσης. Με τη διάνοιά μας, μπορούμε να επινοήσουμε ή να φανταστούμε καινούργια πράγματα και ιδέες. Ως Χριστιανοί, δεν σταματάμε να σκεφτόμαστε όταν πηγαίνουμε στην εκκλησία. Ωστόσο, ο ανθρώπινος νους δεν μπορεί να κατανοήσει τις Βιβλικές αλήθειες χωρίς τη βοήθεια του Αγίου Πνεύματος. Δεν επινόησαν οι άνθρωποι τις αλήθειες της Αγίας Γραφής. Η Αγία Γραφή προέρχεται από τον Θεό.

`Διαβάστε Παρ. 16:25,  Κριτ. 21:25 και Ησ. 53:6. Πώς σχεδιάζει να μας παραπλανήσει ο Σατανάς;`

Η Αγία Γραφή μάς προειδοποιεί για ένα από τα πιο ισχυρά ψέματα του Σατανά. Ο Διάβολος προσπαθεί να μας πείσει ότι μπορούμε να κατανοήσουμε το σχέδιο του Θεού για τη ζωή μας χωρίς το Άγιο Πνεύμα ή την Αγία Γραφή. Μπορεί να θεωρούμε ότι μια ιδέα, μια πεποίθηση ή μια επιλογή είναι σωστή, αλλά στα μάτια του Θεού ίσως είναι λάθος.

Ο ποιμένας Mark Finley μας λέει: «Πριν μερικά χρόνια, η σύζυγός μου κι εγώ πήγαμε για πεζοπορία στο δάσος, κοντά στο ξενοδοχείο που μείναμε τη νύχτα. Περπατήσαμε για περίπου μία ώρα. Ήμουν σίγουρος ότι μπορούσα να βρω τον δρόμο της επιστροφής χωρίς πρόβλημα. Όμως πολύ σύντομα, είχαμε χαθεί. Ο ήλιος έδυε και εγώ φοβόμουν το χειρότερο. Τότε, συναντήσαμε κάποιους άλλους πεζοπόρους που γνώριζαν το δρόμο της επιστροφής. Η σύζυγός μου κι εγώ ήμασταν τουλάχιστον 5 μίλια μακριά από τον προορισμό μας. Οι πεζοπόροι μάς οδήγησαν σε έναν δρόμο όπου είχαν σταθμεύσει το αυτοκίνητό τους. Μας πήραν μαζί τους ως το ξενοδοχείο μας. Φτάσαμε ασφαλείς επειδή βρήκαμε κάποιον που ήξερε τον δρόμο.»

Ο Θεός γνωρίζει τον δρόμο της επιστροφής, επίσης. Δεν μας έχει αφήσει μόνους στο ταξίδι μας για τον ουρανό. Το Άγιο Πνεύμα μάς δείχνει τον δρόμο μέσα στην Αγία Γραφή. Χωρίς αυτή, δεν μπορούμε να κατανοήσουμε το σωστό και το λάθος, το καλό και το κακό. Όταν κάποιος λέει ότι ο Λόγος του Θεού είναι λάθος, μπορούμε να είμαστε βέβαιοι ότι ο ίδιος κάνει λάθος. Οι λανθασμένες ιδέες δεν είναι ποτέ ασφαλείς. Ωστόσο, μπορούμε πάντα να εμπιστευόμαστε ιδέες και διδασκαλίες που συμφωνούν με την Αγία Γραφή. Έτσι, πρέπει να έχουμε την Αγία Γραφή ως το απόλυτο κριτήριο της αλήθειας και της σωστής συμπεριφοράς.

`ΣΚΕΨΗ: Γιατί χρειαζόμαστε τη βοήθεια του Αγίου Πνεύματος για να κατανοήσουμε τις Βιβλικές αλήθειες; Την ίδια στιγμή, πώς η διάνοιά μας βοηθά στο να καταλάβουμε την Αγία Γραφή; Διαβάστε την προφητεία για τον χρόνο στο Δαν. 2. Αυτή η προφητεία περιγράφει τα γεγονότα που θα συμβούν από την εποχή της Βαβυλώνας ως το μέλλον. Πώς αυτά τα εδάφια μας πείθουν να εμπιστευόμαστε την Αγία Γραφή;`