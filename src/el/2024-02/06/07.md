---
title:  Περαιτέρω Μελέτη
date:  10/05/2024
---

«Όταν η Βίβλος είχε απαγορευτεί τόσο από τις εκκλησιαστικές όσο και από τις πολιτικές αρχές, όταν η μαρτυρία της διαστρεβλώθηκε και άνθρωποι και δαίμονες αμοιβαία κατέβαλαν απεγνωσμένες προσπάθειες για να αποστρέψουν τη σκέψη των ανθρώπων από αυτή, όταν όσοι τολμούσαν να γνωστοποιήσουν τις ιερές αλήθειες της προδίδονταν, καταδιώκονταν βασανίζονταν, σάπιζαν στις φυλακές, έδιναν για την πίστη τους θάνατο μαρτυρικό ή εξαναγκάζονταν να πάρουν τα βουνά και να καταφύγουν στις σπηλιές και στα έγκατα της γης, τότε ακριβώς οι δύο πιστοί μάρτυρες “προφήτευαν ενδεδυμένοι σάκκους.” Παρόλα αυτά εξακολουθούσαν να δίνουν τη μαρτυρία τους ολόκληρη εκείνη την περίοδο των 1260 ετών. Και στις ζοφερότερες ακόμη μέρες υπήρχαν άνθρωποι πιστοί που αγαπούσαν το λόγο του Θεού και έδειχναν μεγάλο ζήλο για τη δόξα Του. Στους αφοσιωμένους αυτούς δούλους χορηγήθηκε σοφία, δύναμη και εξουσία να γνωστοποιήσουν την αλήθεια Του καθόλο εκείνο το χρονικό διάστημα.» Έ. Χουάιτ, Τ.Π.Σ., σελ. 316, 317.

«Όταν η Γαλλία αρνήθηκε δημόσια τον Θεό και απέρριψε τη Γραφή, πονηροί άνθρωποι και πνεύματα του σκότους, θριαμβολογούσαν ότι έφθασαν τελικά στον από πολλά χρόνια επιζητούμενο σκοπό: ένα κράτος δηλαδή απαλλαγμένο από τους περιορισμούς του Θεϊκού νόμου… Το προστατευτικό πνεύμα του Θεού που περιορίζει την καταστρεπτική δύναμη του Σατανά αποσύρθηκε κατά μέγα μέρος και το πεδίο δράσης έμεινε ελεύθερο για κείνον του οποίου η μόνη ευχαρίστηση είναι η εξαθλίωση του ανθρώπου. Όσοι διάλεξαν το δρόμο της ανταρσίας αφέθηκαν να θερίσουν ανενόχλητα τους καρπούς της, μέχρις ότου η χώρα πλημμύρισε από εγκλήματα τέτοια που η ανθρώπινη πένα αδυνατεί να περιγράψει. Από τις ρημαγμένες επαρχίες και τις κατεστραμμένες αστικές περιοχές, μία τρομακτική φωνή υψωνόταν – μία σπαραξικάρδια φωνή αγωνίας και πένθους. Η Γαλλία σειόταν σαν από σεισμό. Θρησκεία, νομοθεσία, δημόσια τάξη, οικογένεια, κράτος και εκκλησία όλα γκρεμίστηκαν από θεμέλια από το βέβηλο χέρι που είχε υψωθεί κατά του νόμου του Θεού.» Έ. Χουάιτ, Τ.Π.Σ., σελ. 339, 340.

«Όταν η εκκλησία δεν βαδίζει στον υποδεικνυόμενο από τη Θεία Πρόνοια δρόμο για να αποδέχεται κάθε ακτίνα φωτός και να εκτελεί κάθε προσδιορισμένο καθήκον, αναπόφευκτα η θρησκεία εκφυλίζεται, περιορισμένη στην τυπολατρία, ενώ το πνεύμα της ζωτικής ευσέβειας εξαφανίζεται.» Έ. Χουάιτ, Τ.Π.Σ., σελ. 376.

**Ερωτήσεις για συζήτηση**

`1.	 Τι μας διδάσκει η Γαλλική Επανάσταση για τον υπερκόσμιο πόλεμο ανάμεσα στο καλό και το κακό;`

`2.	 Υποστηρίζοντας ότι δεν υπάρχει Θεός, κάποιος έγραψε: «Είμαστε ελεύθεροι να δημιουργήσουμε τους δικούς μας κανόνες.» Πώς αυτή η ιδέα βοηθά να εξηγηθεί το γιατί κάποιοι απορρίπτουν τον Θεό; Πώς εξηγεί τα γεγονότα της Γαλλικής Επανάστασης;`

`3.	Στο βιβλίο της Αποκάλυψης, ο απ. Ιωάννης είδε τον Ουράνιο Ναό. Πώς το όραμά του μας βοηθά να κατανοήσουμε τα γεγονότα που θα συμβούν στο τέλος του κόσμου;`