---
title:  Περαιτέρω Μελέτη
date:  28/06/2024
---

«Εκεί οι απλόχερες πεδιάδες διαμορφώνονται σε γοητευτικούς λόφους και τα βουνά του Θεού υψώνουν τις μεγαλόπρεπες κορφές τους. Σ’ αυτό το ειδυλλιακό περιβάλλον, ο λαός του Θεού, εξόριστος και περιπλανώμενος τόσα χρόνια, θα βρει τελικά κατοικία…

Εκεί απέθαντες διάνοιες θα μελετούν με ανεξάντλητη ευχαρίστηση τα θαυμαστά έργα της δημιουργικής δύναμης και τα μυστήρια της απολυτρωτικής αγάπης. Δεν υπάρχει πια εκεί αδυσώπητος, απατηλός εχθρός να επιβουλεύεται την απομάκρυνση από τον Θεό. Κάθε ιδιότητα αξιοποιείται, κάθε ικανότητα αναπτύσσεται. Η απόκτηση γνώσεων δεν προξενεί ούτε διανοητική κόπωση, ούτε σωματική εξάντληση. Εκεί μπορούν οι τολμηρότερες πρωτοβουλίες να προαχθούν, οι ευγενέστερες προσδοκίες να εκπληρωθούν, οι μεγαλύτερες φιλοδοξίες να πραγματοποιηθούν. Πάντοτε όμως θα υπάρχουν νέα ύψη για κατάκτηση, νέες εκπλήξεις για θαυμασμό, νέες αλήθειες για κατανόηση, νέα θέματα για ανάπτυξη διανοητικών, ψυχικών και σωματικών δυνάμεων…

Με ανέκφραστη αγαλλίαση οι κάτοικοι της γης συμμετέχουν στη χαρά και στη σοφία των αναμάρτητων υπάρξεων. Συμμερίζονται τους θησαυρούς της γνώσης και της κατανόησης που οι τελευταίοι αυτοί απέκτησαν με τη συνεχή παρατήρηση των έργων του Θεού στο αέναο διάβα των αιώνων. Θα διακρίνουν χωρίς να θαμπώνονται ποτέ από τη δόξα της δημιουργίας – ήλιους, άστρα και πλανήτες, όλα ακολουθώντας της καθορισμένη τους τροχιά περιστρεφόμενα γύρω από το θρόνο της Θεότητας. Πάνω στο κάθε έργο της δημιουργίας, από το μικρότερο μέχρι το μεγαλύτερο, βρίσκεται γραμμένο το όνομα του Δημιουργού και σε όλα επάνω φανερώνονται ο πλούτος της δύναμής Του…

Η μεγάλη διαμάχη έληξε. Αμαρτία και αμαρτωλοί δεν υπάρχουν πια. Το σύμπαν είναι καθαρό. Ο ίδιος παλμός αρμονίας και χαράς δονεί την απέραντη κτίση. Κύματα φωτός, ζωής και χαράς πηγάζουν από το θρόνο του Δημιουργού των πάντων και ξεχύνονται σε όλες τις σφαίρες του άπειρου διαστήματος. Από το μικροσκοπικό πολλοστημόριο, μέχρι το μεγαλύτερο πλανήτη, τα πάντα έμψυχα και άψυχα, μέσα στην ασκίαστη ομορφιά τους και στην τέλεια χαρά τους διακηρύττουν ότι ο Θεός είναι αγάπη.» Έ. Χουάιτ, Τ.Π.Σ., σελ. 805, 807, 808.

**Ερωτήσεις για συζήτηση**

`1.  Γιατί πιστεύετε ότι ο Θεός επέτρεψε να εξαπλωθεί τόσο πολύ η αμαρτία;`

`2.  Πώς τα 1.000 χρόνια εντάσσονται στο σχέδιο του Θεού να σώσει τους αμαρτωλούς; Είδαμε ότι ο Θεός δεν θα τιμωρήσει τους ασεβείς ωσότου όλοι οι σωσμένοι να έχουν την ευκαιρία να διερευνήσουν τις αποφάσεις Του ως Κριτή. Τι μας λέει αυτή η Βιβλική αλήθεια για την αγάπη του Θεού και το πόσο Δίκαιος είναι;`