---
title:  Τα 1.000 Χρονια Στον Ουρανο
date:  26/06/2024
---

`Διαβάστε Αποκ. 20:4-6. Τι κάνουν οι σωσμένοι στον ουρανό για 1.000 χρόνια; Γιατί αυτό το έργο είναι τόσο σημαντικό;`

Κατά τη διάρκεια των 1.000 ετών, οι σωσμένοι θα εξετάσουν το πώς ο Θεός έλυσε το πρόβλημα της αμαρτίας. Ποιος δεν έχει απορίες που θα ήθελε να Τον ρωτήσει; Εκείνη την περίοδο στον ουρανό, οι σωσμένοι θα μπορούν να θέσουν αυτές τις ερωτήσεις. Εάν ένα αγαπημένο πρόσωπο ή κάποιος φίλος απουσιάζει, οι λυτρωμένοι θα έχουν την ευκαιρία να κατανοήσουν την απόφαση του Θεού πλήρως. Με μια νέα οπτική, θα καταλάβουν πόσο πολύ προσπάθησε ο Θεός να σώσει κάθε άνθρωπο που έζησε ποτέ στη γη. Θα καταλάβουν ότι όσοι δεν βρίσκονται στον ουρανό είναι εξαιτίας της προσωπικής τους επιλογής. Όταν ολοκληρωθεί το διερευνητικό έργο του Θεού ως Κριτής, τότε και μόνο τότε, ο Κύριος θα τιμωρήσει τους ασεβείς με τον δεύτερο θάνατο. Ο δεύτερος θάνατος σημαίνει ότι οι ασεβείς θα καταστραφούν για πάντα. Δεν θα επανέλθουν ξανά στη ζωή.

`Τι συμβαίνει στο τέλος των 1.000 ετών στον ουρανό; Ποια θα είναι η κατάληξη του Σατανά και των ακολούθων του;`

Για 1.000 χρόνια, ο Σατανάς δεν θα έχει κανέναν για να εξαπατήσει ή να παρασύρει στην αμαρτία. Αυτός και οι άγγελοί του θα είναι τελείως μόνοι εκείνη την περίοδο. Κατά τη διάρκεια των 1.000 ετών θα έχουν την ευκαιρία να σκεφτούν την αμαρτία και το κακό που προκάλεσαν. Στο τέλος των 1.000 ετών, ο Θεός θα αναστήσει τους ασεβείς. Τότε, τους δίνει την τελική ανταμοιβή (Αποκ. 20:5).

Όταν ο Θεός αναστήσει τους ασεβείς, ο Σατανάς ενθαρρύνεται. Τώρα, μπορεί να οργανώσει έναν στρατό. Έχασε τη μια μάχη μετά την άλλη στον υπερκόσμιο πόλεμο μεταξύ του καλού και του κακού. Όμως, με έναν μεγάλο στρατό, νομίζει ότι μπορεί να νικήσει τον Θεό. Πηγαίνει να εξαπατήσει τους αναστημένους ασεβείς. Τους ξεγελά κάνοντάς τους να πιστέψουν ότι μπορούν να δώσουν μια τελευταία μάχη κατά του Θεού. Τους υπόσχεται ότι θα νικήσουν και ότι θα ιδρύσουν τη δική τους αυτοκρατορία. Η φράση «Γωγ και Μαγώγ» (Αποκ. 20:8) είναι συμβολισμοί για τον Σατανά και τους ασεβείς όλων των αιώνων της ιστορίας. Ο Σατανάς και ο στρατός του «ανέβηκαν επάνω στο πλάτος της γης, και περικύκλωσαν το στρατόπεδο των αγίων, και την αγαπημένη πόλη» (Αποκ. 20:9).

Στο τέλος των 1.000 ετών, η Άγια Πόλη, η Νέα Ιερουσαλήμ θα κατέβει από τον ουρανό στη γη (Αποκ. 21:2). Μαζί της έρχεται και ο Θεός, ο Ιησούς, οι άγγελοι και όλοι οι λυτρωμένοι. Όλοι είναι εκεί για την τελική μάχη ανάμεσα στον Θεό και τον Σατανά. Η αμαρτία πρόκειται να εξαληφθεί για πάντα!