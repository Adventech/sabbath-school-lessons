---
title:  Τα Αγια Των Αγιων Και Ο Νομος Του Θεου
date:  26/05/2024
---

`Διαβάστε Αποκ. 11:19,  Έξ. 25:16,  31:18 και Αποκ. 12:17. Τι υπήρχε μέσα στην Κιβωτό της Διαθήκης;`

Η ημέρα του Εξιλασμού ήταν η ημέρα που ο Θεός εξάλειφε κάθε αμαρτία. Οι Ισραηλίτες έπρεπε να ετοιμαστούν για εκείνη την ημέρα. Οι ιερείς πρόσταζαν τον λαό να ομολογήσουν τις αμαρτίες τους, να ερευνήσουν την καρδιά τους και να μην κάνουν καμία εργασία (Λευιτ. 23:29-31). Εκείνη την ημέρα, ο αρχιερέας έμπαινε στα Άγια των Αγίων. Εκεί, γινόταν ο εξιλασμός των αμαρτιών. Η Κιβωτός της Διαθήκης ήταν στα Άγια των Αγίων. Μέσα στην Κιβωτό βρίσκονταν οι Δέκα Εντολές που ήταν γραμμένες επάνω σε δύο λίθινες πλάκες. Το κάλυμμα της Κιβωτού ήταν το ιλαστήριο. Ο αρχιερέας ράντιζε το αίμα στο κάλυμμα για να καθαρίσει το αγιαστήριο από την αμαρτία. Στο ιλαστήριο έλαμπε η ένδοξη παρουσία του Θεού. Κάθε προσφορά που έφερναν οι άνθρωποι στους ιερείς, έδειχνε το έλεος το Θεού στους αμαρτωλούς. Αυτές οι προσφορές βοηθούσαν τον λαό να θυμάται τις αμαρτίες του (Εβρ. 10:3). Οι αμαρτίες μπορούσαν να εξαλειφθούν μόνο με έναν τρόπο. Έπρεπε να πιστεύουν ότι το αίμα του Χριστού τούς καθαρίζει από κάθε αμαρτία (Α’ Πέτρ. 1:18, 19). Στον Ιησού, το έλεος και ο νόμος του Θεού είναι συνυφασμένα.

Ο απ. Ιωάννης κοίταξε μέσα στον ουράνιο ναό. Είδε ότι, «ανοίχθηκε ο ναός τού Θεού μέσα στον ουρανό, και φάνηκε η κιβωτός τής διαθήκης του μέσα στον ναό Του» (Αποκ. 11:19). Η Έ. Χουάιτ δίνει αυτή την εξήγηση: «Μέσα λοιπόν στα άγια των αγίων του ουρανίου αγιαστηρίου βρίσκεται φυλαγμένος με ιερή ευλάβεια ο Θεϊκός νόμος· ο ίδιος εκείνος νόμος ο γνωστοποιημένος με τη φωνή Αυτού του Θεού μέσα από τις βροντές του Σινά και ο χαραγμένος με το ίδιο Του το χέρι επάνω στις λίθινες πλάκες. Ο νόμος του Θεού όπως βρίσκεται στο ουράνιο αγιαστήριο είναι το αυθεντικό πρωτότυπο των εντολών εκείνων που χαράχθηκαν στις λίθινες πλάκες και αναφέρονται από τον Μωυσή στην Πεντάτευχο. Αυτές αποτελούσαν το ακριβές αντίγραφο. Η κατανόηση αυτού του σημαντικού θέματος, οδήγησε τους πιστούς να αντιληφθούν τον άγιο και αναλλοίωτο χαρακτήρα του νόμου του Θεού.» Τ.Π.Σ., σελ 517, 518.

Οι πρώτοι Χριστιανοί Αντβεντιστές μελέτησαν τη διδασκαλία της Αγίας Γραφής για τον επίγειο και τον ουράνιο ναό. Έμαθαν ότι ο νόμος του Θεού και το Σάββατο είναι σημαντικά. Το γεγονός ότι ο απ. Ιωάννης είδε τον νόμο του Θεού στην Κιβωτό της Διαθήκης στον ουράνιο ναό, σημαίνει ότι ο Θεός δεν τον κατάργησε με τον θάνατο του Ιησού.