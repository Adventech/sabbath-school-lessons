---
title:  Περαιτέρω Μελέτη
date:  12/04/2024
---

Οι προσπάθειες του Σατανά να καταστρέψει το έργο του Θεού στη γη, απέτυχαν. «Μάταια προσπαθούσε ο Σατανάς να αφανίσει την εκκλησία του Χριστού με τα μέσα βίας. Ο μεγάλος ανταγωνισμός κατά τον οποίο οι μαθητές του Ιησού κατέθεταν τη ζωή τους δεν σταματούσε όταν οι αφοσιωμένοι εκείνοι σημαιοφόροι έπεφταν στις επάλξεις τους. Η ήττα τους μεταβαλλόταν σε νίκη. Οι εργάτες του Θεού θανατώνονταν, το έργο τους όμως προχωρούσε διαρκώς. Το ευαγγέλιο εξακολουθούσε να διαδίδεται και ο αριθμός των οπαδών Του να πολλαπλασιάζεται. Εισέδυε σε περιοχές που δεν ήταν προσιτές ούτε σ’ αυτούς ακόμη τους Ρωμαϊκούς αετούς. Όπως μαρτυρούν και τα επιπληκτικά  λόγια ενός Χριστιανού μάρτυρα προς τους ειδωλολάτρες προαγωγούς του διωγμού: “Σκοτώστε μας, βασανίστε μας, καταδικάστε μας… Η αδικία σας αποδείχνει την αθωότητά μας… Ούτε η αγριότητά σας θα σας ωφελήσει σε τίποτε.” (Δεν ήταν παρά μια αποτελεσματικότερη πρόσκληση για να πυκνώσουν και άλλοι τις τάξεις τους.) “Όσο συχνότερα μας θερίζετε, τόσο περισσότερο εμείς αυξανόμαστε. Το χριστιανικό αίμα είναι σαν τον σπόρο.” (Τερτυλλιανός, Απολογία, παρ. 50).» Έ. Χουάιτ, Τ.Π.Σ. σελ. 43.

«Το δυσεξήγητο γεγονός ότι η Θεία Πρόνοια επιτρέπει να καταδιώκονται οι δίκαιοι από τους ασεβείς, έγινε αφορμή να σκανδαλισθούν πολλοί των οποίων η πίστη είναι αδύνατη. Μερικοί μάλιστα είναι έτοιμοι και να αποβάλουν τελείως την εμπιστοσύνη τους στον Θεό επειδή ανέχεται να ευημερούν οι αχρειότεροι των ανθρώπων, τη στιγμή που οι καλύτεροι και οι αγνότεροι υποφέρουν καταδυναστευόμενοι από την άγρια συμπεριφορά των τελευταίων. Πώς είναι δυνατόν, διερωτώνται, ένας δίκαιος πανεύσπλαχνος συνάμα και παντοδύναμος Θεός να ανέχεται μία τέτοια φοβερή αδικία και καταπίεση; Ο Θεός μας έδωσε ικανά τεκμήρια της αγάπης Του και δεν πρέπει να αμφιβάλομε για την αγαθότητά Του, επειδή δεν είμαστε σε θέση να καταλάβομε με ποιο τρόπο εργάζεται η Πρόνοιά Του.» Έ. Χουάιτ, Τ.Π.Σ. σελ. 50.

**Ερωτήσεις για συζήτηση**

`1. Τι μας διδάσκουν τα βάσανα για την πίστη μας; Γιατί πιστεύετε ότι ο Θεός επιτρέπει κατά καιρούς να υποφέρει ο λαός Του;`

`2. Αν κάποιος σας ρωτούσε: «Πού είναι ο Θεός όταν υποφέρω; Εάν με αγαπά, γιατί έχω τόσα πολλά προβλήματα;» Πώς θα του απαντούσατε;`

`3. Πώς η τοπική σας εκκλησία μπορεί να γίνει μια κοινότητα φροντίδας που βοηθά άλλους; Με ποιον τρόπο μπορούμε ως εκκλησία να χρησιμοποιήσουμε όσα μάθαμε αυτή την εβδομάδα για να βοηθήσουμε ανθρώπους;`