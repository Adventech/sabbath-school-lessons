---
title:  Ενας Συντετριμμενος Σωτηρας
date:  07/04/2024
---

Ο Ιησούς κάθισε στο Όρος των Ελαιών. Από εκεί μπορούσε να δει όλη την πόλη της Ιερουσαλήμ. Η καρδιά Του είχε ραγίσει. Γιατί; Ο απ. Ιωάννης μάς λέει: «Στα δικά Του ήρθε, και οι δικοί Του δεν Τον δέχθηκαν» (Ιωάν. 1:11). Ο Ιησούς έκανε τα πάντα για να σώσει τον λαό Του από την επερχόμενη καταστροφή. Η πολυαγαπημένη τους πόλη, η Ιερουσαλήμ, θα καταστρεφόταν.

Ο Ιησούς αγαπούσε τον λαό Του. Με καρδιά γεμάτη αγάπη, τους ζήτησε να σταματήσουν να αμαρτάνουν και να δεχτούν το έλεός Του.

`Διαβάστε Λουκ. 19:41-44,  Ματ. 23:37, 38 και Ιωάν. 5:40. Τι μας λένε αυτά τα εδάφια για τις σκέψεις και τα συναισθήματα του Ιησού; Πώς ένιωσε για τον λαό Του; Πώς ένιωσε όταν απέρριψαν την προσφορά του ελέους και της συγχώρεσής Του; Τι μας διδάσκουν αυτά τα εδάφια για τον Ιησού;  `

Πολλοί άνθρωποι ρωτούν, Εάν ο Θεός είναι τόσο στοργικός, γιατί επέτρεψε να καταστραφεί η Ιερουσαλήμ; Ο Ρωμαίος στρατηγός Τίτος οδήγησε τον στρατό του εναντίον της πόλης. Χιλιάδες άνθρωποι πέθαναν στη μάχη. Η Ιερουσαλήμ καταστράφηκε. Οι Ρωμαίοι στρατιώτες σκότωσαν πολλούς ανθρώπους. Πού ήταν ο Θεός όταν ο λαός Του υπέφερε τόσο πολύ;

Η απάντηση είναι απλή, αλλά δεν είναι εύκολο να την κατανοήσουμε. Ο Ιησούς ήταν συντετριμμένος. Τα μάτια Του είχαν γεμίσει δάκρυα. Στο παρελθόν, προσπάθησε επανειλημμένως να αγγίξει τις καρδιές του λαού Του. Όμως, εκείνοι εναντιώθηκαν στην αγάπη Του για αιώνες. Τώρα, το Ισραήλ έμελλε να χάσει την προστασία και την στοργική χάρη Του. Ο Θεός δεν αποτρέπει πάντα τις άσχημες καταστάσεις, όταν εμείς κάνουμε λάθος επιλογές. Συχνά μας αφήνει να υποφέρουμε τις επιπτώσεις των λάθος αποφάσεών μας. Δεν ώθησε ο Θεός τους Ρωμαίους να σκοτώσουν αθώα παιδιά στην Ιερουσαλήμ, τη στιγμή που η πόλη καταστρεφόταν. Ο Σατανάς ευθυνόταν για αυτές τις δολοφονίες, όχι ο Θεός.

Ο Σατανάς είναι πολεμοχαρής, και προκαλεί τα χειρότερα συναισθήματα στην ανθρώπινη καρδιά. Το σχέδιό του είναι να εξαπατήσει και να καταστρέψει τους ανθρώπους, και έπειτα να κατηγορήσει τον Θεό για τις δικές του κακές πράξεις.

`Διαβάστε Ματ. 24:15-20. Τι είπε ο Ιησούς στον λαό Του να κάνει για να σωθεί από την επερχόμενη καταστροφή; `

Ο Θεός ήθελε να σώσει όσους περισσότερους γινόταν από τον λαό Του. Έτσι, τους είπε να εγκαταλείψουν την πόλη όταν θα έβλεπαν τα ρωμαϊκά στρατεύματα.