---
title:  Ο Υιος Του Ανθρωπου Επιστρεφει
date:  08/04/2024
---

Ο Θεός γνωρίζει το μέλλον από πριν. Βλέπουμε τη γνώση Του για το μέλλον, το έλεος και την αγάπη Του στα γεγονότα πριν την καταστροφή της Ιερουσαλήμ από τους Ρωμαίους. Ο Κέστιος Γάλλος, ένας Ρωμαίος στρατηγός, συγκεντρώνει τον στρατό του γύρω από την Ιερουσαλήμ για να επιτεθεί. Λίγο πριν την επίθεση, ο ρωμαϊκός στρατός φεύγει από την πόλη. Ο ιουδαϊκός στρατός καταδιώκει τους Ρωμαίους και κερδίζει μια δυνατή μάχη.

Εκείνη την στιγμή, οι Χριστιανοί φεύγουν από την Ιερουσαλήμ. Σπεύδουν προς την Πέλλα, μια πόλη στη περιοχή της Περαίας, πάνω από τον ποταμό Ιορδάνη. «Το γνωστό σύνθημα είχε δοθεί για τους Χριστιανούς που το περίμεναν και η ευκαιρία προσφέρονταν τώρα και σ’ όλους τους άλλους που θα ήθελαν να συμμορφωθούν με την προειδοποίηση του Σωτήρα. Επικρατούσε τέτοια γενική σύγχυση, που ούτε οι Ιουδαίοι, ούτε οι Ρωμαίοι επεχείρησαν να εμποδίσουν τη φυγή των Χριστιανών.» Τ.Π.Σ., σελ. 30

`Διαβάστε Ψαλ. 46:1 και Ησ. 41:10. Τι μας λένε αυτά τα εδάφια για την στοργική και προστατευτική αγάπη του Θεού;`

Ο Θεός ελέγχει καθετί που συμβαίνει στον ουρανό και στη γη. Μπορεί να ελέγξει τις καταστάσεις στη γη ώστε το σχέδιο Του να εκπληρωθεί, όπως ακριβώς υπόσχεται στην Αγία Γραφή. Κατά καιρούς, ο Θεός αλλάζει το πρωταρχικό Του σχέδιο λόγω των δικών μας επιλογών. Μπορούμε όμως να είμαστε βέβαιοι ότι το σχέδιό Του για εμάς θα εκπληρωθεί. Μπορεί να έχουμε αντιξοότητες, να φυλακιστούμε ή να θανατωθούμε. Ακόμα και στους πιο δύσκολους καιρούς, ο Θεός συνεχίζει να προστατεύει την εκκλησία Του και να διατηρεί ασφαλή τον λαό Του.

`Διαβάστε Εβρ. 11:35-38 και Αποκ. 2:10. Τι μας διδάσκουν αυτά τα εδάφια για τη μάχη μας ενάντια στον Σατανά; Πώς μας βοηθούν να κατανοήσουμε το ότι ο Θεός διατηρεί τον λαό Του ασφαλή; Ωστόσο, γιατί μερικές φορές επιτρέπει να υποφέρουμε ή να πεθάνουμε για την πίστη μας;`

«Μάταια προσπαθούσε ο Σατανάς να αφανίσει την εκκλησία του Χριστού με τα μέσα της βίας. Ο μεγάλος ανταγωνισμός κατά τον οποίο οι μαθητές του Ιησού κατέθεταν τη ζωή τους δεν σταματούσε όταν οι αφοσιωμένοι εκείνοι σημαιοφόροι έπεφταν στις επάλξεις τους. Η ήττα τους μεταβαλλόταν σε νίκη. Οι εργάτες του Θεού θανατώνονταν, το έργο τους όμως προχωρούσε διαρκώς.» Έ. Χουάιτ, Τ.Π.Σ., σελ. 43.

`ΣΚΕΨΗ: Οι συγγραφείς της Αγίας Γραφής υπέφεραν πολύ. Όμως, έγραψαν για την αγάπη του Θεού. Πώς αντιλαμβανόμαστε αυτή την αγάπη;`