---
title:  Ο Ιησους – Συνηγορος Μας Στην Κριση
date:  23/05/2024
---

`Διαβάστε Εβρ. 10:9-14. Τι μας διδάσκουν αυτά τα εδάφια για το ιερατικό έργο στο επίγειο αγιαστήριο; Τι μας διδάσκουν αυτά τα εδάφια για το έργο του Ιησού ως Αρχιερέας μας στον ουράνιο ναό; Πώς η διακονία του επίγειου ιερέα διαφέρει από το αρχιερατικό έργο του Ιησού; `

Ο Ιησούς πέθανε μία φορά για όλους μας. Ο θάνατός Του στον σταυρό ήταν η τέλεια θυσία για την αμαρτία. Τώρα διακονεί για χάρη μας στο Ουράνιο Αγιαστήριο, ως Αρχιερέας, για να μας αγιάσει. Ο Ιησούς εισήλθε στα Άγια των Αγίων το 1844. Τώρα παρουσιάζεται ως Συνήγορός μας μπροστά στον Θεό, τον Κριτή (Α’ Ιωάν. 2:1). Ο Ιησούς, «ο Οποίος μία φορά για πάντα προσφέρθηκε για να σηκώσει τις αμαρτίες πολλών, θα φανεί για μία δεύτερη φορά χωρίς αμαρτία σ’ εκείνους που Τον προσμένουν για σωτηρία» (Εβρ. 9:28). Ο θάνατός Του στον σταυρό και το έργο Του για εμάς στον ουρανό, λύνει το πρόβλημα της αμαρτίας. Τη δεύτερη φορά που θα επιστρέψει, θα επιβραβεύσει «όλους όσους επιποθούν την επιφάνειά Του» (Β’ Τιμ. 4:8).

`Διαβάστε Εβρ. 6:19, 20. Γιατί ο Ιησούς μάς καλεί να Τον ακολουθήσουμε; Τι ανακαλύπτουμε όταν Τον ακολουθούμε;`

«Το μεσιτικό έργο του Χριστού για τον άνθρωπο στο ουράνιο αγιαστήριο είναι εξίσου σημαντικό μέσα στο σχέδιο της σωτηρίας, όπως και ο θάνατός Του επάνω στο σταυρό. Με το θάνατό Του εγκαινίασε το έργο που, μετά την ανάστασή Του, ανέβηκε να αποτελειώσει στον ουρανό. Με τα μάτια της πίστης οφείλομε να εισχωρήσομε “εις το εσωτερικόν του καταπετάσματος όπου ο Ιησούς εισήλθεν υπέρ ημών πρόδρομος.” (Εβρ. 6:20). Εκεί αντανακλάται το φως του Γολγοθά. Εκεί μπορούμε να έχομε μία σαφέστερη αντίληψη του μυστηρίου της απολύτρωσης. Η σωτηρία του ανθρώπου στοίχισε στον ουρανό μία αξία ανυπολόγιστη. Η επιτελεσθείσα θυσία αποδείχνεται αντάξια στις βαρύτερες αξιώσεις του παραβιασμένου νόμου του Θεού. Ο Ιησούς έκανε διάνοιξη του δρόμου προς το θρόνο του Πατέρα με τη μεσιτεία Του, οι διαακείς επιθυμίες όλων όσων Τον πλησιάζουν με πίστη είναι δυνατόν να παρουσιάζονται ενώπιον του Θεού.» Έ. Χουάιτ, Τ.Π.Σ., σελ. 583.

Το σχέδιο του Θεού να σώσει τους αμαρτωλούς είναι ολοκληρωμένο. Δίνει τέλος στον υπερκόσμιο πόλεμο μεταξύ του καλού και του κακού, και μας λυτρώνει από την αμαρτία και τον Σατανά. Όταν πλησιάζουμε στον Ιησού με πίστη, μας καθαρίζει και μας αγιάζει.