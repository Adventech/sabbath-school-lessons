---
title:  Ο Θανατος Στην Παλαια Διαθηκη
date:  03/06/2024
---

`Διαβάστε Ψαλ. 6:5,  115:17,  Α’ Βασ. 2:10,  11:43 και 14:20. Τι μας διδάσκουν αυτά τα εδάφια για τον θάνατο;`

Η Π.Δ. δεν διδάσκει ότι το πνεύμα ζει για πάντα και δεν πεθαίνει. Ή ότι οι σωσμένοι πηγαίνουν στον ουρανό για να ζήσουν εκεί για πάντα. Επίσης, πουθενά στην Αγία Γραφή δεν διαβάζουμε ότι οι μη σωσμένοι θα πάνε στην κόλαση μετά τον θάνατό τους. Ή ότι θα καίγονται για πάντα στην αιώνια φωτιά. Η Αγία Γραφή μάς διδάσκει ότι ο θάνατος είναι ύπνος. Η Αγία Γραφή για να προσδιορίσει την κατάσταση του θανάτου, αναφέρει: «Τότε, κοιμήθηκε ο Δαβίδ μαζί με τους πατέρες του, και θάφτηκε στην πόλη Δαβίδ» (Α’ Βασ. 2:10, δείτε και 15:24). Ο ψαλμωδός που έγραψε τον Ψαλμό 13:επίσης αναφέρει ότι ο θάνατος είναι ακριβώς όπως ο ύπνος: «Επέβλεψε· εισάκουσέ μου, Κύριε, Θεέ μου· φώτισε τα μάτια μου, μήπως κοιμηθώ τον ύπνο τού θανάτου» (Ψαλ. 13:3, συγκρίνετε με Ψαλ. 90:5). Επίσης, ο Ιώβ συγκρίνει τον θάνατο με ύπνο: «’Ετσι ο άνθρωπος, αφού κοιμηθεί, δεν σηκώνεται· μέχρις ότου δεν υπάρξουν οι ουρανοί, δεν θα ξυπνήσει, και δεν θα εγερθούν από τον ύπνο τους.» (Ιώβ 14:12). Ο ψαλμωδός προσθέτει, «Εγώ, όμως, με δικαιοσύνη θα δω το πρόσωπό Σου· θα χορτάσω από τη θωριά Σου, όταν εξεγερθώ.» (Ψαλ. 17:15).

Όταν ο Ασσυριακός στρατός εξολοθρεύτηκε, ο θάνατος των στρατιωτών ονομάστηκε «βαθύτατος ύπνος» (Ψαλ. 76:6). Έτσι, η άποψη ότι οι νεκροί περιφέρονται στον ουρανό και περιμένουν να επικοινωνήσουν μαζί μας, δεν προέρχεται από την Αγία Γραφή.

Εάν δεν κατανοήσουμε τη Βιβλική αλήθεια για τον θάνατο, μπορεί εύκολα να παρασυρθούμε από τις απάτες του Σατανά. «Πολλοί θα αντιμετωπιστούν από δαιμονικά πνεύματα που προσποιούνται ότι εκπροσωπούν αγαπημένα συγγενικά ή φιλικά άτομα και μεταδίδουν τις πιο επικίνδυνες αιρέσεις. Αυτοί οι παρουσιαζόμενοι σαν επισκέπτες από το υπερπέραν θα αποτείνονται στα τρυφερότερα συναισθήματα της καρδιάς και θα επιτελούν θαύματα για να προσδώσουν κύρος στους ισχυρισμούς τους. Πρέπει να είμαστε έτοιμοι να τους αντικρούσουμε με τη βιβλική αλήθεια ότι οι νεκροί δεν θα γνωρίζουν τίποτε και ότι οι παρείσακτοι αυτοί δεν είναι παρά πνεύματα δαιμόνων.» Έ. Χουάιτ, Τ.Π.Σ., σελ. 667, 668.

`Διαβάστε Δαν. 12:2 και Ιώβ 19:25, 26. Τι μας λένε αυτά τα εδάφια για τον θάνατο;`

Όταν πεθαίνουμε, αναπαυόμαστε σε έναν βαθύ ύπνο μέχρι τη Δευτέρα Παρουσία. Εκείνη τη στιγμή, ο Ιησούς θα μας αναστήσει.