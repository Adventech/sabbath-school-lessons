---
title:  Ο Θανατος Στην Καινη Διαθηκη
date:  04/06/2024
---

`Διαβάστε Ιωάν. 11:11-14,  21-25,  Β’ Τιμ. 1:1-10,  Α’ Κορ. 15:51-54 και Α’ Θεσ. 4:15-17. Τι μας λένε αυτά τα εδάφια για τον θάνατο; Συγκρίνετε με τα εδάφια της Π.Δ. `

Ο όρος «ύπνος» χρησιμοποιείται τουλάχιστον 53 φορές στην Αγία Γραφή ως μια απεικόνιση του θανάτου. Οι συγγραφείς της συμφωνούν ότι το πνεύμα δεν ζει για πάντα. Επίσης, ο Λόγος του Θεού λέει ότι το πνεύμα παύει να ζει, αφότου το σώμα πεθάνει.

Η Κ.Δ. αναφέρει τι θα συμβεί στους νεκρούς στη Δευτέρα Παρουσία. Ο Ιησούς θα τους ξυπνήσει.

Τα Ευαγγέλια, μας διδάσκουν ότι ο Ιησούς είναι ο Μόνος που μπορεί να μας δώσει την αιώνια ζωή. Ούτε όλα τα δαιμόνια της κόλασης δεν μπορούν να μας κλέψουν αυτό το δώρο. Στον σταυρό, ο Ιησούς νίκησε την μάχη ενάντια στον θάνατο. Όταν αναστήθηκε, η ζωή Του αποτελούσε μια υπόσχεση: θα αναστήσει όλους τους πιστούς σε Αυτόν στη Δεύτερη Έλευσή Του.

Ο απ. Παύλος λέει: «Επειδή, αν δεν ανασταίνονται οι νεκροί, ούτε ο Χριστός αναστήθηκε. Αλλά, αν ο Χριστός δεν αναστήθηκε, η πίστη σας είναι μάταιη· είστε δε ακόμα μέσα στις αμαρτίες σας. Επομένως, και αυτοί που κοιμήθηκαν εν Χριστώ απολέστηκαν.» (Α’ Κορ. 15:16-18). Πώς μπορούμε να κατανοήσουμε αυτά τα εδάφια, αν οι νεκροί είναι ήδη στον ουρανό; Πώς «απολέστηκαν» εάν είναι ζωντανοί με τον Θεό στον ουρανό αυτή τη στιγμή;

Το μήνυμα του απ. Παύλου είναι ότι μπορούμε να εμπιστευτούμε την υπόσχεση του Ιησού πως θα μας αναστήσει, επειδή ο Ίδιος αναστήθηκε. Αν ο Ιησούς δεν είχε αναστηθεί, τότε «η πίστη σας είναι μάταιη» ή ανώφελη. Το χειρότερο όμως είναι ότι οι αμαρτίες μας δεν θα μπορούσαν να συγχωρεθούν. Όλοι οι νεκροί θα παρέμεναν στον τάφο. Δεν θα ανασταίνονταν ποτέ. Όμως, χάρη στον Θεό, ο Ιησούς αναστήθηκε! Έτσι, μπορούμε να Τον εμπιστευόμαστε όταν λέει ότι θα αναστήσει και εμάς.

Ο απ. Πέτρος λέει ότι ελπίζουμε, «σε μία κληρονομία άφθαρτη και αμόλυντη και αμάραντη, που είναι φυλαγμένη για μας στους ουρανούς» (Α’ Πέτρ. 1:4). Αν οι νεκροί είναι ήδη στον ουρανό, γιατί ο απ. Πέτρος μιλάει για τις ευλογίες που φυλάχτηκαν για εμάς εκεί; Οι συγγραφείς της Κ.Δ. ατένιζαν με χαρά στη στιγμή που ο Ιησούς θα ανάσταινε τους νεκρούς στη Δευτέρα Παρουσία. Αυτή η υπόσχεση έδωσε ελπίδα και θάρρος στους συγγραφείς της Κ.Δ., σε δύσκολους καιρούς.