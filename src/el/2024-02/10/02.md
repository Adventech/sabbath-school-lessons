---
title:  Ο Κινδυνος Της Επικοινωνιας Με Πνευματα
date:  02/06/2024
---

Μερικοί άνθρωποι πιστεύουν ότι ο θάνατος είναι η αρχή μιας καινούργιας ζωής. Αυτή η αντίληψη είναι μια πλάνη που προέρχεται από την ψευδή διδασκαλία ότι το πνεύμα συνεχίζει να ζει μετά τον θάνατο. Οι ρωμαϊκές θρησκείες δίδασκαν αυτό το ψέμα ενσωματώνοντας αυτήν την παγανιστική ιδέα από νωρίς στον χριστιανισμό. Ο λόγος ήταν ότι η Ρώμη, απομακρυνόμενη από τα Βιβλικά θεμέλια, προσπάθησε να ελκύσει τους πολίτες της στον χριστιανισμό. «Η θεωρία της αθανασίας της ψυχής αποτελεί μία από τις ψευτοδιδασκαλίες τις οποίες η Ρώμη δανείσθηκε από τον παγανισμό και ενσωμάτωσε μετά στη χριστιανική θρησκεία.» Έ. Χουάιτ, Τ.Π.Σ., σελ. 655.

`«Και να μη φοβηθείτε από εκείνους που θανατώνουν το σώμα, οι οποίοι όμως δεν μπορούν να θανατώσουν την ψυχή· αλλά, να φοβηθείτε μάλλον αυτόν που μπορεί να απολέσει και την ψυχή και το σώμα μέσα στη γέενα» (Ματθ. 10:28). Τι μας λέει αυτό το εδάφιο σχετικά με την πλάνη ότι η ψυχή ζει για πάντα;`

Ο Κύριος προειδοποίησε τον λαό Του να μην ασχολούνται με τη μαγεία, «Δεν θα βρεθεί σε σένα κανένας… που να ασκεί μαντεία ή να είναι προγνώστης των καιρών ή οιωνοσκόπος ή μάγος ή γόης ή ανταποκριτής δαιμονίων ή τερατοσκόπος ή νεκρομάντης» (Δευτ. 18:10, 11). Όποιος χρησιμοποιούσε τη μαγεία λιθοβολούνταν (Λευιτ. 20:27). Μπορεί να σκεφτούμε ότι αυτή η τιμωρία ήταν σκληρή. Όμως, ο Θεός διέταξε οι μάγισσες, οι μάντεις και οι μάγοι να θανατώνονται, ώστε να προστατέψει το Ισραήλ από τη λατρεία ψεύτικων θεών.

Τα δαιμόνια ελέγχουν τη μαγεία και τους ανθρώπους που τη χρησιμοποιούν. Όταν χρησιμοποιούμε τη μαγεία τους, τα δαιμόνια μάς οδηγούν σε μια ψευδή λατρεία. Όταν χρησιμοποιούμε τη μαγεία για να μιλήσουμε με τους νεκρούς, στην πραγματικότητα λατρεύουμε τα δαιμόνια. Η πεποίθηση ότι μπορούμε να επικοινωνήσουμε με τους νεκρούς είναι σχέδιο του Σατανά να υποδουλώσει τον κόσμο. Όμως ο Ιησούς μάς απελευθερώνει από τα δαιμόνια και τη μαγεία τους.

`Διαβάστε Εκκλ. 9:5,  Ιώβ 7:7-9 και Ησ. 8:19, 20. Τι μας διδάσκουν αυτά τα εδάφια για τον θάνατο και την επικοινωνία με τους νεκρούς;`

Η δοξασία ότι οι νεκροί πηγαίνουν στον ουρανό αμέσως μετά τον θάνατό τους, επικρατεί πολύ καιρό. Οι άνθρωποι χρησιμοποιούν με λάθος τρόπο κάποια εδάφια από την Αγία Γραφή, για να υποστηρίξουν αυτή την αντίληψη. Αλλά, αυτό το πιστεύω τούς αφήνει απροστάτευτους απέναντι στον Σατανά.