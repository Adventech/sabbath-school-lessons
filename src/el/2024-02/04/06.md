---
title:  Γεματοι Ελπιδα
date:  25/04/2024
---

`Πώς βίωσαν οι πιστοί του Μεσαίωνα τη Μεγάλη Διαμάχη;`

Πώς οι Βαλδένσιοι εμπιστεύτηκαν τον Κύριο όταν καταδιώκονταν για την πίστη τους; Πώς ο Χους, ο Ιερώνυμος, ο Τίντεηλ, ο Λάτιμερ και άλλοι Προτεστάντες ενθαρρύνθηκαν να παραμείνουν πιστοί στον Θεό κατά τη διάρκεια του Μεσαίωνα; Πολλοί από αυτούς τους ανθρώπους, σφαγιάστηκαν ή κάηκαν ζωντανοί. Η πίστη στις υποσχέσεις του Θεού διατήρησε τη δύναμή τους. Πίστευαν στην υπόσχεση του Ιησού, «επειδή Εγώ ζω, και εσείς θα ζείτε» (Ιωάν. 14:19). Ο Θεός τούς έδωσε τη δύναμη που χρειάζονταν για να πεθάνουν με θάρρος. Αυτοί οι Προτεστάντες ένιωθαν χαρά επειδή ο Θεός τούς έκρινε άξιους να υποφέρουν και να πεθάνουν για την πίστη τους στον Κύριό τους. Η πίστη τους ήταν μια δυνατή μαρτυρία σε άλλους ανθρώπους.

Οι Προτεστάντες του Μεσαίωνα κοιτούσαν πέρα από τις κακουχίες, στις υποσχέσεις του Θεού για το μέλλον. Γνώριζαν ότι ο Ιησούς νίκησε τη μάχη κατά του θανάτου όταν αναστήθηκε. Βασίστηκαν στις υποσχέσεις του Ιησού στην Αγία Γραφή και νίκησαν τη μάχη.

`Διαβάστε τις υποσχέσεις του Ιησού στο Ιωάν. 5:24,  11:25, 26 και Α’ Ιωάν. 5:11-13. Ποια ελπίδα αντλούμε από αυτές τις υποσχέσεις; Πώς μας βοηθούν στις δύσκολες στιγμές;`

Ο Τζον Χους φυλακίστηκε για μήνες. Όμως, η πίστη του παρέμεινε δυνατή. Η φυλακή ήταν παγωμένη και υγρή. Κατά τη διάρκεια της παραμονής του σήκωσε τόσο υψηλό πυρετό που παραλίγο να κινδυνέψει η ζωή του. «Η χάρη του Θεού ήταν εκείνη που τον ενίσχυε. Στις κρίσιμες εβδομάδες που μεσολάβησαν μέχρι να εκδοθεί η τελική απόφαση, μία ουράνια γαλήνη κατέλαβε την ψυχή του. Σ’ ένα φίλο του έγραφε: “Γράφω αυτό το γράμμα από τη φυλακή μου, με αλυσοδεμένο χέρι, περιμένοντας την αυριανή θανατική μου καταδίκη… Όταν ξανανταμώσουμε με τη χάρη του Ιησού Χριστού στη γλυκιά ατμόσφαιρα της μελλοντικής ζωής, τότε θα μάθεις με τι μεγάλη ευσπλαχνία μού αποκαλύφθηκε ο Θεός και πόσο αποτελεσματικά με υποστήριξε μέσα στους πειρασμούς και τις δοκιμασίες μου… Από τα ζοφερά σκοτάδια του κελιού του διέκρινε το θρίαμβο της πραγματικής πίστης.” (Bonnechose, vol. 2 p. 67).» Έ. Χουάιτ., Τ.Π.Σ., σελ. 121, 122.

Η προειδοποίηση του απ. Παύλου έχει ένα ξεχωριστό μήνυμα για εμάς σήμερα: «Ας κρατάμε την ομολογία της ελπίδας ασάλευτη· επειδή, είναι πιστός αυτός που υποσχέθηκε.» (Εβρ. 10:23). Οι υποσχέσεις του Θεού ενδυνάμωσαν τον λαό Του στο παρελθόν. Ομοίως, ενδυναμώνουν κι εμάς σήμερα.