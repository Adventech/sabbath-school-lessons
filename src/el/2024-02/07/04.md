---
title:  Ο Ουιλλιαμ Μυλλερ Και Η Αγια Γραφη
date:  14/05/2024
---

Ο Θεός χρησιμοποίησε τον Ουίλλιαμ Μύλλερ ώστε να κατανοήσουν οι άνθρωποι τη Βιβλική αλήθεια για τη Δευτέρα Παρουσία. Καθώς ο Μύλλερ μελετούσε περισσότερο την Αγία Γραφή, ανακάλυψε έναν φιλεύσπλαχνο Σωτήρα. Ο Ιησούς τον αγαπούσε περισσότερο από όσο πίστευε ότι ήταν δυνατό. Με την Αγία Γραφή, μια πένα και ένα τετράδιο ο Μύλλερ άρχισε να τη διαβάζει. Βεβαιωνόταν ότι κατανοούσε κάθε εδάφιο, πριν μελετήσει το επόμενο. Επίσης, σύγκρινε τα εδάφια με άλλα εδάφια μέσα από τον Λόγο του Θεού και έτσι άφηνε την Αγία Γραφή να εξηγεί τον εαυτό της.

`Διαβάστε Ησ. 28:9, 10,  Παρ. 8:8, 9,  Ιωάν. 16:13 και Β’ Πέτρ. 1:19-21. Ποιους σημαντικούς κανόνες για την Αγία Γραφή διαβάζουμε εδώ;`

Ο Ουίλλιαμ Μύλλερ σύγκρινε τα εδάφια της Αγίας Γραφής μεταξύ τους. Καθώς ακολουθούσε αυτή τη μέθοδο, το Άγιο Πνεύμα του έδειχνε τη σημασία των εδαφίων. Αναζητούσε τις Βιβλικές αλήθειες σαν κρυμμένο θησαυρό. Ο Θεός αντάμειψε πλουσιοπάροχα τις προσπάθειές του. Ο Μύλλερ μελέτησε τις προφητείες για το μέλλον με την ίδια προσοχή.

`Διαβάστε Δαν. 1:17,  2:45,  Α’ Πέτρ. 1:10, 11 και Αποκ. 1:1-3. Τι μας διδάσκουν αυτά τα εδάφια για το πώς να κατανοούμε τις προφητείες για τον χρόνο;`

Τα σύμβολα της Αγίας Γραφής δεν αποτελούν μυστήριο. Ο καλός Θεός μάς έδωσε ειδικά μηνύματα στον Λόγο Του που θα μας βοηθήσουν να προετοιμαστούμε για το μέλλον. Ο Ουίλλιαμ Μύλλερ αντιλήφθηκε ότι η Αγία Γραφή εξηγεί τα σύμβολα και τις απεικονίσεις. Τα άγρια ζώα συμβολίζουν βασιλιάδες ή βασίλεια (Δαν. 7:17, 23). Ο άνεμος συμβολίζει την καταστροφή (Ιερ. 49:36). Το νερό συμβολίζει ανθρώπους (Αποκ. 17:15). Μία γυναίκα συμβολίζει την εκκλησία (Ιερ. 6:2,  Εφεσ. 5:22-32). Στο Δανιήλ και την Αποκάλυψη, οι προφητείες για τον χρόνο αποτυπώνονται με συμβολισμούς. Σε αυτά τα βιβλία, μία ημέρα ισοδυναμεί με ένα έτος (Αρ. 14:34,  Ιεζ. 4:6). Ο Ουίλλιαμ Μύλλερ χρησιμοποίησε αυτούς τους Βιβλικούς κανόνες για να κατανοήσει την Αγία Γραφή. Σύντομα εντυπωσιάστηκε με όσα του δίδασκε ο Λόγος του Θεού για τη στιγμή που θα επιστρέψει ο Χριστός.

`ΣΚΕΨΗ: Γιατί είναι τόσο σημαντική για εμάς η κατανόηση της σωστής σημασίας των συμβολισμών;`