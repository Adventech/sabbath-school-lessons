---
title:  Ελπιζοντας Και Προσμενοντας
date:  13/05/2024
---

Κατά τη διάρκεια του Μεσαίωνα, οι Προτεστάντες πίστευαν στη Δευτέρα Παρουσία. Δίδασκαν ότι όλοι οι κάτοικοι της γης θα έβλεπαν και θα άκουγαν την επιστροφή του Χριστού. Όμως, καθώς ο καιρός περνούσε, οι άνθρωποι άλλαξαν άποψη. Το 1.800 μ.Χ., οι ιεροκήρυκες δίδασκαν ότι ο Χριστός ερχόταν για να ιδρύσει τη βασιλεία του στη γη. Έπειτα, θα είχαμε ειρήνη στη γη για 1000 χρόνια.

Ομοίως, οι δώδεκα μαθητές του Ιησού παρανόησαν τη Βιβλική διδασκαλία για την πρώτη έλευσή Του. Νόμιζαν ότι ο Χριστός θα ερχόταν ως ένας ισχυρός βασιλιάς, που θα απελευθέρωνε τους Ιουδαίους από τον ρωμαϊκό ζυγό. Οι Ιουδαίοι δεν κατάλαβαν ότι ο Ιησούς ήρθε για να τους ελευθερώσει από την αμαρτία και την ποινή της. Έτσι, δεν μπορούσαν να αντιληφθούν με ποιον τρόπο θα ερχόταν ο Χριστός.

`Διαβάστε Πράξ. 1:9-11,  Αποκ. 1:7 και Ματ. 24:27, 30, 31. Τι μας διδάσκουν αυτά τα εδάφια για τη Δευτέρα Παρουσία;`

Όταν ο Ιησούς ήρθε για πρώτη φορά ως βρέφος, ελάχιστοι άνθρωποι γνώριζαν αυτό το γεγονός. Όμως, όταν θα επιστρέψει, όλοι θα Τον δουν. Όλοι θα ακούσουν τον εκκωφαντικό ήχο της σάλπιγγας όταν Εκείνος θα φθάνει. Κάθε άνθρωπος στη γη θα δει τον Χριστό με όλη την υπέρλαμπρη δόξα Του. Να μην εξαπατηθούμε! – η Αγία Γραφή διδάσκει ξεκάθαρα τι θα συμβεί όταν επιστρέψει ο Χριστός.

«Μία από τις πιο εντυπωσιακές και περίλαμπρες αλήθειες της Αγίας Γραφής αποτελεί το γεγονός της Δευτέρας Παρουσίας του Χριστού με την οποία ολοκληρώνεται το μεγάλο έργο της απολύτρωσης. Στον οδοιπορούντα λαό του Θεού, τον επί τόσους αιώνες, “περιπατούντα εν κοιλάδι σκιάς θανάτου,” δίνεται η πολύτιμη, χαρμόσυνη ελπίδα που δημιουργεί η υπόσχεση της παρουσίας Εκείνου ο οποίος είναι “η ανάσταση και η ζωή” για “να επαναφέρει τον εξόριστον Αυτού” (λαό). Η διαδικασία της Δευτέρας Παρουσίας αποτελεί το βασικό χαρακτηριστικό των Αγίων Γραφών. Από την ημέρα που το προπατορικό ζευγάρι αργόσερνε πένθιμα τα βήματά του απομακρυσμένο από τον κήπο της Εδέμ, οι πιστοί όλων των αιώνων περίμεναν τον ερχομό Εκείνου τον οποίο τους είχε υποσχεθεί ο Θεός για να καταλύσει τη δύναμη του εξολοθρευτή και να τους επαναφέρει στο χαμένο Παράδεισο.» Έ. Χουάιτ, Τ.Π.Σ., σελ 356.

Ένας από τους πρωτοπόρους Χριστιανούς Αντβεντιστές, ο Λούθερ Ουόρεν έλεγε στους νέους, «Ο μόνος τρόπος να προετοιμαστείς για την έλευση του Χριστού είναι να προετοιμαστείς και να παραμείνεις έτοιμος.» Ναι, ο Χριστός έρχεται σύντομα. Γι’ αυτό πρέπει να ερευνήσουμε την καρδιά μας και να αφήσουμε ό,τι μας χωρίζει από Αυτόν. Η Δευτέρα Παρουσία μάς βοηθά να ζήσουμε μια άγια ζωή τώρα, ώστε να μπορούμε να είμαστε έτοιμοι για τον Χριστό.

`ΣΚΕΨΗ: Διαβάστε Α’ Θεσ. 5:2-5 και Εβρ. 9:28. Πώς μας ενθαρρύνουν αυτά τα εδάφια για τη Δευτέρα Παρουσία;`