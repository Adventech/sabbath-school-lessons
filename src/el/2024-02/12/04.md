---
title:  Ποιον Θα Λατρευουμε;
date:  18/06/2024
---

Στις έσχατες ημέρες, ο υπερκόσμιος πόλεμος ανάμεσα στον Θεό και τον Σατανά θα γίνεται για τη λατρεία. Λατρεύουμε τον Ιησού, τον Δημιουργό μας; Ή μήπως λατρεύουμε το θηρίο και την εικόνα του; Ο Ιησούς και ο Σατανάς είναι οι μοναδικές επιλογές μας. Ο πρώτος άγγελος στην Αποκάλυψη προστάζει τους ανθρώπους όλης της γης, «προσκυνήστε αυτόν ο Οποίος δημιούργησε τον ουρανό και τη γη και τη θάλασσα και τις πηγές των νερών.» (Αποκ. 14:7). Ο τρίτος άγγελος προειδοποιεί για τα τρομερά γεγονότα που θα συμβούν σε εκείνους που λατρεύουν το θηρίο από τη θάλασσα. Θα πιούν «από το κρασί του θυμού του Θεού, που είναι κερασμένο ανόθευτο μέσα στο ποτήρι της οργής του» (Αποκ. 14:10). Όσοι λατρεύουν τον Χριστό «φυλάττουν τις εντολές του Θεού και έχουν την πίστη του Ιησού» (Αποκ. 14:12).

Ο Θεός δημιούργησε τον ουρανό και τη γη σε έξι ημέρες. Αυτός είναι ο λόγος που Τον λατρεύουμε (Αποκ. 4:11). Επειδή ο Θεός «έκτισε τα πάντα διαμέσου τού Ιησού Χριστού» (Εφεσ. 3:9), ο Σατανάς μισεί τον Χριστό. Ο Σατανάς χρησιμοποίησε βασιλιάδες και άλλους ηγέτες στο παρελθόν για να μεταβάλλει το Σάββατο. Το Σάββατο μάς υπενθυμίζει ότι ο Θεός δημιούργησε τον ουρανό και τη γη σε έξι ημέρες. Η επερχόμενη μάχη για τον νόμο του Θεού έχει σχέση με την εξουσία. Αν ο Σατανάς καταφέρει να εξαλείψει τη λατρεία του Σαββάτου, θα ανακοινώσει ότι αυτός εξουσιάζει τη γη και όχι ο Θεός. Πώς θα το καταφέρει αυτό; Προσπαθώντας να πείσει ή να εξαναγκάσει τους ανθρώπους να δεχθούν ένα κίβδηλο Σάββατο.

`Διαβάστε Αποκ. 13:13-17. Ποιες είναι οι επιπτώσεις για όσους δεν θα δεχθούν το χάραγμα του θηρίου;`

Εκείνοι που θα είναι πιστοί στον Χριστό θα αντιμετωπίσουν οικονομικές κυρώσεις. Επίσης, θα αντιμετωπίσουν την απειλή του θανάτου. Δεν ξέρουμε πώς ακριβώς θα είναι η τελευταία δοκιμασία. Βλέπουμε όμως ότι θα υποφέρουμε για την πίστη μας. Χωρίς τον Θεό, οι άνθρωποι είναι κακοί και διευθαρμένοι. Ο Ιησούς γνώριζε αυτή τη Βιβλική αλήθεια. Ο απ. Ιωάννης λέει ότι ο Ιησούς, «δεν είχε ανάγκη να δώσει κάποιος μαρτυρία για τον άνθρωπο· δεδομένου ότι, Αυτός γνώριζε τι ήταν μέσα στον άνθρωπο» (Ιωάν. 2:25). Ίσως αυτή τη στιγμή δεν μπορούμε να κατανοήσουμε το πώς θα συμβούν όλα αυτά τα φοβερά γεγονότα. Όμως, ξέρουμε ότι εκείνοι που δεν γνωρίζουν τον Θεό μπορούν να κάνουν φριχτά πράγματα ο ένας στον άλλον.