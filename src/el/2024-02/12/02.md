---
title:  Πιστοι Στον Θεο Και Την Αγια Γραφη
date:  16/06/2024
---

`Διαβάστε Παρ. 23:23,  Ιωάν. 8:32 και 17:17. Τι μας διδάσκουν αυτά τα εδάφια;`

Σε όλη τη διάρκεια της ιστορίας, ο υπερκόσμιος πόλεμος ανάμεσα στον Θεό και τον Σατανά ήταν μια διαμάχη μεταξύ του καλού και του κακού. Ο Σατανάς είναι απατεώνας και ψεύτης (Ιωάν. 8:44). Ο Ιησούς είναι η αλήθεια. Είπε, «Εγώ είμαι ο δρόμος, και η αλήθεια, και η ζωή» (Ιωάν. 14:6). Η αλήθεια μάς απελευθερώνει από τα ψέματα του Σατανά. Αυτή η αλήθεια βρίσκεται στην Αγία Γραφή, τον ζωντανό Λόγο του Θεού. Η Αγία Γραφή αποκαλύπτει τα σχέδια του Σατανά και μας δείχνει τα σχέδια του Θεού. Ο Λόγος του Θεού είναι όπως ένα λυχνάρι που το φως του μας δείχνει τον δρόμο για τον ουρανό (Ψαλ. 119:105). Ο ψαλμωδός λέει στον Κύριο, «Η φανέρωση των λόγων Σου φωτίζει· συνετίζει τους απλούς» (Ψαλ. 119:130). Έπειτα προσθέτει, «Το σύνολο των λόγων Σου είναι αλήθεια» (Ψαλ. 119:160).

`Διαβάστε Β’ Πέτρ. 1:16-21. Τι μας λέει ο απ. Πέτρος για τα προφητικά μηνύματα του Θεού; Ποιες απεικονίσεις χρησιμοποιεί για να μπορέσουμε να κατανοήσουμε τη σπουδαιότητα των μηνυμάτων του;`

Ο απ. Πέτρος λέει, «δεν ακολουθήσαμε σοφιστικούς μύθους… Και έχουμε βεβαιότερο τον προφητικό λόγο» (Β’ Πέτρ. 1:16, 19). Η Αγία Γραφή μάς βοηθά να διακρίνουμε το σωστό από το λάθος. Χωρίς αυτή, εύκολα θα πλανιόμασταν. «Στο λαό του Θεού συνιστάται να στραφούν στην Αγία Γραφή, το σίγουρο καταφύγιο που προστατεύει από την επιρροή των ψευτοδιδασκάλων και την απατηλή δύναμη των πνευμάτων του σκότους. Ο Σατανάς μετέρχεται κάθε τέχνασμα για να εμποδίσει τους ανθρώπους να εξοικειωθούν με τη Βίβλο, επειδή οι σαφείς δηλώσεις της αποκαλύπτουν τις απατηλές προθέσεις του… Σε λίγο θα δούμε να διαδραματίζεται μπροστά μας η τελευταία μεγάλη απάτη. Ο Αντίχριστος θα εκτελεί τα καταπληκτικά κατορθώματά του μπροστά στα μάτια μας. Η πλαστογράφηση του γνησίου θα αποδοθεί με τέτοια ακρίβεια, ώστε θα είναι αδύνατο να κάνει κανείς τη διάκριση παρά μόνο με την προσφυγή στην Αγία Γραφή… Μόνο όσοι θα έχουν κατοχυρώσει τη σκέψη τους με τις Βιβλικές αλήθειες θα μπορέσουν να επιζήσουν κατά τον τελευταίο μεγάλο αγώνα. Ο καθένας θα βρεθεί αντιμέτωπος με το σοβαρότατο αυτό δίλλημα: θα υπακούσω στο Θεό ή στους ανθρώπους; Βρισκόμαστε στα πρόθυρα της αποφασιστικής αυτής στιγμής. Πατούν τα πόδια μας στερεά επάνω στο βράχο του αναλλοίωτου λόγου του Θεού; Είμαστε έτοιμοι να υπερασπισθούμε ακλόνητοι τις εντολές του Θεού και την πίστη του Ιησού;» Έ. Χουάιτ, Τ.Π.Σ., σελ. 708, 709.