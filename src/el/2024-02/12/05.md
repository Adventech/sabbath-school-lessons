---
title:  Η Πρωιμη Και Η Ωψιμη Βροχη
date:  19/06/2024
---

`Διαβάστε Ιωήλ 2:21-24 και Πράξ. 2:1-4,  41-47. Τι είπε ο Ιωήλ ότι θα κάνει ο Κύριος για τον λαό Του; Πότε ο Θεός τήρησε αυτή την υπόσχεση; Τι συνέβη μετά την πρώιμη βροχή;`

Ο Θεός έστειλε το Πνεύμα Του στους ακόλουθους του Ιησού, στην Πεντηκοστή. Την Πεντηκοστή, ο Θεός κράτησε την υπόσχεσή Του να στείλει το Άγιο Πνεύμα στην εκκλησία, μετά την ανάληψη του Χριστού. Στις Πράξεις καταγράφονται πολλά από τα θαύματα που έγιναν τότε. Τρεις χιλιάδες ψυχές έδωσαν τη ζωή τους στον Ιησού μέσα σε μια ημέρα. «Πολλοί, μάλιστα, από εκείνους που άκουσαν τον λόγο πίστεψαν· και ο αριθμός των ανδρών έγινε περίπου 5.000» (Πράξ. 4:4). Η εκκλησία ξεκίνησε με 120 άτομα. Συγκεντρώθηκαν για να προσευχηθούν. Ο Θεός απάντησε στις προσευχές τους με θαυμαστό τρόπο. Χιλιάδες άνθρωποι ήρθαν στην εκκλησία. Επίσης, «και ένα μεγάλο πλήθος από τους ιερείς υπάκουε στην πίστη» (Πράξ. 6:7). Με τη βοήθεια του Αγίου Πνεύματος, οι ακόλουθοι του Ιησού κήρυξαν τα χαρμόσυνα νέα σε όλη την ευρύτερη περιοχή (Πράξ. 8:4, 9:31). Η υπόσχεση του Θεού στο βιβλίο του Ιωήλ για την πρώιμη βροχή, πραγματοποιήθηκε την Ημέρα της Πεντηκοστής. Όμως, η όψιμη βροχή θα πέσει με περισσότερη ορμή. Ο Θεός θα στείλει αυτές τις βροχές για να προετοιμάσει τους ανθρώπους για τη Δευτέρα Παρουσία Του.

`Διαβάστε Ζαχ. 4:6,  10:1,  Ωσηέ 6:3 και Ιάκ. 5:7, 8. Πώς ο Θεός θα τελειώσει το έργο Του στη γη;`

Οι φράσεις «πρώιμη βροχή» και «όψιμη βροχή» είναι αγροτικοί όροι. Η πρώιμη βροχή πέφτει στους αγρούς το φθινόπωρο για να αναπτυχθούν οι καλλιέργειες. Η όψιμη βροχή πέφτει την άνοιξη στα σπαρτά για να ωριμάσουν. Αυτές οι δύο βροχές απεικονίζουν το έργο που κάνει το Άγιο Πνεύμα ώστε να μας βοηθήσει να διακηρύξουμε το Ευαγγέλιο. «Όπως χορηγήθηκε τότε η “πρώιμος βροχή” με την έκχυση του Αγίου Πνεύματος κατά την εγκαινιαστική περίοδο του ευαγγελίου για να συντελέσει στη βλάστηση του πολύτιμου σπόρου, έτσι και η “όψιμος βροχή” θα χορηγηθεί κατά την τελευταία φάση του ευαγγελιστικού έργου για την ωρίμανση του θερισμού… Το τέλος του μεγάλου ευαγγελιστικού έργου δεν πρόκειται να επισημανθεί με κατώτερες Θεϊκές εκδηλώσεις από εκείνες που επισήμαναν την αρχή του. Οι προφητείες που εκπληρώθηκαν με την έκχυση της πρώιμης βροχής κατά την αρχή του ευαγγελίου, πρόκειται να εκπληρωθούν και πάλι τώρα προς το τέλος με την έκχυση της όψιμης βροχής.» Έ. Χουάιτ. Τ.Π.Σ., σελ. 729, 730.