---
title:  Δοκιμασιες Που Ωριμαζουν
date:  07/07/2022
---

Β’ Κορινθίους 12:7

Υπάρχει μεγάλη διαφορά μεταξύ του κοψίματος και του κλαδέματος. Κόβουμε τα φυτά που δεν τα θέλουμε πλέον, ενώ κλαδεύουμε, εκείνα που θέλουμε να αναπτυχθούν. Ωστόσο και οι δύο διαδικασίες περιλαμβάνουν ένα κοφτερό μαχαίρι. Στην πραγματικότητα, κατά τη διάρκεια του κλαδέματος χρειάζεται να κοπούν ορισμένα μέρη του φυτού, πράγμα το οποίο για έναν άπειρο κηπουρό μοιάζει καταστροφή. Όσον αφορά την πνευματική κατάσταση, ο Bruce Wilkinson γράφει, «Προσεύχεστε να λάβετε τις υπεράφθονες ευλογίες του Θεού και παρακαλείτε να σας κάνει να μοιάσετε περισσότερο στον Υιό Του; Εάν η απάντησή σας είναι ναι, τότε ζητάτε κλάδεμα.» Bruce Wilkinson, Secrets of the Vine, σ.60. Πολλοί αναρωτιούνται ποια η έννοια της φράσης του απ. Παύλου, «σκόλοπας στην σάρκα». Οι γνώμες διίστανται στις συνεχείς επιθέσεις εχθρών προς τον Παύλο έως σε μία δυσκολία στην ομιλία. Από ό,τι φαίνεται όμως, αυτή η φράση αφορούσε ένα πρόβλημα που είχε στην όρασή του. Αξιοθαύμαστο είναι το γεγονός πως ο απ. Παύλος πίστευε ότι αυτός ο «σκόλοπας» του δόθηκε.

`Τί πιστεύετε ότι εννοούσε ο απ. Παύλος με τη φράση «μου δόθηκε»; Ποιος του το έδωσε; Πώς ο Θεός χρησιμοποίησε αυτήν την κατάσταση προς όφελος του απ. Παύλου;`

Παρατηρήστε ότι ο «σκόλοπας» του απ. Παύλου είχε κάποιο σκοπό: «για να μη υπερηφανεύομαι» (εδ.7). Δεν προήλθε εξαιτίας κάποιας αμαρτίας που είχε κάνει, αλλά για να τον αποτρέψει να αμαρτήσει στο μέλλον. Ο απ. Παύλος αναγνώριζε το γεγονός ότι είχε μία αδυναμία στην αμαρτία, και ότι αυτός ο «σκόλοπας» θα μπορούσε να τον προστατέψει από αυτήν.

`Διαβάστε Β’ Κορ. 12:7-12. Πώς αντιμετωπίζει ο απ. Παύλος τον «σκόλοπά» του; Πιστεύετε ότι η αδυναμία του Παύλου τον ωφέλησε πνευματικά; Πώς σας βοηθάει η αντίδραση του απ. Παύλου, να αντιμετωπίσετε τους «σκόλοπες» που μπορεί να έχετε;`

`ΣΚΕΨΗ: Πώς οι ιδέες του Θεού για την πνευματική σας ανάπτυξη μπορεί να διαφέρουν από τις δικές σας; Σκεφτείτε φάσεις της ζωή σας, στις οποίες πρέπει να είστε πιο καρποφόροι ως προς τη δικαιοσύνη. Ποιες πνευματικές σας ιδιότητες θα ζητούσατε από τον Θεό να αναπτύξει μέσα από το «κλάδεμα»;`