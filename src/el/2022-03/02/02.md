---
title:  Εκπληξεις
date:  03/07/2022
---

Α’ Πέτρου 4:12

Οι εκπλήξεις, ειδικά οι δυσάρεστες, μπορούν να έρθουν με διάφορους τρόπους. Με ένα αυτοκίνητο που ξεφεύγει από την πορεία του και κατευθύνεται προς εσάς. Με μία ξαφνική ειδοποίηση ότι χάνετε τη δουλειά σας. Με μία ιατρική εξέταση που δίνει αναπάντεχα, άσχημα αποτελέσματα. Με προδοσία από κάποιο αγαπητό σας πρόσωπο, το οποίο νομίζατε ότι σας αγαπούσε. Όσο μεγάλος και εάν είναι ο πόνος, όταν είναι ξαφνικός, γίνεται ακόμα χειρότερος. Αυτήν την εβδομάδα θα εξετάσουμε ορισμένες επίπονες καταστάσεις ή δοκιμασίες που δεν θα πρέπει να μας εκπλήσσουν.

Ξεκινώντας, ας ξαναδούμε το εδάφιο από την Α’ Πέτρου επιστολή. Ο απ. Πέτρος προτρέπει τους αναγνώστες του να μην πέσουν στην παγίδα του να πιστέψουν ότι οι σκληρές δοκιμασίες και θλίψεις δεν συμπεριλαμβάνονται στη χριστιανική εμπειρία. Αντιθέτως, πρέπει να είναι αναμενόμενες και να θεωρούνται φυσιολογικές. Η λέξη «βασανισμός» σε ορισμένες περιπτώσεις αποδίδεται ως «καμίνι». Αυτή η εμπειρία θλίψης που περνάμε για την πίστη μας, θα μπορούσε να θεωρηθεί ως διαδικασία του χωνευτηρίου.

`Διαβάστε Α’ Πέτρ. 4:12-19. Ποιο μήνυμα δίνεται εδώ;`

Πολλοί εκπλήσσονται με τις δοκιμασίες εξαιτίας της απλοποιημένης εικόνας που έχουν για τη Χριστιανική ζωή. Γνωρίζουμε ότι υπάρχουν δύο πλευρές: Το καλό που αντιπροσωπεύεται από τον Θεό, και το κακό που αντιπροσωπεύεται το Σατανά. Και έτσι αποδίδουμε τα καλά στον Θεό και τα κακά στον Σατανά. Αλλά η ζωή δεν είναι τόσο απλή. Δεν μπορούμε να χρησιμοποιήσουμε τα συναισθήματά μας για να αποφασίσουμε τι θα αποδώσουμε στο Θεό και τι στο Σατανά. Ορισμένες φορές η πορεία μας με τον Θεό μπορεί να αποδειχτεί δύσκολη και γεμάτη προκλήσεις. Ενώ η πορεία με το Σατανά μπορεί να φανεί ότι είναι γεμάτη σπουδαίες ανταμοιβές. Ο Ιώβ, ο οποίος αν και δίκαιος, υπέφερε πολύ και το δείχνει με τα εξής λόγια προς τον Θεό, «Γιατί οι ασεβείς ζουν, γηράζουν, μάλιστα ακμάζουν σε πλούτη;» (Ιώβ 21:7).

`ΣΚΕΨΗ: Ο απ. Πέτρος αναφέρθηκε σε δοκιμασίες που έρχονται ως συνέπεια της πίστης μας στον Χριστό. Υπάρχουν όμως και άλλοι λόγοι για τις δοκιμασίες που έρχονται. Πώς τα εδάφια στην Α’ Πέτρου 4:12-19 μπορούν να σας βοηθήσουν να εξηγήσετε με ωραίο τρόπο σε κάποιο φίλο σας, το γιατί δεν πρέπει να παραξενεύεται όταν αντιμετωπίζει επώδυνες δοκιμασίες;`