---
title:  Μεσολαβηση Για Χαρη
date:  29/08/2022
---

`Διαβάστε Έξοδος 32:1-14. Ποιος ο ρόλος του Μωυσή σε αυτά τα εδάφια;`

Όταν ο λαός προσκύνησε το χρυσό μόσχο, ο Θεός αποφάσισε να τον καταστρέψει, και να κάνει τον Μωυσή «έθνος μέγα». Ωστόσο, ο Μωυσής δεν δέχθηκε την προσφορά του Θεού και Τον παρακάλεσε να δείξει έλεος, όπως και έκανε. Στην Έξ. 32:1-14 συναντάμε δύο σημαντικά θέματα. Πρώτον, η πρόταση του Θεού να καταστρέψει το λαό και να κάνει το Μωυσή μεγάλο έθνος, ήταν μία δοκιμασία. Ο Θεός ήθελε από το Μωυσή να δείξει την ευσπλαχνία του προς αυτόν τον ανυπάκουο λαό κάτι το οποίο ο Μωυσής έκανε. Όπως ο Ιησούς, παρακάλεσε για έλεος προς τους αμαρτωλούς. Αυτό αποκαλύπτει κάτι πολύ ενδιαφέρον: Ορισμένες φορές ο Θεός μπορεί να επιτρέψει κάποια δοκιμασία στη ζωή μας προκειμένου το σύμπαν που παρακολουθεί να δει την ευσπλαχνία μας προς τους ασεβείς.

`Τι λόγους προβάλλει ο Μωυσής στον Κύριο ώστε να μην καταστρέψει τον Ισραήλ;`

Δεύτερον, από αυτό το απόσπασμα βλέπουμε ότι αυτή η εναντίωση και η ανυπακοή είναι μία κλήση για να αποκαλυφθεί η χάρη. Η χάρη είναι απαραίτητη όταν οι άνθρωποι δεν την αξίζουν. Γιατί όταν την αξίζουν – έστω και λίγο – η έννοια χάρη δεν υφίσταται. Όταν η Μύριαμ, κατέκρινε τον αδελφό της Μωυσή, εκείνος παρακάλεσε τον Κύριο να την θεραπεύσει από τη λέπρα της (Αριθ. 12). Όταν ο Θεός θύμωσε με τον Κορέ και τους οπαδούς του και απείλησε να τους καταστρέψει, ο Μωυσής παρακάλεσε για τη ζωή τους. Την επόμενη μέρα όταν ο λαός παραπονέθηκε στο Μωυσή για το θάνατο των επαναστατών, ο Θεός θέλησε να καταστρέψει και πάλι το λαό γι’ αυτό ο Μωυσής με τον Ααρών έκαναν αμέσως εξιλασμό (Αριθ. 16). Μέσα στην πραότητα και την ανιδιοτέλειά του κατά τη διάρκεια αυτής της δοκιμασίας, ο Μωυσής ζήτησε χάρη για εκείνους που ήταν ανάξιοι να τη λάβουν.

`ΣΚΕΨΗ: Σκεφτείτε ανθρώπους γύρω σας που δεν αξίζουν χάρη. Πώς μπορείτε με την πραότητα και την ταπεινοφροσύνη σας να τους αποκαλύψετε τη χάρη του Θεού;`