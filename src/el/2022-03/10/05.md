---
title:  Ενα Κλειστο Στομα
date:  31/08/2022
---

Το πιο δυνατό παράδειγμα πραότητας σε καιρό δοκιμασίας, είναι αυτό του Ιησού. Όταν είπε, ελάτε, «και μάθετε από μένα· επειδή είμαι πράος και ταπεινός στην καρδιά» (Ματθ. 11:29), το εννοούσε με τρόπο που δεν μπορούμε να φανταστούμε.

`Διαβάστε Α’ Πέτρ. 2:18-25. Σε αυτά τα εδάφια, ο απ. Πέτρος δίνει κάποιες απροσδόκητες συμβουλές στους σκλάβους. Περιγράφει πώς ο Ιησούς ανταποκρίθηκε στην άδικη και επώδυνη συμπεριφορά, «αφήνοντας παράδειγμα σε σας, για να ακολουθήσετε τα ίχνη του» (Α’ Πέτρ. 2:21). Τι παραδείγματα πραότητας και ταπεινοφροσύνης μπορούμε να πάρουμε από τη ζωή του Ιησού, όπως μας την παρουσιάζει ο απ. Πέτρος;`

Είναι τρομερό το να βλέπεις κάποιον να φέρεται άδικα σε κάποιον άλλον. Και είναι ιδιαίτερα επώδυνο, όταν εμείς είμαστε οι δέκτες μιας τέτοιας συμπεριφοράς. Στη θέα και μόνο της αδικίας, προσπαθούμε – ενστικτωδώς – να «βάλουμε τα πράγματα στη θέση τους», λόγω της έντονης αίσθησης δικαιοσύνης που θεωρούμε ότι έχουμε. Όμως μόνο ο Ουράνιος Πατέρας μας που έχει τον έλεγχο των πάντων θα ενεργήσει σε όλες τις άδικες καταστάσεις, σύμφωνα με το θέλημά Του. Και αυτό σημαίνει ότι υπάρχει και η πιθανότητα, όπως ο Ιησούς, να μην απαλλαγούμε από την αδικία. Ωστόσο, πρέπει πάντα να θυμόμαστε, ότι ο ουράνιος Πατέρας μας εξακολουθεί να είναι μαζί μας κι ότι έχει τον έλεγχο.

Η συμβουλή του απ. Πέτρου, εμπνευσμένη από τη ζωή του Ιησού, μας εκπλήσσει επειδή δηλώνει πως μία σιωπηλή στάση απέναντι στην αδικία αποτελεί μεγαλύτερη μαρτυρία για τη δόξα του Θεού, από ό,τι το να «βάλουμε τα πράγματα στη θέση τους». Στις ερωτήσεις του Πιλάτου και του Καϊάφα, ο Ιησούς θα μπορούσε να πει πολλά πράγματα για να επανορθώσει την κατάσταση και να δικαιωθεί, αλλά δεν το έκανε. Η σιωπή Του ήταν μία μαρτυρία της πραότητάς Του.

`ΣΚΕΨΗ: Πώς αντιμετωπίζετε καταστάσεις στις οποίες αδικείστε; Πώς μπορείτε να εφαρμόσετε καλύτερα στη ζωή σας ορισμένες από τις αρχές που μελετήσαμε σήμερα;`