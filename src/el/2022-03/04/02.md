---
title:  «Κατ’ Εικονα»
date:  17/07/2022
---

Ρωμαίους 8:29

Αρχικά, ο Θεός μας δημιούργησε κατ’ εικόνα Του (Γέν. 1:27), αλλά μετά την αμαρτία, η εικόνα αυτή διαστρεβλώθηκε.

`Με ποιους τρόπους βλέπουμε την αλλοίωση της Θεϊκής εικόνας της ανθρωπότητας;`

Είναι φανερό ότι έχουμε διαφθαρεί από την αμαρτία (Ρωμ. 3:10-19). Ωστόσο, ο Θεός επιθυμεί να επαναφέρει την αρχική μας εικόνα. Αυτό είναι και το νόημα του σημερινού μας εδαφίου. Φανερώνει το σχέδιο του Θεού σε εκείνους που παραδίνουν τη ζωή τους στο Άγιο Πνεύμα για να τους κάνει «σύμμορφους της εικόνας του Υιού αυτού» (Ρωμ. 8:29).

Ωστόσο υπάρχει και άλλη άποψη. «Η ίδια η εικόνα του Θεού πρέπει να αναπαραχθεί στην ανθρωπότητα. Η τιμή του Θεού, η τιμή του Χριστού, παίζει ενεργό ρόλο στην τελειότητα του χαρακτήρα του λαού Του». Ε. Χουάιτ, Ζ.Χ. σ. 646.

`Πώς καταλαβαίνετε το παραπάνω απόσπασμα της Ε. Χουάιτ; Δείτε επίσης, Ιώβ 1,  Ματθ. 5:16,  Α’ Κορ. 4:9,  Εφεσ. 3:10.`

Ως χριστιανοί δεν πρέπει ποτέ να ξεχνάμε ότι βρισκόμαστε στη μέση ενός κοσμικού γεγονότος. Η μεγάλη διαμάχη μεταξύ του Χριστού και του Σατανά ξετυλίγεται μπροστά μας. Η μάχη παίρνει διάφορες διαστάσεις και εκδηλώνεται με ποικίλους τρόπους. Αν και πολλά σημεία παραμένουν κρυφά, μπορούμε – ως οπαδοί του Χριστού – να καταλάβουμε ότι έχουμε ένα σημαντικό ρόλο σε αυτή τη διαμάχη, και ότι μέσα από τη ζωή μας μπορούμε να φέρουμε δόξα στο Χριστό.

`ΣΚΕΨΗ: Φανταστείτε ότι βρίσκεστε στη μέση ενός μεγάλου γηπέδου. Στη μία μεριά του γηπέδου κάθονται ουράνια όντα αφιερωμένα στον Ιησού, και στην άλλη, κάθονται έκπτωτα όντα από τον ουρανό, μαζί με τον Εωσφόρο. Εάν το τελευταίο εικοσιτετράωρο της ζωής σας διαδραματιζόταν στο γήπεδο, ποια πλευρά θα ζητωκραύγαζε; Τι δείχνει η απάντησή σας για την πνευματική σας κατάσταση;`