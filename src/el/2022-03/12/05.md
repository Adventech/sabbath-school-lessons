---
title:  Αυτοπεποιθηση
date:  14/09/2022
---

Όταν στον κήπο της Εδέμ η Εύα αμάρτησε, δεν το έκανε επειδή αμφισβήτησε το λόγο του Θεού. Το βασικό πρόβλημα, ήταν ότι πίστευε πως είχε αρκετή σοφία, ώστε να αποφασίσει τι ήταν σωστό και δίκαιο για εκείνη. Εμπιστεύτηκε τη δική της κρίση. Όταν στηριζόμαστε στην κρίση μας, αντί να εμπιστευόμαστε τον Λόγο του Θεού, εκθέτουμε τον εαυτό μας σε διαφόρων ειδών προβλήματα.

Η ιστορία του Σαούλ, περιγράφει τα βήματα της αυτοπεποίθησης και της τραγωδίας που τόσο γρήγορα ακολουθεί. Ο Σαμουήλ αφού έχρισε τον Σαούλ βασιλιά (Α’ Σαμ. 10:1) τού έδωσε συγκεκριμένες οδηγίες (εδ.8), αλλά ο Σαούλ δεν υπάκουσε.

`Διαβάστε τη συνέχεια της ιστορίας στο Α’ Σαμ. 13:1-14. Τι έκανε ο Σαούλ που τον οδήγησε στην πτώση;`

Όταν ο Σαούλ έγινε βασιλιάς, τρία βήματα τον οδήγησαν στην αυτοπεποίθηση. Το θέμα είναι ότι κανένα από αυτά τα βήματα δεν ήταν τόσο κακά από μόνα τους. Ωστόσο, οδήγησαν τον Σαούλ στην τραγωδία, γιατί το καθένα από αυτά έγινε μακριά από τον Θεό. Παρατηρήστε τη σειρά της πτώσης του Σαούλ.

1.	Ο Σαούλ είπε, «είδα» - ότι ο λαός διασκορπίστηκε και ο Σαμουήλ απουσίαζε (εδ.11). Ο Σαούλ ήταν υπό πίεση, και είδε το τι συνέβαινε με τα δικά του μάτια.

2.	Ο Σαούλ προχώρησε από το «είδα» στο «είπα» - ότι οι Φιλισταίοι θα μας κερδίσουν (εδ.12). Εκείνο που είδε με τα μάτια του το εξέφρασε με τα λόγια του.

3.	Ο Σαούλ προχώρησε από το «είπα» στο «τόλμησα» - να προσφέρω θυσία (εδ.12). Η σκέψη τώρα του Σαούλ επηρέασε τα αισθήματά του.

Όλοι, συχνά στηριζόμαστε σε αυτό που βλέπουμε, και οδηγούμαστε στο δικό μας τρόπο σκέψης και στα δικά μας ανθρώπινα συναισθήματα, και στη συνέχεια ενεργούμε βάση αυτών των συναισθημάτων.

`ΣΚΕΨΗ: Γιατί πιστεύετε ότι ήταν τόσο εύκολο για τον Σαούλ να ακολουθήσει την κρίση του, παρόλο που πρόσφατα είχε ακούσει τις ξεκάθαρες οδηγίες του Θεού; Εφόσον ξέρουμε ότι είμαστε τόσο εύθραυστοι και ότι έχουμε ατελή γνώση, γιατί εξακολουθούμε να βασιζόμαστε στον εαυτό μας; Τι μπορούμε να κάνουμε ώστε να εμπιστευόμαστε περισσότερο τις εντολές του Κυρίου από ό,τι τον εαυτό μας;`