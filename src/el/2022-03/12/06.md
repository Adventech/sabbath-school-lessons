---
title:  Υποκαταστατα
date:  15/09/2022
---

Όπως είδαμε ήδη, η υποταγή στο θέλημα του Θεού μπορεί να υποσκαφτεί όταν στηριζόμαστε στη δική μας δύναμη. Επίσης είναι πιθανό να στηριζόμαστε και σε άλλα υποκατάστατα του Θεού. Πολλές φορές, όταν αισθανόμαστε θλίψη ή κάποιο κενό ή αντιμετωπίζουμε δυσκολίες, συχνά στρεφόμαστε σε ενέργειες ή πρόσωπα που θα μας καλύψουν προσωρινά και θα μας δώσουν χαρά. Πολλά από τα πράγματα που χρησιμοποιούμε, μπορούν να μας απαλλάξουν από την πίεση αλλά δεν μπορούν απαραίτητα να λύσουν το πρόβλημα, ούτε να μας διδάξουν πώς να αντιμετωπίσουμε την κατάσταση καλύτερα την επόμενη φορά. Μόνο η υπερφυσική δύναμη του Θεού μπορεί να το κάνει αυτό. Το πρόβλημα είναι ότι πολλές φορές προσπαθούμε να στηριχτούμε στα υποκατάστατα του Θεού, αντί στον Ίδιο τον Θεό.

Παρακάτω υπάρχουν τρία υποκατάστατα στα οποία ενδεχομένως να στρεφόμαστε αντί του Θεού:

1.	 Να χρησιμοποιήσουμε την ανθρώπινη λογική ή παλαιότερες εμπειρίες, όταν χρειαζόμαστε νέα Θεϊκή αποκάλυψη.

2.	Να μπλοκάρουμε τα προβλήματα στο νου μας, όταν χρειαζόμαστε Θεϊκές λύσεις.

3.	Να ξεφύγουμε από την πραγματικότητα και να αποφεύγουμε τον Θεό, όταν χρειαζόμαστε επικοινωνία μαζί Του για Θεϊκή δύναμη.

Ο Ζαχαρίας μάς βοηθάει να εστιάσουμε σε αυτό που πραγματικά μετράει, όταν ερχόμαστε σε πειρασμό να χρησιμοποιήσουμε αυτά τα υποκατάστατα. Οι εξόριστοι, μετά από αρκετά χρόνια, επιστρέφουν επιτέλους στον τόπο τους και αμέσως αρχίζουν την ανοικοδόμηση του ναού. Υπάρχουν όμως πολλές αντιδράσεις. (Έσδ. 4-6). Έτσι, ο Ζαχαρίας πήγε με ένα ενθαρρυντικό μήνυμα στο Ζοροβάβελ, ο οποίος ηγούταν το έργο.

`Διαβάστε το μήνυμα στο Ζαχ. 4:1-14. Τι θέλει να πει ο Θεός στο εδ.6; Πώς η ολοκλήρωση του έργου θα μπορούσε να επηρεαστεί από το Άγιο Πνεύμα; Τι μας διδάσκει αυτό για τη σχέση μεταξύ του Αγίου Πνεύματος και των πραγμάτων που κάνουμε; `

Ο Θεός επέτρεψε να υπάρχουν αντιδράσεις για το ναό και άφησε τον Ζοροβάβελ να περάσει από αυτό το άγχος. Ο Θεός δεν θα μας προστατεύει πάντα από τις αντιδράσεις. Θα τις χρησιμοποιήσει σαν δοκιμασία για να μας διδάξει να στηριζόμαστε περισσότερο σ’ Αυτόν.

`ΣΚΕΨΗ: Όταν αγχώνεστε ποια είναι η πρώτη σας αντίδραση; Τρώτε; Βλέπετε τηλεόραση; Προσεύχεστε; Υποτάσσεστε στον Θεό; Τι δείχνει η απάντησή σας για τα πράγματα που χρειάζεστε να μάθετε ή να αλλάξετε;`