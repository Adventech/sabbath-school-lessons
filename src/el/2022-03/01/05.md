---
title:  'Μια Απροσδοκητη Παρακαμπτηρια Οδος: Η Κοιλαδα'
date:  29/06/2022
---

Ψαλμοί 23:5 – Μέρος β’

Αναπόφευκτα, κάποια στιγμή στη ζωή μας θα έρθουμε αντιμέτωποι με τους εχθρούς μας. Πώς όμως τους αντιμετωπίζουμε; Ξαγρυπνήσατε ποτέ προσπαθώντας να βρείτε τρόπους να εκδικηθείτε όσους έχουν καταστρέψει το έργο σας ή σας έχουν πληγώσει; Για τους χριστιανούς μπορεί να γίνει πραγματικά δύσκολο το πώς θα συμπεριφερθούν στους εχθρούς τους.

`Τί είδους εχθρούς είχατε στη ζωή σας; Πώς αντιδράσατε με εκείνους που προσπάθησαν να πληγώσουν εσάς ή κάποιο αγαπητό σας πρόσωπο; Κατά πόσο εφαρμόσατε τα λόγια του Χριστού στο Ματθ. 5:44 ή του απ. Παύλου στους Ρωμ. 12:18-21;`

Στον Ψαλμό 23:5, ο Δαβίδ παρουσιάζει έναν ενδιαφέρον τρόπο αντιμετώπισης των εχθρών. Η παρουσία τους επισκιάζεται καθώς βλέπει τον Θεό να ενεργεί εκ μέρους του. Ο Θεός ετοιμάζει ένα επίσημο γεύμα προς τιμή του. Σύμφωνα με την κουλτούρα του λαού Ισραήλ, όταν ένας επίσημος επισκέπτης ερχόταν στη γιορτή, ο οικοδεσπότης τού άλειφε το κεφάλι με λάδι αναμιγμένο με άρωμα. Έπειτα, ο επισκέπτης μπορούσε να καθίσει, και μπροστά του απλώνονταν πλούσια εδέσματα.

`Πώς τα τρία αυτά αντικείμενα (το τραπέζι, το λάδι, το ποτήρι) του εδαφίου 5, μας θυμίζουν την πρόνοια του Θεού ακόμα και μέσα στην κοιλάδα;`

Ο απ. Παύλος μάς υπενθυμίζει ότι, «επειδή, η πάλη μας δεν είναι ενάντια σε αίμα και σάρκα, αλλά ενάντια στις αρχές, ενάντια στις εξουσίες, ενάντια στους κοσμοκράτορες του σκότους τούτου του αιώνα, ενάντια στα πνεύματα της πονηρίας στα επουράνια» (Εφεσ. 6:12). Είμαστε περικυκλωμένοι από εχθρούς, ορατούς και αόρατους. Ωστόσο, όταν είμαστε με τον Ποιμένα, κανένας εχθρός – ορατός ή αόρατος – δεν μπορεί να κλέψει εκείνα που ο Ποιμένας μάς έχει προσφέρει.

`ΣΚΕΨΗ: Θυμηθείτε πώς σας φέρθηκε ο Ποιμένας όταν οι εχθροί σάς είχαν περικυκλώσει. Τί θυμάστε από εκείνες τις ημέρες που σας έκανε να Τον δοξολογήσετε ακόμα και κατά τη διάρκεια των δυσκολιών;`