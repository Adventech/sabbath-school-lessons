---
title:  Στο Ονομα Του Ιησου
date:  15/08/2022
---

Ιωάννην 14:14

Ο Ιησούς δεν θα ήταν με τους μαθητές για πολύ καιρό ακόμη. Εκείνος ο Οποίος ήταν το στήριγμα και η ενθάρρυνσή τους, επρόκειτο να πάει στον ουρανό. Οι μαθητές άρχισαν να αισθάνονται μπερδεμένοι και αδύναμοι. Αν και οι μαθητές δεν θα μπορούσαν πλέον να Τον δουν με φυσικό τρόπο, ο Ιησούς τούς έδωσε μία θαυμάσια υπόσχεση.

Διαβάστε Ιωάν. 14:1-14. Σύμφωνα με τα εδάφια 13 και 14, ο Ιησούς τούς υπόσχεται πως, «ό,τι εάν ζητήσετε εν τω ονόματί μου, θέλω κάμει τούτο». Εξαιτίας αυτού, σχεδόν πάντα στο κλείσιμο της προσευχής μας λέμε, «Στο όνομα του Ιησού Χριστού, αμήν».

`Τι σημαίνει αυτή η φράση; Τι θέλει να πει ο Ιησούς όταν μας ενθαρρύνει να προσευχόμαστε με αυτόν τον τρόπο; Ποια στοιχεία στα εδάφια μάς βοηθούν να καταλάβουμε τι θέλει να τονίσει ο Ιησούς; `

Όταν η αίτησή μας γίνεται στο «όνομα του Ιησού», μπορούμε να είμαστε βέβαιοι ότι όλος ο ουρανός εργάζεται για μας. Μπορεί να μη βλέπουμε τους αγγέλους να εργάζονται, εκείνοι όμως έρχονται από το θρόνο του Θεού, στο όνομα του Ιησού, για να εκπληρώσουν τις αιτήσεις μας. Ορισμένες φορές όταν προσευχόμαστε στο όνομα του Ιησού, ανοίγουμε τα μάτια μας και περιμένουμε όλα γύρω μας να αλλάξουν – τα πάντα όμως μοιάζουν ανέπαφα. Ωστόσο, αν και η δύναμη του Θεού μπορεί να έρθει με έντονο τρόπο, όπως στην περίπτωση του Ιησού όταν ησύχασε την καταιγίδα, μπορεί να έρθει και ήσυχα, απαρατήρητα, όπως ήρθε η δύναμη του Θεού στον Ιησού στον κήπο της Γεθσημανής. Μπορεί να μη συμβεί αμέσως κάτι έντονο, αλλά αυτό δεν σημαίνει ότι ο Θεός δεν εργάζεται για μας.

`ΣΚΕΨΗ: Διαβάστε ξανά Ιωάν. 14:1-14. Καθώς διαβάζετε τα εδάφια, φανταστείτε ότι ο Ιησούς απευθύνεται σε εσάς, πρόσωπο με πρόσωπο. Τι ελπίδα και θάρρος μπορείτε να πάρετε από αυτές τις υποσχέσεις; Αναρωτηθείτε, «Ποια πράγματα μπορεί να στέκονται εμπόδιο στην εκπλήρωση αυτών των υποσχέσεων για μένα; Τι αλλαγές πρέπει να κάνω στη ζωή μου;»`