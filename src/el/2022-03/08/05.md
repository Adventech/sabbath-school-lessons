---
title:  Να Βασταξει Ολες Τις Ανησυχιες Μας
date:  17/08/2022
---

Σε μία αναμνηστική πλάκα που ορισμένοι άνθρωποι έχουν στα σπίτια τους, αναγράφεται η εξής φράση: «Γιατί να προσεύχεσαι όταν μπορείς να ανησυχείς;» Μας προκαλεί γέλιο, γιατί ξέρουμε πόσο συχνά ανησυχούμε αντί να πάμε στον Θεό και να Του παρουσιάσουμε τις έννοιες μας. Κάποιος είπε κάποτε ότι όταν η ζωή σου γίνεται πολύπλοκη, δώσε την στο Θεό και άσε σ’ Εκείνον να την ξεμπερδέψει. Πόσο ανυπομονεί ο Θεός να το κάνει αυτό για μας! Παρόλα αυτά, κατά έναν απίστευτο τρόπο, εμμένουμε στα προβλήματά μας έως ότου καταρρεύσουμε. Γιατί περιμένουμε να απελπιστούμε πρώτα, για να πάμε στον Κύριο;

`Διαβάστε Α’ Πέτρ. 5:7. Ο απ. Πέτρος αναφέρεται στον Ψαλμ. 55:22. Ποιο είναι το βασικό μήνυμα για εμάς; Δείτε επίσης Ματθ. 6:25-33.`

Είναι ένα πολύ απλό κείμενο. Δεν υπάρχει κανένα κρυμμένο μήνυμα, και αυτό που εννοεί είναι ακριβώς αυτό που λέει. Η λέξη «ρίξτε» έχει την έννοια του να πετάξεις, να αφήσεις, έτσι ώστε αυτό που προκαλεί τον πόνο και την ανησυχία να μην έχει καμία σχέση με σένα. Αλλά φυσικά, τα βάρη μας δεν τα πετάμε οπουδήποτε. Η ανησυχία μας δεν εξαφανίζεται στο κενό. Δίνεται στον ουράνιο Πατέρα μας, ο Οποίος υπόσχεται να την αναλάβει. Αυτό ήθελε να πει ο Ιησούς στο Ματθ. 6:25-33. Το ότι πολλές φορές δεν ενεργούμε κατ’ αυτόν τον τρόπο, δεν είναι επειδή είναι κάτι το δύσκολο, αλλά επειδή μοιάζει να είναι πολύ εύκολο για να είναι αληθινό. Η ανησυχία προκαλείται από διάφορα πράγματα. Μπορεί να προκληθεί από την πίεση στον χώρο εργασίας ή από μία απρόσμενη κριτική. Από την αίσθηση ότι δεν είμαστε επιθυμητοί ή ότι δεν έχουμε αγαπηθεί. Για λόγους υγείας ή οικονομικούς. Η αίσθηση ότι δεν είμαστε αρκετά καλοί για τον Θεό. Η πίστη ότι δεν έχουμε συγχωρεθεί. Όποιοι κι αν είναι οι λόγοι, η αιτία για την οποία μένουμε στα προβλήματά μας, είναι γιατί πιστεύουμε ότι μπορούμε να τα διευθετήσουμε καλύτερα από οποιονδήποτε άλλον. Ο απ. Πέτρος όμως, μας παρακινεί να το ξανασκεφτούμε. Ο λόγος για τον οποίο δεν πρέπει να ανησυχούμε είναι επειδή ο Θεός ενδιαφέρεται. Ενδιαφέρεται όμως αρκετά για να επέμβει σε ένα διαζύγιο που πρόκειται να βγει ή όταν αισθανόμαστε εντελώς ανίκανοι; Η Αγία Γραφή μάς βεβαιώνει ότι ενδιαφέρεται τόσο, ώστε να μεταμορφώσει κάθε κατάσταση.

`ΣΚΕΨΗ: Ποια πράγματα σάς προκαλούν ανησυχίες; Όσο σοβαρά κι αν είναι, υπάρχει κάτι που είναι δύσκολο για τον Κύριο; Το μεγαλύτερό μας πρόβλημα είναι ότι, αν και πιστεύουμε πως ο Θεός το γνωρίζει και μπορεί να το λύσει, δεν πιστεύουμε ότι θα το διευθετήσει με τον τρόπο που θα θέλαμε. Αναρωτηθείτε κατά πόσο ισχύει αυτό στη ζωή σας.`