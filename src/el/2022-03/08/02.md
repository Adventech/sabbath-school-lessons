---
title:  Η Υπερβολη Του Πατερα Μας
date:  14/08/2022
---

«Εάν ο Θεός με αγαπούσε πραγματικά, σίγουρα θα έκανε ____________!» Αναρωτιέμαι πόσες φορές πέρασε από το νου μας αυτή η σκέψη. Βλέπουμε τις καταστάσεις κι αρχίζουμε να αναρωτιόμαστε εάν ο Θεός μάς αγαπάει. Γιατί εάν μας αγαπούσε, τα πράγματα θα ήταν διαφορετικά. Υπάρχουν δύο λογικές εξηγήσεις που συχνά μας οδηγούν σε αμφιβολία για την καλοσύνη του Θεού. Πρώτον, όταν έχουμε μία διακαή επιθυμία στην καρδιά και στο νου μας για κάτι το οποίο πιστεύουμε ότι είναι καλό, η σκέψη και μόνο ότι ο Θεός μπορεί να θέλει κάτι διαφορετικό για μας, μοιάζει να είναι γελοία. Δεύτερον, μπορεί να αμφισβητήσουμε την καλοσύνη του Θεού επειδή η εμπειρία μας συγκρούεται με αυτά που πιστεύουμε. Εάν κάτι φαίνεται ή ακούγεται καλό, τότε πρέπει να είναι και καλό. Έτσι, θυμώνουμε με το Θεό επειδή δεν μπορούμε να το έχουμε. Σε αυτό το σημείο έρχεται η πίστη. Η πίστη ενεργεί ακριβώς τη στιγμή που ερχόμαστε σε πειρασμό να αμφισβητήσουμε τον Θεό και την καλοσύνη Του.

`Στην προς Ρωμαίους 8:28-39 περιγράφεται η καλοσύνη του Θεού προς εμάς. Ποιες αιτίες μπορείτε να βρείτε στο κείμενο, που μπορούν να προφυλάξουν το νου μας από τις αμφιβολίες για την καλοσύνη του Θεού;`

Στο εδάφιο 32 υπάρχει ένας λογικός ειρμός που μπορεί να μας προστατεύσει ώστε να μην παρασυρθούμε από τις καταστάσεις. «Εάν ο Θεός δεν δίστασε να αφήσει τα πάντα για μας, δεχόμενος την κατάστασή μας και εκθέτοντας τον εαυτό Του στο κακό στέλνοντας τον Μονογενή Υιό Του, υπάρχει τίποτε άλλο που δεν θα έκανε με ευχαρίστηση για μας;» Πώς είναι δυνατό να πιστεύουμε ότι ο Θεός είναι κακός και τσιγκούνης, τη στιγμή που έστειλε τον Ιησού να πεθάνει για μας; Αυτό σημαίνει ότι η αλήθεια για τη γενναιοδωρία Του, που εκδηλώνεται με το θάνατο του Ιησού, πρέπει να έχει έντονη επίδραση στον τρόπο σκέψης μας ενάντια σε όλες τις αμφιβολίες που η δοκιμασία μπορεί να δημιουργήσει μέσα μας.

`ΣΚΕΨΗ: Πώς μπορεί η αλήθεια για την καλοσύνη του Θεού να έχει περισσότερη επίδραση πάνω σας από ό,τι οι αμφιβολίες σας; Περάστε λίγη ώρα αναλογιζόμενοι το γεγονός ότι ο Θεός παρέδωσε τον Ιησού να πεθάνει στη θέση σας, και αυτή η απίστευτη γενναιοδωρία συνεχίζεται με χιλιάδες διαφορετικούς τρόπους ακόμα και σήμερα. Ποια η επίπτωση στην πίστη σας;`