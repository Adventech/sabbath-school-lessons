---
title:  Πιστος Ακομη Κι Οταν Ο Θεος Δεν Φαινεται
date:  18/08/2022
---

Το να νομίζουμε ότι κανείς δεν ενδιαφέρεται για μας, είναι πραγματικά άσχημο συναίσθημα. Αλλά το να νομίζουμε ότι ο Θεός δεν ξέρει ή δεν ενδιαφέρεται για μας, είναι ό,τι χειρότερο. Για τους εξόριστους στη Βαβυλώνα Ιουδαίους, έμοιαζε να μην ενδιαφερόταν ο Θεός για την κατάστασή τους. Παρέμειναν εξόριστοι και ένιωθαν εγκαταλελειμμένοι από τον Θεό εξαιτίας της αμαρτίας τους. Αλλά ο Ησαΐας, τους λέει παρηγορητικά λόγια. Το κεφάλαιο 40:του Ησαΐα είναι ένα όμορφο απόσπασμα στο οποίο ο Ησαΐας μιλάει με ωραίο τρόπο στο λαό για τον Θεό τους: «Θα βοσκήσει το κοπάδι του σαν βοσκός· θα μαζέψει τα αρνιά με τον βραχίονά του, και θα τα βαστάξει στον κόρφο του· και θα οδηγήσει αυτά που θηλάζουν.» (εδ.11). Αλλά μετά από τόσο καιρό, οι εξόριστοι άρχισαν να αναρωτιούνται: Πού είσαι Κύριε; Δεν βλέπουμε καμία ένδειξη ότι είσαι ακόμα εδώ ή ότι ενδιαφέρεσαι!

`Διαβάστε Ησ. 40:27-31. Πώς περιγράφει ο Ησαΐας τον Θεό; Πώς αυτή η περιγραφή του Θεού θα απαντούσε στην πίστη τους ότι: «Ο δρόμος μου είναι κρυμμένος από τον Κύριο, και η κρίση μου παραμελείται από τον Θεό μου;»; (εδ. 27)`

Μία άλλη ομάδα ανθρώπων που μπορεί να θεώρησαν ότι ο δρόμος τους ήταν κρυμμένος από τον Θεό, βρίσκεται στο βιβλίο της Εσθήρ. Σε αυτό το βιβλίο το όνομα του Θεού δεν αναφέρεται ούτε μία φορά. Παρόλα αυτά – στην ιστορία συνολικά – φαίνεται ο τρόπος με τον οποίο επενέβη ο Θεός για να σώσει το λαό Του από έναν αμετάκλητο νόμο, σύμφωνα με τον οποίο ο λαός θα ξεκληριζόταν. Αυτή η ιστορία δεν περιγράφει μόνο τα γεγονότα του παρελθόντος, αλλά αναφέρεται με συμβολικό τρόπο στα μελλοντικά χρόνια όπου ο λαός του Θεού θα διώκεται, και ένας νέος νόμος θα θεσπιστεί για την καταστροφή του. (Αποκ. 13:15). Μπορείτε να φανταστείτε πόσο εύκολο θα είναι να καταλήξετε στο συμπέρασμα ότι ο Θεός έχει εγκαταλείψει το λαό Του; Αλλά δεν χρειάζεται να φοβάστε. Ο Ίδιος Θεός που έσωσε τους εκλεκτούς Του στην ιστορία της Εσθήρ, θα τους σώσει και πάλι στις έσχατες ημέρες.

`ΣΚΕΨΗ: Διαβάστε πώς περιγράφει ο Ησαΐας τον Θεό, στους εξόριστους. Εσείς πώς θα Τον περιγράφατε στους ανθρώπους που νιώθουν ότι ο Θεός έχει αποτραβηχτεί και τους έχει εγκαταλείψει; Πώς θα τους βοηθούσατε να δουν με τα μάτια της πίστης, και να μη στηρίζονται σε αυτά που βλέπουν με τα σαρκικά τους μάτια;`