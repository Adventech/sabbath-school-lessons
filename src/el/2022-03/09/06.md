---
title:  Ενα Οπλο Που Κατακτα
date:  25/08/2022
---

Διαβάστε Β’ Χρον. 20:1-30. Όπως ο Ιωσαφάτ ανακάλυψε, η δοξολογία είναι ένα ισχυρό όπλο. Αφού έμαθε ότι «ένα μεγάλο πλήθος έρχεται εναντίον» του, ο Ιωσαφάτ δεν προχώρησε σε στρατιωτικές πράξεις, αλλά «δόθηκε στο να εκζητάει τον Κύριον» (εδ. 3). Καθώς ο λαός του Ιούδα πήγε στην Ιερουσαλήμ για να νηστέψει, ο Ιωσαφάτ παραδέχτηκε την πραγματικότητα της κατάστασης λέγοντας: «δεν υπάρχει σ’ εμάς δύναμη να αντισταθούμε σ’ αυτό το μεγάλο πλήθος που έρχεται εναντίον μας, και δεν ξέρουμε τι να κάνουμε· αλλά, επάνω σε σένα είναι τα μάτια μας» (εδ. 12).

`Όταν βλέπετε «μέγα πλήθος» να σας πλησιάζει, ποια είναι η ενστικτώδης αντίδρασή σας; Από την απόκριση του Ιωσαφάτ στα εδάφια 3-12, τι μπορείτε να μάθετε ώστε να αντιμετωπίζετε τις ακαταμάχητες αντιστάσεις;`

Καθώς το Πνεύμα του Κυρίου ήρθε στον Ιααζιήλ, είπε, «σ’ αυτή τη μάχη δεν θα πολεμήσετε εσείς· να παρουσιαστείτε, να σταθείτε, και να δείτε τη σωτηρία του Ιούδα μαζί σας, ω, Ιούδα και Ιερουσαλήμ· να μη φοβάστε ούτε να τρομάξετε· αύριο να βγείτε εναντίον τους· και μαζί σας ο Κύριος» (εδ.17). Μετά από αυτό, δόξασαν τον Θεό και Τον ύμνησαν με «με υψωμένη φωνή, σε υπερβολικό βαθμό» (εδ.19). Αν και ο Θεός θα πολεμούσε για εκείνους, έπρεπε να παραταχθούν για να δουν τον εχθρό.

Αλλά αυτή δεν ήταν μία συνηθισμένη μάχη. Ο Ιωσαφάτ οργάνωσε μία χορωδία η οποία καθώς προχωρούσε έψελνε δοξολογίες στον Κύριο. «Και όταν άρχισαν να ψάλλουν και να υμνούν, ο Κύριος έστησε ενέδρα εναντίον των γιών του Αμμών του Μωάβ, και εκείνων από το βουνό του Σηείρ, που ήρθαν εναντίον του Ιούδα· και χτυπήθηκαν.» (εδ. 22). Ο Θεός επενέβη τη στιγμή που η πίστη τους δοκιμαζόταν στην υπόσχεσή Του – όταν άρχισαν «να υμνούν τη μεγαλοπρέπεια της αγιότητάς του» (εδ. 21).

`ΣΚΕΨΗ: Ξαναδιαβάστε τα σημερινά εδάφια. Ποιες πνευματικές αρχές μπορείτε να εφαρμόσετε στην προσωπική σας πορεία με τον Θεό, ιδιαίτερα σε στιγμές δοκιμασίας και έντασης;`