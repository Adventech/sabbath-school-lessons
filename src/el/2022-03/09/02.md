---
title:  Το Πλαισιο Της Δοξολογιας
date:  21/08/2022
---

Ο μεγάλος Ρώσος συγγραφέας Φιοντόρ Ντοστογιέφσκι καταδικάστηκε σε θάνατο, αλλά την τελευταία στιγμή η θανατική του καταδίκη μετριάστηκε σε ισόβια δεσμά. Αναφερόμενος στην εμπειρία του στη φυλακή, έγραψε: «Πίστευε μέχρι το τέλος. Ακόμα και όταν όλοι λοξοδρομήσουν και είσαι ο μόνος που έχεις παραμείνει πιστός, δώσε την προσφορά σου και δόξασε τον Θεό στη μοναξιά σου.» Μέχρι τώρα σ’ αυτή την τριμηνία, έχουμε δει πώς ο απ. Παύλος υπέμεινε απίστευτες αντιδράσεις και διώξεις. Αλλά τώρα, αν και βρίσκεται στη Ρωμαϊκή φυλακή, δεν είναι απογοητευμένος. Αντιθέτως, γράφει με ενθουσιασμό τις επιστολές του για να ενθαρρύνει τους πιστούς στους Φιλίππους!

`Διαβάστε Φιλιπ. 4:4-7. Πώς πιστεύετε ότι μπόρεσε ο απ. Παύλος να γράψει αυτά τα λόγια, όταν ο ίδιος βρισκόταν στη φυλακή; Ποια είναι τα σημεία κλειδιά σε αυτά τα εδάφια, που μας βοηθάνε να αποκτήσουμε «την ειρήνη του Θεού»;`

Άλλο είναι το να χαιρόμαστε όταν όλα πάνε καλά, και άλλο το να χαιρόμαστε πάντοτε, όπως ο απ. Παύλος λέει. Αυτό ακούγεται παράξενο. Εάν πάρουμε τα λόγια του Παύλου στην κυριολεξία, υπάρχουν δύο κρίσιμες συνέπειες: Πρώτον, εάν πρέπει να χαιρόμαστε πάντοτε, αυτό σημαίνει ότι πρέπει να χαιρόμαστε ακόμα και όταν δεν το αισθανόμαστε. Ο απ. Παύλος μάς καλεί να δοξάσουμε τον Θεό, αν και πολλές φορές αυτό μπορεί να μοιάζει αφύσικο σε μας. Μπορεί ακόμα να μοιάζει και παράλογο. Αλλά καθώς θα δούμε, υπάρχουν στιγμές που αν και φαίνεται παράλογο, καλούμαστε να χαρούμε. Με άλλα λόγια, η δοξολογία είναι μία πράξη πίστης. Όπως η πίστη δεν βασίζεται σε καταστάσεις αλλά στην αλήθεια για τον Θεό, έτσι και η δοξολογία είναι κάτι το οποίο δεν το κάνουμε επειδή αισθανόμαστε ωραία, αλλά εξαιτίας της αλήθειας του Ποιος είναι ο Θεός και του τι μας υποσχέθηκε. Και έτσι με καταπληκτικό τρόπο αυτή η πίστη αρχίζει να μορφώνει τις σκέψεις, τα αισθήματα και τις καταστάσεις μας.

`ΣΚΕΨΗ: Σύμφωνα με τα παραπάνω εδάφια, ποια αλήθεια για τον Θεό μάς δίνει τη δυνατότητα να χαιρόμαστε ακόμα και στη φυλακή; Γράψτε μία λίστα με τα πράγματα τα οποία γνωρίζετε ότι είναι αλήθεια για τον Θεό. Δείτε τη λίστα σας και δοξάστε τον Θεό για το καθετί. Πώς αυτό σας βοηθάει να αλλάξει ο τρόπος με τον οποίο βλέπετε και αισθάνεστε κάποια πράγματα;`