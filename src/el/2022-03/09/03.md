---
title:  Προσευχη Για Να Πεσουν Τα Τειχη
date:  22/08/2022
---

Φανταστείτε ότι βάφετε το πάτωμα ενός δωματίου αλλά μετά συνειδητοποιείτε ότι έχετε εγκλωβιστεί στη γωνία και ότι δεν μπορείτε να βγείτε παρά μόνο εάν περπατήσετε στη φρεσκοβαμμένη μπογιά. Είστε αναγκασμένοι να μείνετε εκεί μέχρι να στεγνώσει! Ορισμένες φορές η πίστη μας, μοιάζει να μας εγκλωβίζει σε μία γωνία. Ερχόμαστε σε μία κατάσταση όπου η πίστη, μας «παγιδεύει» όπως και η φρεσκοβαμμένη μπογιά στο πάτωμα. Κοιτάζουμε την κατάσταση και πρέπει είτε να απορρίψουμε τον Θεό, την πίστη και όσα έχουμε πιστέψει είτε η πίστη μας, μας εξωθεί να πιστέψουμε σε κάτι που μοιάζει αδύνατο. Ο Θεός οδήγησε τους Ισραηλίτες σε μία γωνία. Μετά από περιπλάνηση 40 χρόνων στην έρημο, ο Θεός δεν οδήγησε το λαό Του σε ακατοίκητες και ειρηνικές κοιλάδες, αλλά σε μία από τις πιο ισχυρά φρουρούμενες πόλεις της περιοχής. Στη συνέχεια έπρεπε για έξι μέρες να περπατούν σιωπηλά γύρω από τα τείχη της Ιεριχώ. Την έβδομη ημέρα, ο Θεός τούς είπε να κάνουν το γύρο της πόλης επτά φορές και να φωνάξουν. Ο ήχος των σαλπίγγων και των κραυγών τους, θα έφερνε τη νίκη.

`Διαβάστε Ναυή 5:13–6:20. Τι προσπαθεί ο Θεός να διδάξει στους Ισραηλίτες;`

Οι δυνατές φωνές δεν επρόκειτο να προκαλέσουν τόσο ισχυρούς κραδασμούς στα τείχη ώστε να τα ρίξουν. Όταν ο Θεός κάλεσε το λαό να «αλαλάξει», ήταν το ίδιο είδος της φωνής στο οποίο ο Δαβίδ αναφέρεται στον Ψαλμ. 66: «Αλαλάξτε στον Θεό, ολόκληρη η γη. Ψάλτε τη δόξα του ονόματός του· κάντε ένδοξο τον ύμνο του.» (εδ. 1,2). Αυτή η φωνή ήταν δοξολογία! Μετά από έξι μέρες, αφότου είδαν με τα μάτια τους τα τεράστια τείχη, κατάλαβαν ότι δεν υπήρχε καμία περίπτωση να τα ρίξουν βασιζόμενοι στις δικές τους δυνάμεις.

`Πώς αυτή η ιδέα σάς βοήθησε να καταλάβετε το νόημα της Εβρ. 11:30;`

`ΣΚΕΨΗ: Προκειμένου ο Θεός να κάνει κάτι καινούριο στη ζωή μας, ενδέχεται να μας οδηγήσει σε μία Ιεριχώ, διδάσκοντάς μας ότι ο θρίαμβος δεν έρχεται από τις δικές μας δυνατότητες και στρατηγικές. Ό,τι χρειαζόμαστε έρχεται από Εκείνον. Έτσι, ό,τι και να βρίσκεται μπροστά μας, όσο αξεπέραστο και να δείχνει, ο ρόλος μας είναι να δοξάσουμε το Θεό, την Πηγή όλων όσων χρειαζόμαστε. Αυτή είναι η πίστη στην πράξη.`