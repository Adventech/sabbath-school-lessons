---
title:  Μια Μαρτυρια Καταδικων
date:  24/08/2022
---

Στο βιβλίο των Πράξεων, η δοξολογία είχε καταπληκτικές συνέπειες σε εκείνους που την άκουσαν. Διαβάστε Πράξ. 16:16-34. Ο Παύλος και ο Σίλας, αφού μαστιγώθηκαν και χτυπήθηκαν άγρια, ρίχτηκαν στη φυλακή. Κανείς δεν ήταν εκεί για να αλείψει με λάδι τις πληγές τους και τις άσχημες μελανιές τους. Βρίσκονταν μέσα στο σκοτάδι, στα ενδότερα τμήματα της φυλακής, έχοντας μεγάλο φυσικό πόνο και τα πόδια τους δεμένα. Αλλά καθώς οι φυλακισμένοι κάθονταν, άκουγαν τον Παύλο και το Σίλα να προσεύχονται και να ψέλνουν.

Μετά το σεισμό, και αφού ο φύλακας ανακάλυψε ότι ο Παύλος και ο Σίλας καθώς και όλοι οι υπόλοιποι φυλακισμένοι δεν είχαν δραπετεύσει, «έπεσε μπροστά στον Παύλο και στον Σίλα· και βγάζοντάς τους έξω, είπε: Κύριοι, τι πρέπει να κάνω για να σωθώ;» (εδ. 29,30).

`Ποιο σημείο αυτού του περιστατικού έκανε τον φύλακα να εστιάσει στην ανάγκη του για σωτηρία; Τι ρόλο έπαιξαν οι προσευχές και οι ύμνοι του Παύλου και του Σίλα στην αλλαγή που έγινε στον φύλακα και σε όλη την οικογένεια του, καθώς και στους φυλακισμένους οι οποίοι δεν δραπέτευσαν;`

Είναι εκπληκτικό το ότι με την δοξολογία μας μπορούμε να αλλάξουμε την αιώνια μοίρα των γύρω μας. Εάν ο Παύλος και ο Σίλας κάθονταν μέσα στο σκοτάδι κλαίγοντας και κάνοντας παράπονα, όπως οι περισσότεροι φυλακισμένοι κάνουν, πιστεύετε ότι θα σωζόταν κανείς εκείνη τη νύχτα;

Δεν ξέρουμε τι συνέβη στον φύλακα και στην οικογένειά του αργότερα, αλλά τους φαντάζεστε να διαβάζουν τα όσα ο Παύλος έγραψε αργότερα από μία άλλη φυλακή στη Ρώμη; «Επειδή, σε σας χαρίστηκε το υπέρ τού Χριστού όχι μονάχα το να πιστεύετε σ’ αυτόν, αλλά και το να πάσχετε υπέρ αυτού· έχοντας τον ίδιο αγώνα, τον οποίο είδατε σε μένα, και τώρα ακούτε ότι υπάρχει σε μένα» (Φιλιπ. 1:29,30). Εάν όντως διάβασαν αυτά τα λόγια και αναλογίστηκαν το πώς η θλίψη του Παύλου τούς έφερε χαρά, σίγουρα θα γέμισε η καρδιά τους δοξολογία και θα ήθελαν να παραμείνουν πιστοί όποιο κι αν ήταν το κόστος.

`ΣΚΕΨΗ: Ποιος πιστεύετε ότι θα μπορούσε να επηρεαστεί από μία δική σας ολόψυχη δοξολογία; Προσπαθήστε να είστε πιο ανοικτοί και εκδηλωτικοί με τη δοξολογία σας στον Θεό μπροστά σε άλλους. Δεν ξέρετε τι θετικά αποτελέσματα μπορείτε να έχετε.`