---
title:  «Καταπεφρονημενος Και Απερριμμενος
date:  19/09/2022
---

ΥΠΟ ΤΩΝ ΑΝΘΡΩΠΩΝ»

`Διαβάστε τα ακόλουθα εδάφια, έχοντας στο νου ότι ο Ιησούς είναι Θεός, ο Δημιουργός του ουρανού και της γης, και ότι θυσιάστηκε για τις αμαρτίες όλου του κόσμου (Ματθ. 12:22-24, Λουκά 4:21-30, Ιωάν. 8:58,59). Πώς αυτά τα εδάφια μάς βοηθάνε να καταλάβουμε τη θλίψη που αντιμετώπισε ο Ιησούς στη γη;`

Η ζωή του Ιησού, οι πράξεις και οι διδασκαλίες Του, συνεχώς παρεξηγούνταν είτε από αρχηγούς είτε από απλούς ανθρώπους, με αποτέλεσμα οι άνθρωποι που ήρθε να σώσει, να Τον μισήσουν και να Τον απορρίψουν. Όπως ένας πατέρας που βλέπει το ανυπάκουο παιδί του σε ανάγκη, και παρόλο που είναι πρόθυμος να κάνει τα πάντα γι’ αυτό το παιδί, το παιδί απορρίπτει τον πατέρα, το μοναδικό ίσως άτομο που θα μπορούσε να το σώσει από την τελική καταστροφή. Αυτή τη στάση αντιμετώπισε και ο Ιησούς εδώ στη γη. Πόσο οδυνηρό θα πρέπει να ήταν!

`Διαβάστε Ματθ. 23:37. Πώς αισθανόταν ο Χριστός για όλη αυτήν την απόρριψη; Καθώς διαβάζετε αναρωτηθείτε, «Αισθανόταν άσχημα για τον Εαυτό Του (όπως πολύ συχνά αισθανόμαστε όταν μας απορρίπτουν) ή για κάποιον άλλο λόγο;» Εάν για κάποιον άλλο λόγο, ποιος ήταν;`

Όλοι έχουμε αισθανθεί την απόρριψη και ίσως ο πόνος μας να ήταν παρόμοιος με εκείνον του Ιησού, υπό την έννοια ότι ήταν ανιδιοτελής: Πονέσαμε όχι επειδή μας απέρριψαν, αλλά για το τι σήμαινε αυτή η απόρριψη για το άτομο το οποίο μας απέρριψε (ίσως κάποιο άτομο για το οποίο νοιαζόμαστε το οποίο αρνήθηκε τη σωτηρία που του προσφέρει ο Χριστός). Φανταστείτε πώς θα αισθάνθηκε ο Ιησούς που γνώριζε το τι θα αντιμετώπιζε προκειμένου να τους σώσει, και την ίδια στιγμή ήξερε ποιες θα ήταν οι συνέπειες αυτής τους της απόρριψης. «Εξαιτίας της αθωότητάς Του αισθάνθηκε τόσο έντονα τις προσβολές του Σατανά.» Ε. Χουάιτ, Selected Messages, βιβλίο 3, σ.129.

`ΣΚΕΨΗ: Τι μπορείτε να διδαχτείτε από τον Ιησού που θα σας βοηθήσει να αντιμετωπίσετε καλύτερα τον πόνο της απόρριψης; Τι σας δείχνει το παράδειγμά Του; Πώς μπορείτε να το εφαρμόσετε στη ζωή σας;`