---
title:  Ο Ιησους Στη Γεθσημανη
date:  20/09/2022
---

Μάρκον 14:34

Ό,τι και να πέρασε ο Ιησούς κατά τη διάρκεια των 33 χρόνων Του, τίποτα δεν συγκρίνεται με εκείνα που αντιμετώπισε τις τελευταίες ώρες πριν το σταυρό. Από «προ καταβολής κόσμου» (Εφεσ. 1:1-4, Β’Τιμ. 1:8,9, Τίτο 1:1,2) είχε σχεδιαστεί να προσφερθεί η θυσία του Ιησού για τις αμαρτίες του κόσμου, ώσπου έφτασε η στιγμή να υλοποιηθεί.

`Τι μας λένε τα ακόλουθα εδάφια για τη θλίψη του Χριστού στη Γεθσημανή; Ματθ. 26:39,  Μάρκο 14:33-36,  Λουκά 22:41-44.`

«Απομακρύνθηκε λίγο από αυτούς, όχι πολύ μακριά, αλλά σε απόσταση που να μπορούν να Τον βλέπουν και να Τον ακούνε, και έπεσε μπρούμυτα κατά γης. Ένοιωθε ότι εξαιτίας της αμαρτίας είχε αποχωρισθεί από τον Πατέρα Του. Το χάσμα ήταν τόσο τεράστιο, τόσο σκοτεινό, τόσο βαθύ, που στη σκέψη του το Πνεύμα Του φρικίασε. Δεν έπρεπε να χρησιμοποιήσει τη θεϊκή Του δύναμη με το σκοπό να διαφύγει αυτή την αγωνία. Έπρεπε σαν άνθρωπος να υποστεί την οργή του Θεού για την ανθρώπινη αμαρτία. Ο Χριστός βρέθηκε τώρα σε μία θέση πολύ διαφορετική από ότι ποτέ προηγουμένως. Πολύ κατάλληλα τα πάθη Του μπορούν να περιγραφούν με τα λόγια του προφήτη: «Ρομφαία, εξύπνησον κατά του ποιμένος Μου, και κατά του Ανδρός του συνεταίρου Μου, λέγει Κύριος των δυνάμεων.» (Ζαχ. ιγ’7). Σαν αντικαταστάτης και εγγυητής του αμαρτωλού ανθρώπου, ο Χριστός υφίστατο τη θεϊκή δικαιοσύνη. Είδε τι σημαίνει δικαιοσύνη. Μέχρι τότε Εκείνος μεσίτευε για τους άλλους. Τώρα όμως λαχταρούσε να έχει κάποιον που να μεσιτέψει γι’ Αυτόν.» Ε. Χουάιτ, Ζ. Χ., σ. 658.

`ΣΚΕΨΗ: Επικεντρωθείτε στα όσα συνέβησαν στον Ιησού στον κήπο της Γεθσημανής. Ήδη οι αμαρτίες του κόσμου άρχισαν να Τον βαραίνουν. Προσπαθήστε να φανταστείτε πώς ένιωθε. Κανένας άνθρωπος δεν κλήθηκε ποτέ να περάσει κάτι τέτοιο. Τι μας λέει αυτό για την αγάπη του Θεού προς εμάς; Τι ελπίδα μπορείτε να πάρετε;`