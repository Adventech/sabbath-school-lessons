---
title:  Συνδυασμος Θεϊκου Και Ανθρωπινου
date:  01/08/2022
---

Ποιο είναι το μεγαλύτερό σας κατόρθωμα; Οι ευκαιρίες υπάρχουν και ό,τι καταφέρατε δεν το καταφέρατε έτσι απλά επειδή σηκωθήκατε το πρωί από το κρεβάτι. Εάν θέλουμε να πετύχουμε κάτι το αξιόλογο σε αυτή τη ζωή, χρειάζεται χρόνος και προσπάθεια. Το ίδιο γίνεται και με τη διακονία μας στο Χριστό.

`Διαβάστε Κολ. 1:28,29. Αν και ο απ. Παύλος αναφέρεται στον Θεό που εργάζεται μέσα του, με ποιον τρόπο δείχνει και την εμπλοκή της ανθρώπινης προσπάθειας; Δείτε επίσης Δευτ. 4:4, Λουκά 13:24,  Α’ Κορ. 9:25,  Εβρ. 12:4.`

Στην προς Κολοσσαείς 1:29 υπάρχει μια πολύ ενδιαφέρουσα άποψη του απ. Παύλου για το πώς βλέπει τη σχέση του με τον Θεό. Λέει ότι αγωνίζεται – με τη δύναμη του Θεού. Η λέξη «κοπιάζω» έχει την έννοια της εξουθενωτικής εργασίας. Αυτή η λέξη χρησιμοποιούταν ιδιαίτερα σε αθλητές κατά τη διάρκεια της εκπαίδευσής τους. Η λέξη «αγωνιζόμενος» που ακολουθεί, παραπέμπει σε αγώνα. Επομένως μας δίνεται η εικόνα ενός αθλητή, ο οποίος αγωνίζεται με ό,τι έχει για να κερδίσει. Αντίθετα, ο απ. Παύλος δεν αγωνίζεται με ό,τι έχει αλλά με ό,τι ο Θεός τού δίνει. Έτσι καταλήγουμε στο ότι η διακονία του Παύλου, έγινε με πολύ προσωπική προσπάθεια και πειθαρχεία, με τη βοήθεια του Θεού. Έτσι ακριβώς γίνεται και με εμάς καθώς επιδιώκουμε να αναπτύξουμε μέσα μας το χαρακτήρα του Χριστού.

Είναι σημαντικό να το θυμόμαστε αυτό γιατί ζούμε σε έναν κόσμο όπου θέλουμε να αποκτήσουμε όλο και περισσότερα, με όσο το δυνατό λιγότερη προσπάθεια. Αυτή η ιδέα έχει εισχωρήσει και στο χριστιανισμό. Ορισμένοι χριστιανοί ευαγγελιστές υπόσχονται ότι το μόνο που αρκεί είναι να πιστέψεις, και το Άγιο Πνεύμα θα έρθει μέσα σου με θαυμαστό και υπερφυσικό τρόπο, να κάνει σπουδαία θαύματα. Αλλά αυτή η μισή αλήθεια μπορεί να αποβεί πολύ επικίνδυνη, μιας και μπορεί να οδηγήσει τους ανθρώπους στο συμπέρασμα ότι το μόνο που χρειάζεται να κάνουν, είναι να περιμένουν να έρθει η δύναμη του Θεού, ενώ εκείνοι επαναπαύονται!

`ΣΚΕΨΗ: Ποια είναι η προσωπική σας εμπειρία με το είδος του αγώνα στον οποίο αναφέρθηκε ο απ. Παύλος; Ποια πράγματα άφησε ο Θεός στην καρδιά σας, με τα οποία αγωνίζεστε; Πώς μπορείτε να μάθετε να παραδίνεστε στο θέλημα του Θεού;`