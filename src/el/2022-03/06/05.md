---
title:  Ακραιες Πραξεις
date:  03/08/2022
---

Ματθαίον 5:29

`Διαβάστε τα λόγια του Ιησού στο παραπάνω εδάφιο. Θα τα χαρακτηρίζατε ακραία; Εάν ναι, γιατί;`

Οι ακραίες ενέργειες δεν είναι απαραίτητες γιατί ο Θεός έχει κάνει τη χριστιανική ζωή δύσκολη, αλλά γιατί εμείς με τη συμπεριφορά και τον τρόπο σκέψης μας έχουμε απομακρυνθεί πολύ από το σχέδιό Του. Πολλές φορές οι άνθρωποι αναρωτιούνται: «Πώς και έχω απομακρυνθεί τόσο πολύ από τον Θεό;» Η απάντηση είναι μία: Αργά και σταθερά.

Διαβάστε Ματθ. 5:29,30. Τα λόγια του Ιησού αφορούν τη σεξουαλική αμαρτία. Ωστόσο, οι κύριες αρχές τους εφαρμόζονται και στις άλλες αμαρτίες. Στην πραγματικότητα αυτές οι αρχές μπορούν να εφαρμοστούν γενικότερα στην ανάπτυξή μας με τον Χριστό.

`Σε ποιο σημαντικό σημείο αναφέρεται ο Ιησούς με αυτά τα λόγια; Στην κυριολεξία καλούμαστε να ακρωτηριαστούμε;`

Ο Ιησούς δεν ζητάει από μας να βλάψουμε το σώμα μας – κάθε άλλο! Στην ουσία μάς ζητάει να ελέγξουμε το νου μας και συνεπώς το σώμα μας, όποιο κι αν είναι το κόστος. Παρατηρήστε ότι το κείμενο δεν λέει ότι μόλις προσευχηθούμε, ο Θεός θα αφαιρέσει αμέσως τις αμαρτωλές τάσεις από τη ζωή μας. Ορισμένες φορές ο Θεός ενεργεί με μεγαλειώδη τρόπο, συχνά όμως μας καλεί να προβούμε σε ακραίες πράξεις για να αφήσουμε κάτι ή να ξεκινήσουμε να κάνουμε κάτι άλλο που μπορεί να μη θέλουμε να κάνουμε. Πόσο δύσκολο μπορεί να είναι! Όσο πιο συχνά παίρνουμε σωστές αποφάσεις, τόσο πιο δυνατοί θα γινόμαστε και τόσο πιο ανίσχυρη θα είναι η δύναμη του πειρασμού στη ζωή μας.

Ορισμένες φορές ο Θεός χρησιμοποιεί τις δοκιμασίες για να πάρει την προσοχή μας από όλους αυτούς τους θορύβους που μας αποσπούν. Την ώρα της δοκιμασίας συνειδητοποιούμε πόσο πολύ έχουμε απομακρυνθεί από τον Θεό. Η δοκιμασία, μπορεί να είναι το κάλεσμα του Θεού να πάρουμε μία ακραία απόφαση, ώστε να επιστρέψουμε στο σχέδιο που έχει ο Πατέρας για μας.