---
title:  Πειθαρχημενη Θεληση
date:  02/08/2022
---

Ένας από τους μεγαλύτερους εχθρούς της θέλησής μας είναι τα ίδια τα συναισθήματά μας. Ζούμε σε έναν κόσμο που βομβαρδίζεται από εικόνες και μουσικές που απευθύνονται στις αισθήσεις μας, και που χωρίς να το καταλαβαίνουμε, ερεθίζουν τα συναισθήματά μας – θυμό, φόβο ή πόθο. Πόσο συχνά σκεφτόμαστε πράγματα όπως: «Τι θα φάω το μεσημέρι;» «Τι να κάνω σήμερα;» «Μήπως να το αγοράσω;» Τα αισθήματα λοιπόν έχουν εμπλακεί άμεσα στις αποφάσεις μας. Αυτό δεν είναι απαραίτητα κακό, αλλά το πώς αισθάνομαι για κάτι έχει να κάνει ελάχιστα με το ποιο είναι το σωστό ή το καλύτερο. Στην πραγματικότητα τα αισθήματα μπορούν να μας παραπλανήσουν («Η καρδία είναι απατηλή περισσότερο απ’ όλα» Ιερ. 17:9) και μπορεί να δημιουργήσουν μία λανθασμένη εικόνα για την αλήθεια, οδηγώντας μας σε λάθος αποφάσεις και σε δυσκολίες.

`Τι παραδείγματα έχουμε στην Αγία Γραφή, ανθρώπων που πήραν αποφάσεις βασιζόμενοι στα αισθήματά τους και όχι στο Λόγο του Θεού; Ποιες ήταν οι συνέπειες; Δείτε για παράδειγμα, Γέν. 3:6, Β’ Σαμ. 11:3,4,  Γαλ. 2:11,12.`

`Διαβάστε Α’ Πέτρου 1:13. Τι απασχολεί τον απ. Πέτρο και τι θέλει να κάνουν οι αναγνώστες του;`

Ο απ. Πέτρος κατάλαβε ότι το μυαλό είναι το τιμόνι με το οποίο ελέγχουμε το σώμα μας. Εάν αφαιρέσουμε τον έλεγχο από το μυαλό, θα ελεγχόμαστε από τα αισθήματά μας. Φανταστείτε ότι διανύουμε ένα στενό μονοπάτι που οδηγεί στο σπίτι του Ποιμένα. Κατά τη διάρκεια του δρόμου συναντάμε διάφορα μονοπάτια που μας οδηγούν σε διαφορετικές κατευθύνσεις. Ορισμένα από αυτά μας οδηγούν σε μέρη που δεν θα θέλαμε να επισκεφτούμε. Άλλα πάλι, μας δελεάζουν μιας και αγγίζουν τις αισθήσεις και τις επιθυμίες μας. Αν όμως ακολουθήσουμε ένα από αυτά, θα απομακρυνθούμε από το σωστό μονοπάτι και θα οδηγηθούμε σε έναν δρόμο που δύσκολα θα μπορέσουμε να ξεφύγουμε από αυτόν.

`ΣΚΕΨΗ: Με Τι είδους σημαντικές αποφάσεις έρχεστε αντιμέτωποι; Αναρωτηθείτε: «Πώς μπορώ να ξέρω εάν οι αποφάσεις μου στηρίζονται στα αισθήματα και στις επιθυμίες μου και όχι στο Λόγο του Θεού;»`