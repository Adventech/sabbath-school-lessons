---
title:  Η Αναγκη Της Επιμονης
date:  04/08/2022
---

`Διαβάστε την ιστορία της πάλης του Ιακώβ με τον Θεό (Γέν.32/ λβ’). Τι μας δείχνει αυτή η ιστορία για την επιμονή, ακόμα και μέσα στις μεγαλύτερες απογοητεύσεις; (Πριν απαντήσετε, θυμηθείτε την κατάσταση στην οποία βρισκόταν ο Ιακώβ.)`

Μπορεί να ξέρουμε ποιο είναι το σωστό και να εξασκούμε τη θέλησή μας στο να το κάνουμε, αλλά όταν βρισκόμαστε υπό πίεση μπορεί να είναι πολύ δύσκολο να κρατηθούμε στον Θεό και στις υποσχέσεις Του. Και αυτό επειδή είμαστε αδύναμοι και φοβισμένοι. Γι’ αυτό ένα από τα πιο σημαντικά και δυνατά σημεία ενός χριστιανού, είναι η επιμονή – η ικανότητα να συνεχίζεις παρόλο που θέλεις να εγκαταλείψεις.

Ένα από τα πιο σπουδαία παραδείγματα επιμονής στην Αγία Γραφή, είναι ο Ιακώβ. Πολλά χρόνια πριν, ο Ιακώβ είχε ξεγελάσει τον αδελφό του και τον πατέρα του για να πάρει τα πρωτοτόκια (Γέν. 27), και από τότε τον κυνηγούσε ο φόβος της εκδίκησης του Ησαύ. Παρόλες τις υπέροχες υποσχέσεις που του έδωσε ο Θεός για καθοδήγηση, καθώς και τις ευλογίες στο όνειρό του με την σκάλα (Γέν. 28), εξακολουθούσε να φοβάται. Ο Ιακώβ αποζητούσε απελπισμένα τη βεβαίωση του Θεού ότι τον είχε αποδεχτεί και ότι οι υποσχέσεις Του για εκείνον εξακολουθούσαν να ισχύουν. Κατά τη διάρκεια της πάλης του με τον Ιησού, μετατοπίστηκε η άρθρωση του μηρού του. Από εκείνη τη στιγμή κι έπειτα, του ήταν αδύνατο να παλέψει, καθώς ο πόνος ήταν πολύ έντονος. Παρά τον έντονο πόνο, ο Ιακώβ κρατήθηκε από τον Ιησού και έλαβε από Εκείνον τη βεβαίωση των ευλογιών Του. Έτσι, ο Ιησούς τού είπε, «Άφησέ με να φύγω, επειδή χάραξε η αυγή» (Γέν. 32:26).

Η ευλογία ήρθε στον Ιακώβ γιατί άντεξε στον πόνο. Το ίδιο συμβαίνει και με εμάς. Ο Θεός μπορεί να εξαρθρώσει το «μηρό» μας και μετά να μας καλέσει να κρατηθούμε από Αυτόν καθώς πονάμε. Στην πραγματικότητα, ο Θεός επιτρέπει τα επώδυνα σημάδια να παραμείνουν – ο Ιακώβ κούτσαινε όταν συναντήθηκε με τον αδελφό του. Αν και εξωτερικά έδειχνε αδύναμος, ουσιαστικά, για τον Ιακώβ ήταν μια ένδειξη δύναμης.

`ΣΚΕΨΗ: Ποιες πρακτικές επιλογές μπορείτε να κάνετε (τρόπο ζωής, σχέσεις, συνήθεις υγιεινής, πνευματική ζωή), που θα σας βοηθήσουν να επιμένετε με τον Κύριο στις απογοητεύσεις και στους πειρασμούς;`