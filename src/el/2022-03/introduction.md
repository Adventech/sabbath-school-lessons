### Ο Εσταυρωμένος Δημιουργός

«Όλα έγιναν διαμέσου αυτού· και χωρίς αυτόν δεν έγινε ούτε ένα το οποίο έχει γίνει.» (Ιωάν. 1/α’3). «Όλα έγιναν διαμέσου αυτού» και παρόλα αυτά, σύμφωνα με την Αγία Γραφή, «Δάκρυσε ο Ιησούς» (Ιωάν. 11/ια’35). Δάκρυσε ο Δημιουργός; Επιπλέον, ο Ιησούς ήταν «καταφρονημένος και απορριμμένος από τους ανθρώουςν, άνθρωπος θλίψεων, και δόκιμος ασθενείας» (Ησ. 53/νγ’3). Ήταν ο Δημιουργός, άνθρωπος θλίψεων, απερριμμένος και καταφρονημένος; Κάποτε φώναξε, «Θεέ μου, Θεέ μου, γιατί με εγκατέλειψες;» (Ματθ. 27/κζ’46).

Πώς είναι δυνατό να συνέβησαν όλα αυτά; Έγιναν, επειδή ο Ιησούς – ο Δημιουργός μας που είναι και Λυτρωτής μας – σταυρώθηκε για μας. Ο Δημιουργός μας πήρε ανθρώπινη μορφή, έζησε με ανέχεια και κόπο, καταλήγοντας σταυρωμένος σε έναν ρωμαϊκό σταυρό. Έτσι λοιπόν ο Δημιουργός μας, που «μέσα σ’ αυτόν ζούμε και κινούμαστε και υπάρχουμε» (Πράξ. 17/ιζ’28), υπέφερε με διάφορους τρόπους – όπως κανένας μας δεν θα μπορούσε. Μπορούμε μόνο να έχουμε την εμπειρία των δικών μας θλίψεων και δοκιμασιών – στον σταυρό όπου Εκείνος «βάσταξε τις ασθένειές μας, και επιφορτίστηκε τις θλίψεις μας» (Ησ. 53/νγ’4).

Αυτή είναι η πιο θαυμάσια πράξη σε όλη την παγκόσμια ιστορία. Τους επόμενους μήνες έχοντας υπόψη την σταυρική θυσία του Θεού, θα επιδιώξουμε να καταλάβουμε τις ακατανόητες θλίψεις μας, τις θλίψεις των χριστιανών – εκείνων που έχουν αφιερώσει τη ζωή τους στο Χριστό. Δεν ισχυριζόμαστε ότι έχουμε όλες τις απαντήσεις ή έστω αρκετές. Απλά ισχυριζόμαστε πως «ο Θεός είναι αγάπη» (Α’ Ιωάν. 4/δ’8) και ότι παρόλο το γεγονός πως όλα αυτά τα πράγματα συμβαίνουν, μπορούμε να εμπιστευόμαστε τον Θεό και να αυξανόμαστε σε χάρη, όσο επώδυνη και εάν είναι αυτή η διαδικασία.

Αυτήν την τριμηνία, θα μελετήσουμε περιπτώσεις πιστών ανθρώπων στην Αγία Γραφή, που αντιμετώπισαν απογοήτευση, προδοσία, απώλεια, αδικία και κακομεταχείριση. Σας θυμίζουν κάτι όλα αυτά; Εκείνοι, πώς το αντιμετώπισαν; Τι έμαθαν; Τι μπορούμε να μάθουμε μέσα από τις εμπειρίες τους; Καθώς θα εξετάσουμε τις εμπειρίες, τους αγώνες και τις δοκιμασίες της πίστης αυτών των ανθρώπων – οι οποίες μπορεί να μοιάζουν με τις δικές σας – πρέπει πάντα να έχουμε υπόψη μας τη σταυρική θυσία του Θεού για μας. Πρέπει πάντα να θυμόμαστε ότι όσο άσχημες στιγμές και εάν περνάμε εμείς ή οποιοσδήποτε άλλος, ο Ιησούς Χριστός – ο Δημιουργός και Λυτρωτής μας, πέρασε χειρότερα. Ο Θεός μας, δεινοπάθησε.

Ακόμα και ο Albert Camus, ένας μετά βίας χριστιανός, κατανόησε ορισμένες συνέπειες από εκείνες του Σταυρού και της θλίψης που ο Θεός υπέφερε εκεί: «Η νύχτα στον Γολγοθά, είναι σημαντική για την ανθρώπινη ιστορία μόνο και μόνο επειδή στη σκιά της, η Θεότητα εγκατέλειψε τα προνόμιά της και γεύτηκε, ως την τελευταία σταγόνα, την απογοήτευση και την αγωνία του θανάτου.» Albert Camus, The Rebel, σ. 33. Με διαφορετικό τρόπο, η Ε. Χουάιτ έγραψε: «Για τις αμβλυμένες αισθήσεις μας ο σταυρός είναι μια αποκάλυψη του πόνου τον οποίο η αμαρτία έχει από την έναρξή της προξενήσει στην καρδιά του Θεού.» Ε. σ. 252. Σκοπός αυτών των μαθημάτων δεν είναι η θεοδικία – η δικαίωση του Θεού από το κακό. Αντιθέτως, σκοπός μας είναι να βρούμε τρόπους να αντιμετωπίσουμε τις θλίψεις που όλοι συναντάμε σε αυτόν τον αμαρτωλό κόσμο. Αυτό που θα προσπαθήσουμε να δείξουμε είναι ότι ο πόνος, η θλίψη και οι απώλειες, δεν είναι ενδείξεις ότι ο Θεός μάς εγκατέλειψε, αλλά ότι και εμείς, ως πιστοί, μοιραζόμαστε τις συνολικές συνέπειες της έκπτωτης φυλής μας. Η διαφορά με μας, είναι ότι μέσω του Ιησού και της ελπίδας που μας προσφέρει, μπορούμε να βρούμε νόημα και σκοπό σε εκείνα που μοιάζουν ανούσια και άσκοπα, δείχνοντας με κάποιον τρόπο εμπιστοσύνη στην υπόσχεση ότι τα «όλα συνεργούν προς το αγαθό σ’ αυτούς που αγαπούν τον Θεό» (Ρωμ. 8/η’28). Έχοντας εμπιστοσύνη στον Θεό που δημιούργησε τα πάντα για μας, αλλά και υπέφερε τα πάντα για μας. Και γι’ αυτό άλλωστε Τον αγαπάμε.