---
title:  Ο Αβρααμ Στο Καμινι
date:  24/07/2022
---

Διαβάστε Γέν. 22. Χωρίς καμία εξήγηση, ο Θεός καλεί τον Αβραάμ να θυσιάσει το γιό του. Μπορείτε να φανταστείτε πώς αισθάνθηκε ο Αβραάμ; Ανθρωπίνως, ήταν τελείως εξωφρενικό ο Άγιος Θεός να του ζητήσει να θυσιάσει το γιό του. Σε πνευματικό επίπεδο, ακόμη κι αν ο Αβραάμ πίστευε ότι κάτι τέτοιο ήταν όντως αποδεκτό από το Θεό, τί θα γινόταν με την υπόσχεση για κληρονόμο; Χωρίς το γιό του η υπόσχεση δεν θα πραγματοποιούταν.

`Γιατί ο Θεός ζήτησε από τον Αβραάμ να κάνει αυτήν τη θυσία; Εάν ο Θεός γνωρίζει τα πάντα, τότε ποιος ο λόγος της θυσίας;`

Η αίτηση του Θεού και η χρονική περίοδος που την έκανε, δεν ήταν τυχαίες. «Ο Θεός όμως είχε φυλάξει την τελευταία, τη σκληρότερη δοκιμασία του για τον Αβραάμ μέχρι τότε που τα χρόνια βάραιναν επάνω του και αποζητούσε την ανάπαυση από το μόχθο και την αγωνία.» Ε. Χουάιτ, Π.Π, σ. 126.

Ήταν δοκιμασία ενός παρανοϊκού Θεού; Όχι γιατί, «του επιτράπηκε να περάσει την αγωνία των μαύρων εκείνων ημερών της τρομερής δοκιμασίας για να μπορέσει, από προσωπική του πείρα να νιώσει κάτι από το μέγεθος της θυσίας την οποία υπέστη ο Θεός για την απολύτρωση του ανθρώπου». Ε. Χουάιτ Π.Π, σ.131-132.

Ήταν απλά μία δοκιμασία – ο Θεός ποτέ δεν είχε σκοπό να επιτρέψει στον Αβραάμ να θυσιάσει το γιό του. Από αυτήν την ιστορία βλέπουμε κάτι πολύ σημαντικό για τον τρόπο με τον οποίο εργάζεται ο Θεός. Μπορεί να μας ζητήσει να κάνουμε πράγματα τα οποία δεν θα θέλει να ολοκληρώσουμε. Μπορεί να μας ζητήσει να πάμε κάπου, χωρίς να έχει σκοπό να μας αφήσει ποτέ να φτάσουμε εκεί. Αυτό που είναι σημαντικό για τον Θεό, δεν είναι απαραίτητα το τέλος, αλλά εκείνο που μαθαίνουμε κατά τη διάρκεια αυτής της διαδικασίας.

Ο Ιησούς πιθανόν σκεφτόταν την εμπειρία του Αβραάμ όταν έλεγε στους Εβραίους, «Ο Αβραάμ, ο πατέρας σας, είχε την αγαλλίαση να δει τη δική μου ημέρα· και είδε και χάρηκε.» (Ιωάν. 8:56). Ο Αβραάμ θα μπορούσε να μην είχε αποκτήσει τη βαθιά αυτή γνώση, εάν πίστευε ότι οι οδηγίες δόθηκαν από το Σατανά. Η επιβίωση του Αβραάμ και η απόκτηση γνώσης μέσα από αυτήν τη διαδικασία, οφείλεται στο ότι γνώριζε τη φωνή του Θεού.

`ΣΚΕΨΗ: Γνωρίζετε τη φωνή του Θεού; Πώς ξέρετε πότε σας μιλάει ο Θεός; Με ποιον τρόπο σάς δείχνει το θέλημά Του;`