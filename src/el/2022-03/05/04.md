---
title:  Επιβιωση Μεσω Δοξολογιας
date:  26/07/2022
---

`Διαβάστε Ιώβ 1:6 – 2:10. Τί προκάλεσε τη θλίψη του Ιώβ;`

Υπάρχει κάτι το εκπληκτικό σε αυτήν την ιστορία. Οι άγγελοι πήγαν να συναντήσουν τον Θεό, και μαζί τους πήγε και ο Σατανάς. Ο Θεός ρωτάει τον Σατανά από πού έρχεται, κι εκείνος του απαντάει ότι, «Καθώς διάβηκα ολόγυρα τη γη, και περπάτησα μέσα σ’ αυτή, και νάμαι» (εδ.7). Και τότε ο Θεός τον ρωτάει «Έβαλες τον νου σου επάνω στον δούλο μου τον Ιώβ»; (εδ.8). Το αξιοσημείωτο δεν είναι η ερώτηση, αλλά Εκείνος που την υποβάλλει. Δεν είναι ο Σατανάς εκείνος που αναφέρεται στον Ιώβ, ως θέμα προς εξέταση, αλλά ο Θεός. Ξέροντας ακριβώς τί επρόκειτο να ακολουθήσει, ο Θεός φέρνει τον Ιώβ στην προσοχή του Σατανά. Κάτω στη γη, ο Ιώβ δεν είχε ιδέα για το πόσο καυτή δοκιμασία επρόκειτο να περάσει. Και παρόλο που είναι ξεκάθαρο ότι ο Σατανάς προκαλεί τη θλίψη και όχι ο Θεός, είναι επίσης φανερό ότι ο Θεός αφήνει τον Σατανά να καταστρέψει τα πλούτη, τα παιδιά, ακόμα και τη σωματική υγεία του Ιώβ. Εάν ο Θεός επιτρέπει ώστε ο Ιώβ να υποφέρει, τότε πού βρίσκεται η διαφορά στο εάν ο Θεός ή ο Σατανάς εμπλέκονται προσωπικά στη θλίψη; Πώς μπορεί ο Θεός να είναι Δίκαιος και Άγιος όταν επιτρέπει ενεργά στο Σατανά να προκαλέσει τέτοιο πόνο στον Ιώβ;

`Δείτε Ιώβ 1:20,21. Πώς ανταποκρίνεται ο Ιώβ στις δοκιμασίες;`

Σε τέτοιου είδους θλίψη, δύο είναι οι πιθανές αντιδράσεις. Μπορεί να πικραθούμε, να θυμώσουμε και να γυρίσουμε την πλάτη μας σε έναν Θεό που πιστεύουμε ότι είναι σκληρός ή αδιάφορος. Ενώ από την άλλη πλευρά, μπορεί να έρθουμε ακόμα πιο κοντά στον Θεό. Η αντίδραση του Ιώβ σε αυτήν την καταστροφή, ήταν να παραμείνει στην παρουσία του Θεού και να εξακολουθεί να Τον λατρεύει. Στον Ιώβ 1:20,21, βλέπουμε τρεις όψεις λατρείας που μπορεί να μας φανούν χρήσιμες σε ώρες αγωνίας. Πρώτον, ο Ιώβ δέχεται ότι είναι αδύναμος και αναγνωρίζει ότι τίποτα δεν του ανήκει: «Γυμνός βγήκα από την κοιλιά της μητέρας μου, και γυμνός θα επιστρέψω εκεί» (εδ.21). Δεύτερον, ο Ιώβ ομολογεί ότι ο Θεός έχει τον πλήρη έλεγχο: «ο Κύριος έδωσε, και ο Κύριος αφαίρεσε (εδ.21). Τρίτον, ο Ιώβ τελειώνει επαναβεβαιώνοντας την εμπιστοσύνη του στη δικαιοσύνη του Θεού. «ας είναι ευλογημένο το όνομα του Κυρίου» (εδ.21).

`ΣΚΕΨΗ: Περνάτε κάποια δοκιμασία; Ακολουθήστε τα βήματα του Ιώβ. Πώς μπορούν να σας βοηθήσουν;`