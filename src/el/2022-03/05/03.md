---
title:  Ο Απειθαρχος Λαος Ισραηλ
date:  25/07/2022
---

Η ιστορία του Ωσηέ έχει να μας δώσει ορισμένα πολύ δυνατά διδάγματα. Η περίπτωση του Ωσηέ ήταν αξιοσημείωτη. Η γυναίκα του, η Γόμερ, τον παρατάει και κάνει παιδιά με άλλους άνδρες. Παρόλο που ξενοκοιμάται, ο Θεός λέει στον Ωσηέ να πάρει τη γυναίκα του πίσω και να της δείξει την αγάπη του για μία ακόμη φορά. Η ιστορία αντικατοπτρίζει τη σχέση του Θεού με το λαό Ισραήλ, ο οποίος άφησε τον Αληθινό Θεό και πόρνευσε πνευματικά με άλλους θεούς. Ο Θεός όμως εξακολουθούσε να αγαπάει το λαό Του και ήθελε να του δείξει την αγάπη Του. Προσέξτε τις μεθόδους Του!

**Διαβάστε Ωσηέ 2:1-12. Ποιες μεθόδους αναφέρει ο Θεός ότι θα χρησιμοποιήσει για να φέρει το λαό Ισραήλ πίσω; Πώς θα ήταν αυτές οι εμπειρίες;**

`Ωσηέ 2:2,3`

`Ωσηέ 2:5-7`

`Ωσηέ 2:8,9`

`Ωσηέ 2:10`

Η ιστορία αυτή θέτει δύο σημαντικά θέματα για τον τρόπο με τον οποίο ο Θεός μάς οδηγεί σε μετάνοια. Πρώτον, υπάρχει το ρίσκο να μην καταλάβουμε ότι ο Θεός εργάζεται. Όταν ο λαός Ισραήλ περνούσε τέτοιες σκληρές και επώδυνες εμπειρίες, τους ήταν δύσκολο να αναγνωρίσουν ότι ήταν έργο του Θεού για τη σωτηρία τους. Όταν το δικό μας μονοπάτι εμποδίζεται από μεγάλα αγκάθια ή έχουμε εγκλωβιστεί χωρίς να ξέρουμε πού να πάμε (εδ. 6), εργάζεται για μας ο Θεός; Όταν οι βασικές μας ανάγκες εξαφανίζονται ή όταν ερχόμαστε σε αδιέξοδο (εδ. 9,10), μπορεί ο Πατέρας μας να βρίσκεται ανάμεσα σε όλα αυτά; Η αλήθεια είναι πως ό,τι κι αν αισθανόμαστε, ο Θεός πάντα εργάζεται για να μας φέρει σε μετάνοια επειδή μας αγαπάει πάρα πολύ. Δεύτερον, υπάρχει ο κίνδυνος να παρεξηγήσουμε τον Θεό καθώς εργάζεται. Μπορεί να αναγνωρίσουμε ότι ο Θεός ενεργεί, αλλά να μη μας αρέσει αυτό που κάνει. Ενώ είμαστε πληγωμένοι και ντροπιασμένοι, είναι εύκολο να κατηγορήσουμε τον Θεό για σκληρότητά, ότι δεν επεμβαίνει ή ότι δεν ενδιαφέρεται. Αλλά ο Θεός πάντα εργάζεται για να ανανεώσει τη διαθήκη της αγάπης Του.

`ΣΚΕΨΗ: Διαβάστε Ωσηέ 2:14-23. Τί μας δείχνει αυτό το κείμενο για τον Θεό; Ζητήστε από το Άγιο Πνεύμα να σας δείξει εάν προσπαθήσατε να ξεφύγετε από τον Θεό κάποια στιγμή στη ζωή σας. Εάν ναι, τότε γιατί να περιμένετε να περάσετε από κάποια δοκιμασία; Τί σας εμποδίζει από το να παραδοθείτε στον Κύριο;`