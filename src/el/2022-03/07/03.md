---
title:  Ποιος Ειναι Ο Πατερας Μας
date:  08/08/2022
---

Ο Oswald Chambers γράφει: «Έχετε ρωτήσει το Θεό τι σκοπεύει να κάνει; Ποτέ δεν θα σας πει. Ο Θεός δεν σας λέει το τι πρόκειται να κάνει, απλά σας αποκαλύπτει το Ποιος είναι.» My Utmost for His Highest.

`Τι πιστεύετε ότι θέλει να πει ο συγγραφέας;`

Όπως ξέρουμε, το βιβλίο του Ιώβ ξεκινάει με τη μεγάλη προσωπική του τραγωδία. Χάνει τα πάντα εκτός από τη ζωή και τη γυναίκα του, η οποία τον παροτρύνει να βλασφημήσει τον Θεό και να πεθάνει (Ιώβ 2:9). Ακολουθεί μία συζήτηση με τους φίλους του, οι οποίοι προσπαθούν να βρουν την αιτία αυτής του της τραγωδίας. Κατά τη διάρκεια όλων αυτών των συζητήσεων, ο Θεός παραμένει σιωπηλός. Ξαφνικά, στο κεφάλαιο 38:ο Θεός εμφανίζεται να λέει: «Ποιος είναι αυτός που σκοτίζει τη βουλή μου με ασύνετα λόγια;» (εδ. 2). Έπειτα ο Θεός θέτει στον Ιώβ 60 απανωτές ερωτήσεις (Ιώβ 38, 39). Μετά την τελευταία ερώτηση, ο Ιώβ απαντάει: «Δες, εγώ είμαι τιποτένιος· τι μπορώ να απαντήσω σε σένα; Θα βάλω το χέρι μου στο στόμα μου· μίλησα μία φορά, και δεν θα απαντήσω πλέον· μάλιστα, δύο φορές· αλλά, δεν θα προσθέσω περισσότερα.» (Ιώβ 40:4,5). Αλλά ο Θεός δεν είχε τελειώσει. Συνεχίζει απευθύνοντάς του ακόμη μία ομάδα «σπουδαίων» ερωτήσεων.

`Διαβάστε την τελευταία απόκριση του Ιώβ στα εδάφια 42:1-6. Τι ήταν εκείνο που ο Θεός προσπαθούσε να πει στον Ιώβ και ποια ήταν η επίδραση πάνω του;`

Ο Θεός δεν απαντάει σε κανένα από τα «γιατί» των φίλων του. Αντιθέτως φανερώνει την ασύγκριτη μεγαλειότητά Του μέσα από τα θαυμάσια έργα της δημιουργίας. Σίγουρα μετά από αυτό, ο Ιώβ δεν χρειάζεται καμία απάντηση. Η ανάγκη για εξηγήσεις χάθηκε από την εικόνα της μεγαλοπρέπειας του Θεού. Αυτή η ιστορία αποκαλύπτει μία ενδιαφέρουσα αντίφαση. Η ελπίδα και η ενθάρρυνση, μπορούν να εμφανιστούν μέσα από τη συνειδητοποίηση των τόσο λίγων γνώσεων που έχουμε. Ενστικτωδώς, προσπαθούμε να βρούμε παρηγοριά μέσα από την απόκτηση γνώσης σε όλα τα πεδία, και όταν δεν μπορούμε, απογοητευόμαστε. Ορισμένες φορές, ο Θεός τονίζει την άγνοιά μας έτσι ώστε να συνειδητοποιήσουμε ότι η ανθρώπινη ελπίδα μπορεί να βασιστεί μόνο σε μία κατά πολύ ανώτερή μας Ύπαρξη.

`ΣΚΕΨΗ: Σας συμβαίνουν πράγματα που δεν μπορείτε να καταλάβετε; Εάν ναι, επικεντρωθείτε στο χαρακτήρα του Θεού. Πώς θα μπορέσετε με αυτόν τον τρόπο να πάρετε την ελπίδα που χρειάζεστε, ώστε να επιμένετε σε αυτό που τώρα μοιάζει αδιανόητο;`