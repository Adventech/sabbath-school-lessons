---
title:  Η Παρουσια Του Πατερα Μας
date:  09/08/2022
---

Ησαΐας 41:13

Όταν ο Θεός μοιάζει να είναι μακριά, ποιος είναι εκείνος που έχει μετακινηθεί; Όταν τα προβλήματα εμφανίζονται, πιστεύουμε ότι ο Θεός μάς εγκατέλειψε. Η αλήθεια είναι ότι Εκείνος δεν έχει πάει πουθενά. Κατά τη διάρκεια της εξορίας του Ισραήλ, ο Θεός έμοιαζε να απουσιάζει. Αλλά μέσω του προφήτη Ησαΐα, ο Θεός τούς βεβαιώνει για τη μελλοντική απελευθέρωση. Ωστόσο, ενώ η επιστροφή στην Ιερουσαλήμ ήταν ακόμη ένα μελλοντικό γεγονός, ο Θεός ήθελε να ξέρει ο λαός Του ότι δεν τους είχε αφήσει χωρίς ελπίδα.

`Διαβάστε Ησ. 41:8-14. Ποιες αιτίες για ελπίδα μπορείτε να προσδιορίσετε στους ανθρώπους που με ανυπομονησία περιμένουν τη μελλοντική τους απελευθέρωση; Πώς αυτή η υπόσχεση μάς βοηθάει καθώς περιμένουμε να έρθει το τέλος της εξορίας μας στη γη;`

Στο εδάφιο 13 βρίσκεται μία από τις πιο έντονες εικόνες. Ο κυρίαρχος Θεός του σύμπαντος λέει ότι ο λαός Του δεν πρέπει να φοβάται, επειδή Εκείνος είναι «που κρατάω το δεξί σου χέρι». Μπορούμε να φανταστούμε το Θεό να κατευθύνει, από το μεγάλο θρόνο Του που βρίσκεται εκατομμύρια έτη φωτός μακριά από τη γη, τα γεγονότα που εκτυλίσσονται σ’ αυτήν. Η εικόνα όμως του Θεού να βρίσκεται τόσο κοντά μας ώστε να μας κρατάει από το χέρι, είναι εντελώς διαφορετική.

Όταν είμαστε απασχολημένοι, μπορεί να μας είναι δύσκολο να θυμόμαστε πόσο κοντά μας βρίσκεται ο Θεός. Αλλά όταν θυμόμαστε ότι το όνομά Του είναι Εμμανουήλ – «ο Θεός είναι μαζί μας» – η διαφορά είναι μεγάλη. Όταν ο Θεός είναι μαζί μας, είναι και οι σκοποί, οι υποσχέσεις, και η μεταμορφωτική δύναμή Του.

`ΣΚΕΨΗ: Τις επόμενες μέρες προσπαθήστε να θυμίζετε κάθε στιγμή στον εαυτό σας, ότι ο Θεός του σύμπαντος βρίσκεται τόσο κοντά σας, που μπορεί να σας κρατήσει από το χέρι και να σας προσφέρει τη βοήθειά Του. Σημειώστε το πώς αυτή η σκέψη έχει αλλάξει τον τρόπο που ζείτε. Συζητήστε το με την ομάδα σας το Σάββατο.`