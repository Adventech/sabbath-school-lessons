---
title:  Το Σχεδιο Του Θεου Για Μας
date:  10/08/2022
---

`Όλοι αναζητούν την ελπίδα. Πού βρίσκεται; Για ορισμένους βρίσκεται στο χαμόγελο ενός φίλου. Για άλλους η ελπίδα αυξάνει με την οικονομική ασφάλεια ή με έναν σταθερό γάμο. Εσείς συνήθως πού ψάχνετε να βρείτε ελπίδα και κουράγιο;`

Στο βιβλίο του Ιερεμία, ο προφήτης απευθύνεται σε εκείνους που έχουν χάσει την ελπίδα τους κατά τη διάρκεια της εξορίας, «Στα ποτάμια της Βαβυλώνας, εκεί καθίσαμε και κλάψαμε, όταν θυμηθήκαμε τη Σιών.» (Ψαλμ. 137:1). Παρόλο που πονάνε, ο Ιερεμίας τούς δίνει λόγους για να μην απελπιστούν.

`Ποιες αιτίες για ελπίδα δίνονται στα εδάφια Ιερ. 29:1-10;`

Σε αυτό το κείμενο υπάρχουν τρεις σημαντικές πηγές ελπίδας, άξιες αναφοράς. Ο Θεός λέει στο λαό Του ότι δεν πρέπει να απελπιστεί επειδή:

Πρώτον, η κατάστασή τους δεν είναι αποτέλεσμα τύχης ή απρόβλεπτου κακού – «που εγώ έκανα να φερθούν αιχμάλωτοι από την Ιερουσαλήμ στη Βαβυλώνα» (εδ. 4). Αν και το κακό μοιάζει να τους περιβάλλει, ο Θεός ποτέ δεν άφησε το χέρι του Ιούδα. Δεύτερον, γιατί Εκείνος μπορεί να εργαστεί ακόμη και με τις τωρινές τους δυσκολίες – «και ζητήστε την ειρήνη της πόλης, όπου εγώ σας έκανα να φερθείτε αιχμάλωτοι, και προσεύχεστε γι’ αυτή στον Κύριο· επειδή, μέσα στη δική της ειρήνη θα έχετε ειρήνη» (εδ. 7). Τρίτον, επειδή πρόκειται, σε συγκεκριμένο καιρό, να δώσει ένα τέλος στην εξορία τους – «Επειδή, έτσι λέει ο Κύριος, ότι: Αφού συμπληρωθούν 70 χρόνια στην Βαβυλώνα, θα σας επισκεφθώ, και θα εκτελέσω σε σας τον αγαθό μου λόγο, να σας επαναφέρω σε τούτον τον τόπο.» (εδ. 10).

Στη συνέχεια, ο Θεός τούς εξηγεί ότι όπως είχε τον έλεγχο στο παρελθόν, θα τον έχει και στο παρόν και στο μέλλον, ενώ παράλληλα εκδήλωσε με όμορφο τρόπο τη φροντίδα Του προς αυτούς. Δείτε εδ. 11-14.

`ΣΚΕΨΗ: Διαβάστε τα εδάφια 11-14 βάζοντας το όνομά σας αντί της λέξης «σας», σαν να ήταν οι υποσχέσεις του Θεού για εσάς προσωπικά. Εφαρμόστε αυτές τις υποσχέσεις στους οποιουσδήποτε τωρινούς σας αγώνες.`