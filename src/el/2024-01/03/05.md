---
title:  Δεν Ξεχνα Ποτε Τη Διαθηκη Του
date:  17/01/2024
---

`Το θέμα της κρίσης του Θεού εγείρει ένα σημαντικό ερώτημα: Πώς μπορεί ο λαός του Θεού να έχει ειρήνη μαζί Του και διαβεβαίωση σωτηρίας την ώρα της κρίσης; Διαβάστε Ψαλ. 94:14,  105:7-10,  Δαν. 7:22.`

Ο λαός του Θεού είναι ασφαλής διότι ο Κύριος έθεσε τον τόπο κατοικίας Του στη Σιών (Ψαλ. 76:1, 2) και θεμελίωσε την αιώνια διαθήκη Του μαζί τους, ως πολύτιμη κληρονομιά Του (Ψαλ. 94:14,  105:8-10). Ο Θεός δεν υπόσχεται απλώς να μην απορρίψει τον λαό της διαθήκης Του, αλλά εργάζεται διαρκώς για να τους διασφαλίσει μέσα σε Αυτόν. Συγχωρεί τις αμαρτίες τους (Ψαλ. 103:3), καθοδηγεί, ευλογεί και ενδυναμώνει τον λαό Του (Ψαλ. 25:8-11,  29:11,  105:24). Οι κρίσεις του Θεού δίνονται για να επιστρέψουν οι άνθρωποι στη δικαιοσύνη και να δείξουν ότι ο Θεός ενδιαφέρεται γι’ αυτούς (Ψαλ. 94:8-15).

Ο Ψαλ. 105:δείχνει την πιστότητα του Κυρίου στη διαθήκη Του στην ιστορία του Ισραήλ. Σε καθετί που συμβαίνει, καλό ή κακό, ο Θεός είναι εκεί. Η πρόνοιά Του έστειλε τον Ιωσήφ στην Αίγυπτο και μέσα από αυτόν έσωσε τον λαό Του και τα έθνη των γύρω περιοχών κατά τη διάρκεια της μεγάλης πείνας (Ψαλ 105:16-24). Ο Κύριος ετοίμασε τον Μωυσή να οδηγήσει τον λαό Του έξω από τη δουλεία της Αιγύπτου, κάνοντας σημεία και θαύματα για αυτούς (Ψαλ. 105:25-38).

Ο Κύριος παραχώρησε στον λαό Του τη Γη της Επαγγελίας (Ψαλ. 105:11, 44) και τη συνεχή προστασία Του (Ψαλ. 105:12-15). Τους πολλαπλασίασε (Ψαλ. 105:24), τους ελευθέρωσε από τους εχθρούς τους (Ψαλ. 105:37, 38) και τους προμήθευσε τις καθημερινές τους ανάγκες (Ψαλ. 105:39-41). Ο Κύριος έχει αναμφισβήτητα τον κυρίαρχο έλεγχο των συγκυριών που αφορούν τον λαό Του – μια αλήθεια που οι ψαλμωδοί ήθελαν να μην λησμονηθεί ποτέ.

Το ότι ο Θεός θυμάται τη διαθήκη Του, σημαίνει κάτι περισσότερο από σκέψη ή μνήμη – αναλαμβάνει δράση (Γεν. 8:1,  Α’ Σαμ. 1:19,  Ψαλ. 98:3,  105:42-44). Επίσης, όταν ο λαός του Θεού καλείται να θυμηθεί τα θαύματα και τις κρίσεις του Θεού, εννοεί ότι πρέπει να ζουν με τέτοιον τρόπο που να δοξάζεται ο Θεός.

Σε αυτή τη διαθήκη, η πρωταρχική κλήση του Ισραήλ είναι να παραμείνουν πιστοί στη διαθήκη τηρώντας τον νόμο του Θεού (Ψαλ. 78:5-7,  105:45). Ο λαός του Θεού καλείται, επίσης, να γίνει μάρτυράς Του στα άλλα έθνη, επειδή ο Κύριος επιθυμεί όλα τα έθνη να συμμετέχουν στον λαό Του, το Ισραήλ (Ψαλ. 105:1, 2). Έτσι, ο κόσμος είναι ασφαλής στην προστατευτική διαθήκη του Παντοδύναμου και Ελεήμονα Θεού (Ψαλ. 89:28-34).

`ΣΚΕΨΗ: Τι έχουμε εν Χριστώ που δείχνει ότι αυτές οι υποσχέσεις που δόθηκαν στο αρχαίο Ισραήλ ισχύουν και για εμάς σήμερα; (δείτε Γαλ.3:26-29).`