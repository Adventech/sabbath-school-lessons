---
title:  Ο Κυριος Μας Δημιουργησε
date:  14/01/2024
---

`Διαβάστε Ψαλ. 8:και 100. Πώς απεικονίζονται ο Θεός και οι άνθρωποι εδώ; Τι αποκαλύπτουν αυτοί οι Ψαλμοί για τον χαρακτήρα του Θεού;`

Η Δημιουργία έχει μια σημαντική θέση στους Ψαλμούς, επικυρώνοντας την εξουσία του Θεού. Οι ουρανοί, που είναι «το έργο των χεριών Του», δηλώνουν τη δόξα και τη δύναμή Του (Ψαλ. 19:1-4, 97:6). Το όνομα του Θεού είναι θαυμαστό σε όλη τη γη (Ψαλ. 8:1, 9). Ο Κύριος δημιούργησε τα πάντα. Δεν έχει αρχή (Ψαλ. 93:2) ούτε τέλος (Ψαλ. 102:25-27). Είναι αιώνιος και ανώτερος από τους θεούς των εθνών, οι οποίοι είναι απλώς «έργα χεριών ανθρώπων» (Ψαλ. 115:4) και τίποτα περισσότερο. Τα είδωλα «χέρια έχουν, και δεν ψηλαφούν» (Ψαλ. 115:7). Ο Κύριος όμως, «στο δικό Του χέρι είναι τα βάθη της γης…και τα χέρια Του έπλασαν την ξηρά.» (Ψαλ. 95:4, 5).

Κάποιοι Ψαλμοί απεικονίζουν τη δύναμη του Θεού να υπερέχει σε όλες τις δυνάμεις της φύσης, τις οποίες άλλα έθνη θεωρούσαν θεϊκές (π.χ. Ψαλ. 29,  93,  104). Αυτοί οι ψαλμοί επιβεβαιώνουν τον ισχυρισμό ότι ο Κύριος κυβερνά όλη την κτίση και είναι υπέρτατος σε δύναμη και μεγαλοπρέπεια. Ο Ψαλμός 100:3 καταδικάζει μια αδιόρατη μορφή ειδωλολατρίας – την αυτοδυναμία – δίνοντας έμφαση στο ότι ο Θεός μάς δημιούργησε «και όχι εμείς».

Η Δημιουργία, επίσης, μαρτυρεί την αγάπη του Θεού. Καθετί που υπάρχει οφείλει την ύπαρξή του στον Θεό, ο Οποίος συντηρεί τη ζωή (Ψαλ. 95:7,  147:4-9). Παρατηρείστε ότι ο Θεός, όχι μόνο αύξησε την ανθρώπινη ύπαρξη, αλλά έκανε το αρχαίο Ισραήλ «λαός Του, και πρόβατα της βοσκής Του» (Ψαλ. 100:3). Οι έννοιες «λαός Του» και «βοσκή Του», αποκαλύπτουν την επιθυμία του Θεού για μια πιο στενή σχέση με τον λαό Του.

Μόνο ο Δημιουργός έχει τη δύναμη να ευλογεί και να αυξάνει τον λαό Του, και γι’ αυτό, είναι ο Μόνος που αξίζει τη λατρεία και την εμπιστοσύνη μας. Αρκετοί ψαλμοί καλούν καθετί που έχει πνοή – όλη τη γη, τη θάλασσα και όσα βρίσκονται μέσα σε αυτή – να αλαλάξουν από χαρά μπροστά στον Κύριο.

Η δόξα του Κυρίου φαίνεται στη Δημιουργία, ακόμη και στον έκπτωτο κόσμο μας, και οι Ψαλμοί μάς παραπέμπουν στον Θεό ως τον Μόνο άξιο λατρείας.

`ΣΚΕΨΗ: «Τι είναι ο άνθρωπος, ώστε να τον θυμάσαι; Ή, ο γιος του ανθρώπου, ώστε να τον επισκέπτεσαι;» (Ψαλ. 8:4). Ποια είναι η ανταπόκρισή μας στον Θεό ως Δημιουργό μας; Όταν ο Θεός αποκαλεί τα αστέρια με το όνομά τους (Ψαλ. 147:4), πόσο περισσότερο ενδιαφέρεται για εμάς;`