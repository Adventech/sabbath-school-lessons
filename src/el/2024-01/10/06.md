---
title:  Η Υπεροχη Του Κυριου Στην Ιστορια
date:  07/03/2024
---

`Διαβάστε Ψαλμό 135. Ποια ιστορικά γεγονότα τονίζονται εδώ; Ποια μαθήματα αντλεί ο ψαλμωδός;`

Ο Ψαλμός 135:καλεί τον λαό του Θεού να δοξάσει τον Κύριο για την καλοσύνη Του και την πιστότητά Του που εκδηλώθηκε στη Δημιουργία (Ψαλ. 135:6, 7), στην ιστορία της απελευθέρωσης του Ισραήλ τον καιρό της Εξόδου (εδ. 8, 9) και στην κατάκτηση της Γης της Επαγγελίας (Ψαλ 135:10-12).

Ο Κύριος έδειξε τη χάρη Του επιλέγοντας τον λαό Ισραήλ ως ξεχωριστό θησαυρό Του (Ψαλ. 135:4). Η φράση «για θησαυρό Του» εκφράζει την ιδιαίτερη σχέση διαθήκης μεταξύ του Κυρίου και του λαού Του (Δευτ. 7:6-11,  Α’ Πετ. 2:9, 10). Η επιλογή του Ισραήλ βασίστηκε αποκλειστικά στην αγάπη και το θέλημα του Θεού, και γι’ αυτό ο λαός Ισραήλ δεν έχει κανέναν λόγο να αισθάνεται ανώτερος από τα άλλα έθνη. Ο Ψαλμός 135:6, 7 δείχνει ότι οι κυριαρχικοί σκοποί του Κυρίου για τον κόσμο δεν ξεκίνησαν με το Ισραήλ, αλλά με τη Δημιουργία. Επομένως, το Ισραήλ έπρεπε, ταπεινά, να εκπληρώσει το έργο που του είχε ανατεθεί για τους σωτήριους σκοπούς του Θεού για τον υπόλοιπο κόσμο.

Η αφήγηση των σπουδαίων ενεργειών του Θεού για χάρη του λαού Του (εδ. 8-13) κορυφώνεται στην υπόσχεσή Του ότι θα κρίνει τον λαό Του και θα τον ελεήσει (εδ. 14). Εδώ, η κρίση είναι η δικαιοσύνη του Θεού για τους καταπιεσμένους και τους αναξιοπαθούντες (Ψαλ. 9:4,  7:8,  54:1,  Δαν. 7:22). Η υπόσχεση είναι ότι ο Κύριος θα στηρίξει τον λαό Του και θα τους υπερασπιστεί (Δευτ. 32:36). Έτσι, ο Ψαλμός 135:στοχεύει στο να εμπνεύσει τους ανθρώπους να εμπιστευτούν τον Κύριο και να παραμείνουν πιστοί στη διαθήκη τους μαζί Του.

Η πιστότητα του Κυρίου στον λαό Του οδηγεί τον ψαλμωδό στην επιβεβαίωση της ανυπαρξίας των ειδώλων και στη μοναδική υπεροχή του Κυρίου στον κόσμο (εδ. 15-18). Η εξάρτηση στα είδωλα κάνει τους λατρευτές απελπισμένους και αδύναμους, όπως είναι και τα είδωλα τους (εδ. 18). Ο ψαλμός δείχνει ότι ο Θεός πρέπει να δοξάζεται τόσο ως Δημιουργός όσο και ως Λυτρωτής του λαού Του. Αυτό εκφράζεται υπέροχα στις δύο συμπληρωματικές εκδοχές της τέταρτης εντολής του Δεκάλογου (Έξ. 20:8-11,  Δευτ. 5:12-15). Επειδή η δύναμη του Θεού στη Δημιουργία και την ιστορία είναι ανυπέρβλητη στον κόσμο, ο λαός Του πρέπει πάντα να βασίζεται και να δοξάζει μόνο Αυτόν. Ως Δημιουργός και Λυτρωτής μας, μόνο σε Αυτόν ανήκει η λατρεία, και κάθε άλλη λατρεία είναι ειδωλολατρία.

`ΣΚΕΨΗ: Πώς μπορούμε να είμαστε βέβαιοι ότι δεν έχουμε είδωλα στη ζωή μας; Γιατί η ειδωλολατρία είναι πιο ύπουλη από όσο νομίζουμε;`