---
title:  Η Παραβολη Της Αμπελου Του Κυριου
date:  06/03/2024
---

`Διαβάστε Ψαλμό 80. Πώς απεικονίζεται ο λαός του Θεού εδώ και για ποια μεγάλη ελπίδα ικετεύουν;`

Ο λαός Ισραήλ απεικονίζεται ως μια άμπελος, την οποία ο Θεός ξερίζωσε από την Αίγυπτο – τη γη της καταπίεσης – και τη μετέφερε στη Γη της Επαγγελίας – τη γη της αφθονίας. Η εικόνα της αμπέλου εκφράζει την εκλογή του Ισραήλ από τον Θεό και την προνοητική Του φροντίδα (Γέν. 49:11, 12, 22,  Δευτ. 7:7-11).

Ωστόσο, στον Ψαλμό 80, η άμπελος του Θεού αντιμετωπίζει την οργή Του (Ψαλ. 80:12). Οι προφήτες αναγγέλουν την καταστροφή της, ως σημείο της κρίσης του Θεού, επειδή η άμπελος έγινε άγρια (Ησ. 5:1-7,  Ιερ. 2:21).

Παρόλα αυτά, ο Ψαλμός 80:δεν μελετά τους λόγους της Θεϊκής κρίσης. Έχοντας βιώσει τα βάθη της χάρης του Θεού, ο ψαλμωδός απορεί για το πώς ο Θεός μπορεί να αποκρύψει την παρουσία Του από τον λαό Του για τόσο παρατεταμένο χρονικό διάστημα. Η ένταση μεταξύ της οργής και της κρίσης του Θεού, από τη μια πλευρά, της χάρης και της συγχωρητικότητάς Του από την άλλη, προκαλούν στον ψαλμωδό τον φόβο ότι ο θυμός του Θεού ίσως κυριαρχήσει και καταναλώσει τους ανθρώπους ολοκληρωτικά (Ψαλ. 80:16).

`Διαβάστε Αρ. 6:22-27. Πώς χρησιμοποιείται αυτή η ευλογία από τον Ψαλμό 80;`

Η επωδός του Ψαλμού επικαλείται την υπόσχεση του Θεού στον Ααρών για διαρκείς ευλογίες στον λαό Του (Αρ. 6:22-27) και τονίζει την ελπίδα ότι η χάρη του Θεού θα θριαμβεύσει κατά της δυστυχίας των ανθρώπων: «Επίστρεψέ μας, Θεέ, και επίλαμψε το πρόσωπό Σου, και θα λυτρωθούμε.» (Ψαλ. 80:3 δείτε και Ψαλ. 80:7, 19).

Η έκκληση για επιστροφή χρησιμοποιείται επανειλημμένως στην Αγία Γραφή, από τον Θεό που καλεί τον περιπλανημένο λαό Του να επιστρέψει σε Αυτόν. Είναι στενά συνδεδεμένη με την έννοια της μετάνοιας, της αποστροφής της αμαρτίας και της επιστροφής στον Θεό. «Και θα τους δώσω μια καρδιά για να Με γνωρίζουν, ότι Εγώ είμαι ο Κύριος· και θα είναι λαός Μου, και Εγώ θα είμαι Θεός τους· επειδή, θα επιστρέψουν σε Μένα με όλη τους την καρδιά.» (Ιερ. 24:7).

`ΣΚΕΨΗ: Πώς βιώνουμε τη μετάνοια, ως επιστροφή στον Θεό;`