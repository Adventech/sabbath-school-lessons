---
title:  «Ψαλετε Στον Κυριο Ενα Νεο Τραγουδι»
date:  18/03/2024
---

`Διαβάστε Ψαλ. 33:3,  40:3,  96:1,  98:1,  144:9 και  149:1. Ποια είναι η κοινή κεντρική ιδέα αυτών των εδαφίων;`

Οι Ψαλμοί καλούν τους ανθρώπους να ψάλλουν «ένα νέο τραγούδι». Ο λόγος είναι η ανανεωμένη αναγνώριση της μεγαλοπρέπειας και της κυριαρχίας του Κυρίου στον κόσμο, και η ευγνωμοσύνη για τη φροντίδα και τη σωτηρία Του, ως Δημιουργός και Κριτής της γης. Η απελευθέρωση από τους εχθρούς και τον θάνατο, και η ιδιαίτερη εύνοια του Θεού προς το Ισραήλ, είναι μερικά από τα πιο προσωπικά κίνητρα για να ψάλλουν «ένα νέο τραγούδι». Ενώ άλλοι ύμνοι αποτελούν δοξολογία στον Κύριο για την καλοσύνη και τα θαύματά Του, το «νέο τραγούδι» είναι ένα ξεχωριστό τραγούδι που εκφράζει την αναζωπυρωμένη χαρά και την υπόσχεση μιας νέας αφοσίωσης στον Θεό. Η καινούργια εμπειρία της Θεϊκής απελευθέρωσης εμπνέει στους ανθρώπους την αναγνώριση του Κυρίου ως Δημιουργό και Βασιλιά τους. Τα κοινά θέματα στους Ψαλμούς που μιλούν για το «νέο τραγούδι» είναι η εμπιστοσύνη στον Θεό, η δοξολογία των υπέροχων έργων Του και, μεταξύ άλλων, η απελευθέρωση από τη θλίψη.

`Διαβάστε Ησ. 42:10-12,  Αποκ. 5:9 και 14:3. Τι συμπεραίνουμε μέσα από αυτά τα εδάφια για το «νέο τραγούδι»;`

Ο λαός του Θεού, το Ισραήλ, απεικονίζεται με στοργικούς όρους ως «ένας λαός που είναι κοντά Του» (Ψαλ. 148:14), υπονοώντας ότι από όλη την Δημιουργία, το Ισραήλ έχει ιδιαίτερη θέση, επομένως έχει την υποχρέωση και το προνόμιο να δοξολογεί τον Θεό. Γι’ αυτό, η Αγία Γραφή ενθαρρύνει τους πιστούς κάθε γενιάς, να ψάλλουν το νέο τραγούδι προς δόξα του Λυτρωτή τους, το οποίο φέρει τη μοναδική τους μαρτυρία για σωτηρία με το αίμα του Αμνού. Το «νέο τραγούδι» περιγράφει μια νέα ωδή που ποτέ πριν κανείς δεν άκουσε, μια ωδή που μνημονεύει τη ζωντανή εμπειρία με την χάρη του Θεού στη ζωή ενός ανθρώπου. Το «νέο τραγούδι» εκφράζει επίσης την ελπίδα που έχουμε στον Θεό. Η αληθινή λατρεία ξεπερνά τις θυσίες και τις προσφορές, και αντικατοπτρίζει μια ζωντανή σχέση με τον Θεό, που είναι πάντα ανανεωμένη και δυνατή. Υπό μία έννοια, το «νέο τραγούδι» είναι μια νέα έκφραση της αγάπης και της εκτίμησής μας για ό,τι έχει κάνει ο Θεός για εμάς.

`ΣΚΕΨΗ: Αναλογιστείτε τις ευλογίες του Θεού στη ζωή σας. Αν τραγουδούσατε ένα νέο τραγούδι, ποιο θα ήταν αυτό;`