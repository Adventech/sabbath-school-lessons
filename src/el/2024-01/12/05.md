---
title:  «Να Αναγγειλετε Στα Εθνη Τη Δοξα Του»
date:  20/03/2024
---

`Διαβάστε Ψαλ. 96. Ποιες πολλαπλές πτυχές λατρείας αναφέρονται εδώ;`

Η λατρεία περιλαμβάνει υμνωδία στον Κύριο (εδ. 1, 2), δοξολογία στο όνομά Του (εδ. 2), διακήρυξη της καλοσύνης και της δόξας Του (εδ. 3, 4) και προσφορά δώρων στον ναό Του (εδ. 8). Μαζί με αυτά τα γνωστά χαρακτηριστικά, ο Ψαλ. 96:τονίζει μια λιγότερο ευδιάκριτη οπτική λατρείας, δηλαδή την ευαγγελιστική διάσταση της διακήρυξης της βασιλείας του Κυρίου σε άλλους ανθρώπους (εδ. 2, 3, 10).

Ωστόσο, η υμνωδία, η δοξολογία, η προσφορά δώρων και η διάδοση του ευαγγελίου δεν είναι ξεχωριστές ενέργειες, αλλά διαφορετικές εκφράσεις λατρείας. Η διακήρυξη της σωτηρίας από τον Θεό σε όλα τα έθνη δίνει ουσία στη δοξολογία και περιεχόμενο στη λατρεία. Προσέξτε πώς οι λόγοι για λατρεία συμπίπτουν με τη διακήρυξη του μηνύματος σε άλλους ανθρώπους: «Δεδομένου ότι ο Κύριος είναι Μέγας» (εδ. 4), «επειδή, όλοι οι θεοί των εθνών είναι είδωλα· αλλά ο Κύριος, όμως, δημιούργησε τους ουρανούς» (εδ. 5), «ο Κύριος βασιλεύει» (εδ. 10) και «επειδή έρχεται για να κρίνει τη γη» (εδ. 13). Έτσι, ο στόχος του ευαγγελισμού είναι να ενώσει τους άλλους ανθρώπους με τον λαό του Θεού, και τελικά, όλη η κτήση να ενωθεί στη λατρεία του Κυρίου (εδ.  11-13).

Η λατρεία απορρέει από την εσωτερική αναγνώριση του ότι ο Κύριος είναι ο Δημιουργός, Βασιλιάς και Κριτής (εδ. 5, 10, 13). Η λατρεία, λοιπόν, αφορά την ενθύμηση των παρελθοντικών ενεργειών του Θεού (Δημιουργία), την εξύμνηση των παροντικών θαυμάτων Του (η διατήρηση του κόσμου και η παρούσα κυριαρχία Του) και η προσμονή των μελλοντικών ενεργειών Του (η κρίση στο τέλος του κόσμου και η νέα ζωή σε νέους ουρανούς και νέα γη).

Στους Ψαλμούς, ο όρος «κρίση» σημαίνει αποκατάσταση της Θεϊκής τάξης, της ειρήνης, της δικαιοσύνης και της ευημερίας σε έναν κόσμο που, προς το παρόν, είναι επιφορτισμένος με αδικία και δεινά. Γι’ αυτό, όλη η γη ευφραίνεται, προσδοκώντας τις κρίσεις του Θεού (Ψαλ. 96:10-13,  98:4-9). Το ότι ο Κύριος είναι δίκαιος Κριτής, πρέπει να παρακινεί τους ανθρώπους να Τον λατρεύουν με αγιότητα και με «φόβο», και να τους προειδοποιεί να μην αψηφούν τη λατρεία (Ψαλ. 96:9). Η λατρεία περιλαμβάνει τόσο την υπέρμετρη χαρά και εμπιστοσύνη (Ψαλ. 96:1, 2, 11-13), όσο και φόβο Θεού και δέος (Ψαλ. 96:4, 9).

Η παγκόσμια έκκληση του Ψαλμού 96:για λατρεία προς τον Δημιουργό και Κριτή αντικατοπτρίζεται στην τελική διακήρυξη του ευαγγελίου του Θεού στον κόσμο, το μήνυμα των τριών αγγέλων της Αποκ. 14:6-12. Με διάφορους τρόπους, αυτός ο Ψαλμός ενσωματώνει το μήνυμα των εσχάτων ημερών: δημιουργία, σωτηρία, λατρεία και κρίση.

`ΣΚΕΨΗ: Συγκρίνετε αυτόν τον Ψαλμό με το μήνυμα των τριών αγγέλων (Αποκ. 14:6-12). Με ποιους τρόπους μας διδάσκει τις ίδιες βασικές αλήθειες όπως το εσχατολογικό μήνυμα που πρέπει να διακηρύξουμε στον κόσμο;`