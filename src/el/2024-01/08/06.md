---
title:  Ευλογιες Απο Τη Ζωη Δικαιοσυνης
date:  22/02/2024
---

`Διαβάστε Ψαλ. 1:1-3, 112:1-9 και 128. Ποιες ευλογίες υπόσχονται για εκείνους που τιμούν τον Θεό;`

Μια από τις πολλές ευλογίες που έχουν υποσχεθεί σε εκείνους που τιμούν τον Θεό, η ειρήνη είναι ίσως η μεγαλύτερη. Ο Ψαλμός 1:παρομοιάζει τους δίκαιους με δέντρο φυτεμένο κοντά στα ρυάκια των νερών, που δίνει καρπό στον καιρό του και το φύλλο του δεν μαραίνεται (Ψαλ. 1:3, Ιερ. 17:7, 8, Ιεζ. 47:12). Αυτή η παρομοίωση επιβεβαιώνει την πηγή όλων των ευλογιών, και συγκεκριμένα, την προσκόλληση στην παρουσία του Θεού, στο Αγιαστήριό Του, και τη χαρά της αδιάκοπης και στοργικής σχέσης με τον Θεό. Σε αντίθεση με τους ασεβείς, οι οποίοι απεικονίζονται ως λεπτό άχυρο χωρίς σταθερότητα, τόπο και μέλλον, οι δίκαιοι είναι σαν καρποφόρο δέντρο με ρίζες, έχοντας τόπο κοντά στον Θεό και την αιώνια ζωή.

Ο Ψαλμός 128:2, 3 παραπέμπει στις ευλογίες της Μεσσιανικής βασιλείας, όπου το να κάθεται κανείς κάτω από το αμπέλι και τη συκιά του είναι σύμβολο ειρήνης και ευημερίας (Μιχ. 4:4). Η ευλογία της ειρήνης στην Ιερουσαλήμ (Ψαλ. 122:6-8,  128:5, 6) εκφράζει την ελπίδα στον Μεσσία, ο Οποίος θα εξαλείψει το κακό και θα αποκαταστήσει την ειρήνη στον κόσμο.

«Στη Βίβλο η κληρονομιά των λυτρωμένων ονομάζεται πατρίδα (Εβρ. 11:14-16). Εκεί ο Ουράνιος Ποιμένας οδηγεί το ποίμνιό Του σε ζωντανές πηγές υδάτων. Εκεί το δένδρο της ζωής καρποφορεί κάθε μήνα και τα φύλλα του προορίζονται για τη χρήση των εθνών. Εκεί υπάρχουν αστείρευτα ποτάμια, καθάρια σαν το κρύσταλλο, και στην ακροποταμιά δένδρα κυματίζοντας στην αύρα σκιάζουν τα μονοπάτια από όπου διαβαίνουν οι λυτρωμένοι του Κυρίου. Εκεί οι απλόχωρες πεδιάδες διαμορφώνονται σε γοητευτικούς λόφους και τα βουνά του Θεού υψώνουν τις μεγαλόπρεπες κορφές τους. Σ’ αυτό το ειδυλλιακό περιβάλλον, ο λαός του Θεού, εξόριστος και περιπλανώμενος τόσα χρόνια, θα βρει τελικά κατοικία.» Τ.Π.Σ., σ. 804, 805

Η Κ.Δ. περιγράφει την εκπλήρωση αυτής της ελπίδας στην Δεύτερη Έλευση του Χριστού και τη δημιουργία ενός νέου κόσμου (Ματθ. 26:29,  Αποκ. 21). Επομένως, ενώ οι δίκαιοι λαμβάνουν πλούσιες ευλογίες σε αυτή τη ζωή, η πληρότητα της εύνοιας του Θεού τους περιμένει όταν η βασιλεία Του Θεού θα έχει αποκατασταθεί ολοκληρωτικά με τη συντέλεια στο τέλος του κόσμου.

`ΣΚΕΨΗ: Γιατί ο Σταυρός είναι η εγγύηση των υποσχέσεων της Κ.Δ. των όσων ο Θεός έχει φυλάξει για εμάς; Πώς μπορούμε να αντλήσουμε παρηγοριά από αυτές τις υποσχέσεις σήμερα;`