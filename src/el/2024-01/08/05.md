---
title:  Η Εξαπατηση Του Κακου Δρομου
date:  21/02/2024
---

`Διαβάστε Ψαλ. 141. Γιατί προσεύχεται ο ψαλμωδός;`

Ο Ψαλμός 141:είναι μια προσευχή για προστασία από τους εσωτερικούς ή εξωτερικούς πειρασμούς. Ο ψαλμωδός δεν κινδυνεύει μόνο από τα σχέδια των ασεβών (Ψαλ. 141:9, 10), αλλά μπαίνει στον πειρασμό να ενεργήσει όπως αυτοί. Το πρώτο αδύνατο σημείο είναι η εγκράτεια του λόγου, και ο ψαλμωδός προσεύχεται ο Κύριος να φυλάξει τη θύρα των χειλιών του (Ψαλ. 141:3). Αυτή η εικόνα παραπέμπει στην περιφρούρηση των πυλών της πόλης που την βιβλική εποχή την προστάτευαν.

Επίσης, ο πειρασμός αφορά στο αν ο πιστός θα υπακούσει στις συμβουλές των δικαιών ή θα παρασυρθεί από τους ασεβείς (Ψαλ. 141:4, 5). Ο ψαλμωδός περιγράφει την καρδιά του ως βασική απειλή, επειδή εκεί γίνεται η πραγματική μάχη. Μόνο η αδιάκοπη προσευχή πλήρους εμπιστοσύνης και αφοσίωσης στον Θεό μπορεί να σώσει το παιδί Του από τον πειρασμό (Ψαλ. 141:1, 2).

`Διαβάστε Ψαλ. 1:1 και 141:4. Πώς περιγράφεται ο προοδευτικός και πανούργος χαρακτήρας του πειρασμού;`

Ο Ψαλμός 141:4 περιγράφει την προοδευτική φύση του πειρασμού. Πρώτον, η καρδιά ρέπει προς την αμαρτία. Δεύτερον, εφαρμόζει κακές πράξεις. Τρίτον, η καρδιά τρέφεται από τα εκλεκτά φαγητά των πονηρών, δηλαδή αποδέχεται τις πονηρές πρακτικές τους ως κάτι το επιθυμητό.

Επίσης, στον Ψαλμό 1:1, ο πειρασμός έρχεται για να εμποδίσει το παιδί του Θεού από το να βαδίσει με τον Κύριο, οδηγώντας το να περπατήσει με τους ασεβείς, να σταθεί με τους αμαρτωλούς και να καθίσει με τους χλευαστές – δεν πρέπει να είμαστε όμοιοι με αυτούς ή να τους επιτρέψουμε να μας οδηγήσουν μακριά από τον Κύριο.

Οι Ψαλμοί περιγράφουν τον προοδευτικό, δελεαστικό και πανούργο χαρακτήρα του πειρασμού, ο οποίος τονίζει το ότι μόνο η απόλυτη εξάρτηση από τον Κύριο μπορεί να διασφαλίσει τη νίκη μας. Οι Ψαλμοί τονίζουν τη σημασία των λόγων που λέει και ακούει κάποιος εν μέσω πειρασμών. Το τέλος, τόσο των ασεβών όσο και των δικαίων πρέπει να διδάσκει στους ανθρώπους να εκζητούν τη σοφία του Θεού (Ψαλ. 1:4-6,  141:8-10). Ωστόσο, και στους δύο Ψαλμούς, η τελική δικαίωση για τα παιδιά του Θεού παραμένει στο μέλλον. Αυτό σημαίνει ότι οι πιστοί καλούνται υπομονετικά να εμπιστευτούν τον Θεό και να Τον προσμένουν.