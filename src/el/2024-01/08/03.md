---
title:  «Διδαξε Μας Να Μετραμε Τις Ημερες Μας»
date:  19/02/2024
---

`Διαβάστε Ψαλ. 90,  102:11,  103:14-16. Ποιο είναι το ανθρώπινο αδιέξοδο;`

Η αμαρτωλή ανθρώπινη ύπαρξη είναι μόνο ατμός στο φως της αιωνιότητας. Τα χίλια χρόνια, για τον Θεό είναι σαν μια σκοπιά της νύχτας (Ψαλ. 90:4), η οποία διαρκεί τρεις ή τέσσερις ώρες. Συγκριτικά με τον χρόνο του Θεού, η ανθρώπινη ζωή πετά και παρέρχεται (Ψαλ. 90:10). Ο ισχυρότερος μεταξύ των ανθρώπων είναι ανάλογος με το ασθενέστερο μεταξύ των φυτών (Ψαλ. 90:5, 6,  103:15, 16). Ωστόσο, ακόμα και αυτή η σύντομη ζωή είναι γεμάτη κόπο και πόνο (Ψαλ. 90:10). Ακόμα και οι κοσμικοί άνθρωποι που δεν πιστεύουν στον Θεό, πενθούν και θρηνούν για τη συντομία της ζωής, ιδιαίτερα σε αντίθεση με την αιωνιότητα, που γνωρίζουν και δεν θα τη βιώσουν.

Ο Ψαλμός 90:τοποθετεί το ανθρώπινο αδιέξοδο στο πλαίσιο της φροντίδας του Θεού για τους ανθρώπους, ως Δημιουργός τους. Ο Κύριος υπήρξε το κατοικητήριο του λαού Του σε όλες τις γενεές (Ψαλ. 90:1, 2). Ο εβραϊκός όρος ma΄on, «κατοικία», απεικονίζει τον Κύριο ως το καταφύγιο του λαού Του (Ψαλ. 91:9).

Ο Θεός συγκρατεί τη δίκαιη οργή Του και επεκτίνει ανανεωμένη τη χάρη Του. Ο ψαλμωδός αναφωνεί, «Ποιος γνωρίζει τη δύναμη της οργής Σου;» (Ψαλ. 90:11), εννοώντας ότι κανείς ποτέ δεν βίωσε το πλήρες αποτέλεσμα της οργής του Θεού κατά της αμαρτίας, και έτσι υπάρχει ελπίδα για τους ανθρώπους να μετανοήσουν και να αποκτήσουν σοφία για μια ζωή δικαιοσύνης.

Η σοφία στην Αγία Γραφή δεν σημαίνει απλώς γνώση και ευφυϊα, αλλά τον σεβασμό προς τον Θεό.Η σοφία που χρειαζόμαστε είναι να γνωρίζουμε πώς «να μετράμε τις ημέρες μας» (Ψαλ. 90:12). Αν μπορούμε να τις αριθμήσουμε, αυτό σημαίνει ότι είναι περιορισμένες. Ζώντας με σοφία σημαίνει να ζούμε με επίγνωση της παροδικότητας της ζωής, κάτι που οδηγεί σε πίστη και υπακοή. Αυτή η σοφία αποκτάται μόνο μέσω της μετάνοιας (Ψαλ. 90:8, 12) και των δώρων του Θεού που είναι η συγχώρεση, η ευσπλαχνία και το έλεός Του (Ψαλ. 90:13, 14).

Το ουσιαστικό μας πρόβλημα δεν προκύπτει από το γεγονός ότι δημιουργηθήκαμε ως ανθρώπινα όντα, αλλά από την αμαρτία και από τις επιπτώσεις που επιφέρει στον κόσμο μας. Οι συντριπτικές της επιδράσεις είναι ορατές παντού και σε κάθε άνθρωπο.

Ωστόσο, χάρη στον Ιησού, δημιουργήθηκε για εμάς ένας δρόμος πέρα από το αδιέξοδό μας (Ιωάν. 1:29,  3:14-21). Διαφορετικά, δεν θα είχαμε καμία ελπίδα.

`ΣΚΕΨΗ: Άσχετα με το πόσο γρήγορα περνά η ζωή, ποιες υποσχέσεις έχουμε στον Ιησού; (δείτε Ιωάν. 3:16). Τι ελπίδα θα είχαμε χωρίς Αυτόν;`