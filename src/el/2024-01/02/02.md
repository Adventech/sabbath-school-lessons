---
title:  Χρησιμοποιωντας Τους Ψαλμους Στην Προσευχη
date:  07/01/2024
---

`Διαβάστε Ψαλ. 105:5, Κολ. 3:16 και Ιακ. 5:13. Ποια θέση έχουν οι Ψαλμοί στην εμπειρία της λατρείας του πιστού;`

Ένας απλός τρόπος να εισάγουμε τους Ψαλμούς στην ζωή μας, είναι να αφιερώσουμε χρόνο καθημερινά στην ανάγνωση ενός Ψαλμού, ξεκινώντας από τον πρώτο και ακολουθώντας τη σειρά που δίνεται στο βιβλίο. Ένας άλλος τρόπος είναι να διαβάσουμε τους Ψαλμούς που ανταποκρίνονται στη δική μας παρούσα κατάσταση, όποια κι αν είναι αυτή: υπάρχουν Ψαλμοί θρήνων, Ψαλμοί ευχαριστίας, ύμνοι, Ψαλμοί μετανοίας, Ψαλμοί σοφίας (όταν ζητάμε τη σοφία και την καθοδήγηση του Θεού), ιστορικοί Ψαλμοί, Ψαλμοί που εκφράζουν θυμό και οργή και Ψαλμοί προσκύνησης. Στα μαθήματα αυτής της τριμηνίας θα εξετάσουμε πολλούς από αυτούς και θα τους μελετήσουμε στο πλαίσιο στο οποίο εμφανίζονται.

Με ποιον τρόπο, λοιπόν, θα διαβάσουμε τους Ψαλμούς; Πρώτον, διαβάστε τον Ψαλμό, σκεφτείτε τα όσα διαβάσατε και μετά προσευχηθείτε. Συλλογιστείτε ξανά τις διάφορες πτυχές του Ψαλμού: τον τρόπο με τον οποίο ο ψαλμωδός απευθύνεται στον Θεό και τους λόγους της προσευχής. Σκεφτείτε πώς αντιστοιχεί η κατά σταση σή σας στην εμπειρία του ψαλμωδού και πώς ο Ψαλμός μπορεί να σας βοηθήσει να διατυπώσετε την εμπειρία σας. Θα εκπλαγείτε από το πόσο συχνά μπορείτε να ταυτιστείτε με τα όσα διαβάζετε.

Αν κάτι στους Ψαλμούς είναι για εσάς πρόκληση, αναλογιστείτε, για παράδειγμα, αν ο Ψαλμός διορθώνει τις παρούσες μάταιες ελπίδες σας για κάτι που αντιμετωπίζετε. Μελετήστε το μήνυμα του ψαλμωδού υπό το φως της προσωπικότητας του Χριστού, του σχεδίου της σωτηρίας και της μακροπρόθεσμης ελπίδας που μας προσφέρει το έργο του Χριστού. Όπως ξέρουμε, είναι χρήσιμο να εξετάζουμε τα πάντα στην Αγία Γραφή υπό το φως του Χριστού και της σταυρικής Του θυσίας.

Επίσης, ερευνήστε στους Ψαλμούς για καινούρια κίνητρα προσευχής, και σκεφτείτε τη σημασία τους για εσάς, την εκκλησία σας, και τον κόσμο. Ζητήστε από τον Θεό να θέσει τον Λόγο Του στην καρδιά και τη διάνοιά σας. Εάν ο Ψαλμός ανταποκρίνεται στην κατάσταση κάποιου που γνωρίζετε, μεσολαβήστε με προσευχή για αυτό το άτομο. Το θέμα είναι ότι οι Ψαλμοί καλύπτουν τόσες πολλές πτυχές της ζωής, και μπορούμε να αυξηθούμε πνευματικά διαβάζοντας και αφομοιώνοντας στην καρδιά μας αυτά που μας λένε.

`ΣΚΕΨΗ: Τι σημαίνει «ο λόγος τού Χριστού ας κατοικεί μέσα σας πλούσια»; (Κολ. 3:16). Γιατί το να διαβάζουμε την Αγία Γραφή είναι το πρώτο και το πιο σημαντικό βήμα για αυτή την εμπειρία;`