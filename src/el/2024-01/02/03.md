---
title:  Εμπιστοσυνη Σε Δυσκολους Καιρους
date:  08/01/2024
---

Όλοι οι Χριστιανοί γνωρίζουν και έχουν βιώσει ημέρες απόγνωσης και ταλαιπωρίας, στιγμές που αναρωτήθηκαν τι κάνει ο Κύριος ή γιατί επιτρέπει να τους συμβούν όλα αυτά. Οι ίδιοι οι ψαλμωδοί έζησαν παρόμοιες καταστάσεις. Και μέσα από Θεϊκή έμπνευση, κατέγραψαν τα όσα βίωσαν.

`Διαβάστε Ψαλ. 44. Τι μας λέει και γιατί σχετίζεται με τους πιστούς κάθε εποχής;`

Η επιλογή των Ψαλμών στην λατρεία της εκκλησίας, συχνά αντικατοπτρίζει τη διάθεση και τις λέξεις που εκφράζουμε στις δημόσιες προσευχές μας.

Αν και μπορεί μερικές φορές να αισθανόμαστε ότι ο Θεός μάς φέρεται άδικα όταν μας βρίσκουν συμφορές, δεν θεωρείται δόκιμο να εκφράσουμε τις σκέψεις μας στη δημόσια λατρεία ή ακόμα και στην προσωπική μας προσευχή.

Αυτή η απροθυμία μπορεί να μας οδηγήσει στο να χάσουμε το νόημα της λατρείας. Η αποτυχία να εκφράσουμε με ειλικρίνεια και ευθέως τα συναισθήματα και τις απόψεις μας ενώπιον του Θεού στην προσευχή, συχνά μας κρατά δέσμιους των συναισθημάτων μας. Επίσης, μας στερεί την εμπιστοσύνη στο να πλησιάσουμε τον Θεό. Το να προσευχόμαστε από τους Ψαλμούς μας δίνει τη βεβαιότητα ότι, όταν προσευχόμαστε και κάνουμε λατρεία, δεν χρειάζεται να επικρίνουμε ή να αρνηθούμε την εμπειρία μας.

Για παράδειγμα, ο Ψαλμός 44, μπορεί να βοηθήσει τους πιστούς να διατυπώσουν τις ανεξήγητες για αυτούς δυσκολίες, ελεύθερα και επαρκώς. Η προσευχή από τους Ψαλμούς βοηθά τους ανθρώπους να βιώσουν την ελευθερία του λόγου στην προσευχή. Οι Ψαλμοί μας δίνουν λόγια που δεν θα μπορούσαμε να βρούμε ή  να πούμε. «Η καρδιά μας δεν στράφηκε προς τα πίσω ούτε τα βήματά μας ξέκλιναν από τον δρόμο Σου· αν και μας σύντριψες στον τόπο των τσακαλιών, και μας περισκέπασες με τη σκιά του θανάτου.» (Ψαλ. 44:18, 19).

Ωστόσο, παρατηρείστε πώς ξεκινάει ο Ψαλ. 44. Ο συγγραφέας περιγράφει το πώς, στο παρελθόν, ο Θεός έχει κάνει σπουδαία πράγματα για τον λαό Του. Επομένως, ο συγγραφέας εκφράζει την εμπιστοσύνη του στον Θεό και όχι «στο τόξο μου» (Ψαλ. 44:6).

Παρόλα αυτά, τα προβλήματα συνεχίζονται για τον λαό του Θεού. Ο κατάλογος των δεινών και των θρήνων είναι μακρύς και οδυνηρός. Εν τούτοις, παρόλα τα προβλήματα, ο ψαλμωδός κράζει στον Θεό να τους ελευθερώσει: «λύτρωσέ μας χάρη του ελέους Σου» (Ψαλ. 44:26). Αυτό σημαίνει ότι, ακόμα και μέσα στις δυσκολίες, γνωρίζει την πραγματικότητα του Θεού και την αγάπη Του.

`ΣΚΕΨΗ: Πώς μπορούμε, ανατρέχοντας στο παρελθόν, όπου η παρουσία του Θεού ήταν πολύ έντονη, να λάβουμε βοήθεια σε περιόδους που, λόγω προβλημάτων, σκεφτόμαστε ότι ο Θεός έχει απομακρυνθεί;`