---
title:  Ο Κοσμος Των Ψαλμων
date:  04/01/2024
---

`Διαβάστε Ψαλ. 16:8,  44:8,  46:1,  47:1, 7,  57:2, 62:8,  82:8 και 121:7. Ποια θέση κατέχει ο Θεός στη ζωή του ψαλμωδού;`

Ο κόσμος των Ψαλμών έχει εξολοκλήρου επίκεντρο τον Θεό – επιδιώκει να υποβάλει με προσευχή και δέηση, όλες τις εμπειρίες της ζωής στον Θεό. Ο Θεός είναι ο Κυρίαρχος Δημιουργός, ο Βασιλιάς και Κριτής όλης της γης. Παρέχει τα πάντα στα παιδιά Του. Γι’ αυτό, πρέπει να Τον εμπιστευόμαστε κάθε στιγμή. Ακόμη και οι εχθροί του λαού του Θεού ρωτούν: «Πού είναι ο Θεός σου;» όταν ο λαός Του φαίνεται να αποτυγχάνει (Ψαλ. 42:10). Όπως ο Κύριος είναι ο πανταχού Παρών και ο Τέλειος Θεός του λαού Του, έτσι και ο λαός Του έχει πάντα τον Θεό μπροστά του. Τελικά, οι Ψαλμοί οραματίζονται την εποχή που όλοι οι άνθρωποι και όλη η κτίση θα λατρεύει τον Θεό (Ψαλ. 47:1, 64:9).

Το ότι ο Θεός είναι το επίκεντρο της ζωής, οδηγεί στο επίκεντρο της λατρείας. Η λατρεία στην οποία χρησιμοποιούνταν οι ψαλμοί ήταν θεμελιωδώς διαφορετική από τη λατρεία όπως είναι κατανοητή από πολλούς ανθρώπους σήμερα, επειδή η λατρεία στον βιβλικό πολιτισμό ήταν το φυσικό και αδιαμφισβήτητο κέντρο της ζωής όλης της κοινωνίας. Έτσι, κάθε καλό ή κακό, στη ζωή του λαού του Θεού αναπόφευκτα εκφραζόταν με λατρεία. Ο Θεός ακούει τον ψαλμωδό, όπου κι αν αυτός βρίσκεται, και του απαντά στον τέλειο χρόνο Του (Ψαλ. 3:4,  18:6,  20:6).

Ο ψαλμωδός γνωρίζει ότι ο τόπος κατοικίας του Θεού είναι στον ουρανό, άλλα την ίδια στιγμή ο Θεός κατοικεί στη Σιών, στο αγιαστήριο ανάμεσα στον λαό Του. Ο Θεός είναι ταυτόχρονα μακριά και κοντά, παντού και στον ναό Του (Ψαλ.11:4), κρυμμένος (Ψαλ. 10:1) και αποκαλυμμένος (Ψαλ. 41:12). Στους Ψαλμούς, αυτά τα φαινομενικά αλληλοαποκλειόμενα χαρακτηριστικά του Θεού ενώνονται. Οι ψαλμωδοί αντιλήφθηκαν ότι η εγγύτητα και η αποστασιοποίηση ήταν αδιαχώριστα στην πραγματική ύπαρξη του Θεού (Ψαλ. 24:7-10). Οι ψαλμωδοί κατανόησαν τις δυναμικές αυτού του πνευματικού σκοπού. Η επίγνωση της καλοσύνης και της παρουσίας του Θεού, μέσα σε ό,τι βίωναν, είναι αυτό που ενδυναμώνει την ελπίδα τους ενώ περιμένουν τον Θεό να παρέμβει, με όποιον τρόπο και όποτε Εκείνος επιλέγει.

`ΣΚΕΨΗ: Πώς μπορούν να μας βοηθήσουν οι Ψαλμοί να κατανοήσουμε ότι δεν μπορούμε να περιορίσουμε τον Θεό μόνο σε κάποιες πλευρές της ύπαρξής μας; Σε ποιους τομείς της ζωής μας μπορεί να κρατάμε τον Κύριο σε απόσταση;`