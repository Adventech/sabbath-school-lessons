---
title:  «Μην Ξεχνας Ολες Τις Ευεργεσιες Του»
date:  15/02/2024
---

`Διαβάστε Ψαλ. 103. Πώς απεικονίζεται το έλεος του Θεού εδώ;`

Ο Ψαλ. 103:απαριθμεί τις πολλαπλές ευλογίες του Κυρίου. Οι ευλογίες περιλαμβάνουν «όλες τις ευεργεσίες Του» (Ψαλ. 103:2) για μια ακμάζουσα ζωή (Ψαλ. 103:3-6). Αυτές οι ευλογίες βασίζονται στον ελεήμονα χαρακτήρα του Θεού και στην πιστότητά Του στη διαθήκη Του με το Ισραήλ (Ψαλ. 103: 7-18). Ο Κύριος θυμάται την ανθρώπινη αδυναμία και παροδικότητα, και σπλαχνίζεται τον λαό Του (Ψαλ. 103:13-17).

Η ενθύμηση είναι κάτι περισσότερο από μια απλή γνωσιακή δραστηριότητα. Αφορά μια δέσμευση που εκφράζεται με δράση: ο Θεός απελευθερώνει και συντηρεί τον λαό Του (Ψαλ. 103:3-13). Τα εδάφια 11-16 απεικονίζουν έντονα το αμέτρητο μεγαλείο της χάρης του Θεού, το οποίο μπορεί να συγκριθεί μόνο με την άπειρη απεραντοσύνη των ουρανών (Ησ. 55:9).

Πώς, λοιπόν, πρέπει να ανταποκρίνονται οι άνθρωποι στο έλεος του Θεού; Πρώτον, ευλογώντας τον Κύριο (Ψαλ. 103:1, 2). Η ευλογία είναι γενικώς κατανοητή ως μια πράξη παραχώρησης υλικών και πνευματικών αγαθών σε κάποιον (Γεν. 49:25,  Ψαλ. 5:12). Εφόσον ο Θεός είναι η Πηγή όλων των ευλογιών, πώς μπορούν οι άνθρωποι να ευλογούν τον Θεό; Ένας κατώτερος σε ιεραρχία μπορεί να ευλογεί έναν ανώτερό του, με την έννοια της ευχαριστίας ή της δοξολογίας (Α’ Βασ. 8:66,  Ιώβ 29:13). Ο Θεός ευλογεί τους ανθρώπους χορηγώντας τους αγαθά, και οι άνθρωποι ευλογούν τον Θεό με δοξολογία, δηλαδή ευγνωμονώντας Τον για τον ελεήμονα χαρακτήρα Του. Δεύτερον, ενθυμούμενοι όλα τα οφέλη και τη διαθήκη Του (Ψαλ. 103:2, 18-22), όπως ο Κύριος θυμάται τις αδυναμίες των ανθρώπων και τη διαθήκη Του μαζί τους (Ψαλ. 103:3-13). Η ενθύμηση είναι ένα σοβαρό θέμα της σχέσης μεταξύ Θεού και του λαού Του. Όπως ο Θεός θυμάται τις υποσχέσεις Του προς τους ανθρώπους, έτσι και εκείνοι πρέπει να θυμούνται την πιστότητά Του και να ανταποκρίνονται σε Αυτόν με αγάπη και υπακοή.

Η αδ. Έ. Χουάιτ αναφέρει: «Θα μας έκανε καλό αν περνούσαμε μια ώρα κάθε μέρα μελετώντας τη ζωή του Χριστού. Αν την εξετάσουμε με λεπτομέρεια, βοηθώντας τη φαντασία μας να συλλάβει κάθε σκηνή, ιδιαίτερα τις τελευταίες ημέρες της ζωής Του. Καθώς έτσι σκεπτόμαστε τη μεγάλη θυσία Του για μας, η εμπιστοσύνη μας σ’ Αυτόν θα αυξάνει, η αγάπη μας θα δυναμώνει και θα εμποτισθούμε περισσότερο από το Άγιο Πνεύμα Του. Αν τελικά θέλομε να σωθούμε, πρέπει να μάθομε το μάθημα της μετάνοιας και ταπείνωσης στα πόδια του σταυρού.» Ζ.Χ. σ. 57