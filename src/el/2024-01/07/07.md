---
title:  Περαιτέρω Μελέτη
date:  16/02/2024
---

Διαβάστε Β.Χ., σελ. 17-22

Στους Ψαλμούς, η φωνή του λαού του Θεού αντηχεί σαν μία, επαναλαμβάνοντας τη φράση, «το έλεός Του παραμένει στον αιώνα», δοξάζοντας την αιώνια αγάπη του Θεού (Ψαλ. 106:1,  107:1,  118:1-4, 29,  136). «Το να μην δοξολογούμε τον Θεό θα σήμαινε να ξεχάσαμε όλες τις ευεργεσίες Του και να μην εκτιμάμε τα δώρα Του. Μόνο εκείνοι που δοξολογούν δεν ξεχνούν. Το να σκεφτόμαστε και να μιλάμε για τον Θεό, δεν είναι δοξολογία. Η δοξολογία ξεκινά όταν κάποιος αναγνωρίζει τη μεγαλοπρέπεια και τα έργα Του και ανταποκρίνεται με λατρεία στην αγαθότητα, το έλεος και τη σοφία Του.» Hans LaRondelle, Deliv-erance in the Psalms, p. 178.

Η έννοια της δοξολογίας του διαρκούς ελέους του Θεού, αποκτά βαθύτερη σημασία όταν θυμόμαστε ότι η αγάπη Του και η πιστότητά Του στη διαθήκη παραμένει αμετάβλητη παρά την ανθρώπινη αμαρτία και την αποστασία κατά του Θεού.

«Αμαρτήσαμε και είμαστε ανάξιοι της εύνοιάς Του κι όμως, ο Ίδιος έθεσε στα χείλη μας την ωραιότερη ικεσία: “Μη αποστραφής ημάς, διά του ονόματός Σου· μη ατιμάσης τον θρόνο της δόξης Σου· ενθυμήθητι, μη διασκεδάσης την διαθήκην Σου προς ημάς.” (Ιερ. 14:21). Όταν ερχόμαστε σ’ Αυτόν εξομολογούμενοι την αναξιότητα και την αμαρτία μας, έχει υποσχεθεί να δώσει ακρόαση στην κραυγή μας. Η τιμή του θρόνου Του στηρίζεται στην εκπλήρωση των υποσχέσεών Του απέναντι σε μας.» Έ. Χουάιτ Λ.Ζ., σ. 108.

Η εμπειρία του ότι ο Θεός τον ευεργέτησε (Ψαλ. 103:2), ενθαρρύνει τον ψαλμωδό να πει, «Ο Κύριος κάνει δικαιοσύνη και κρίση σε όλους εκείνους που αδικούνται» (Ψαλ. 103:6). Έτσι, ο τελικός σκοπός της προσωπικής μαρτυρίας του ψαλμωδού και η δοξολογία του για το έλεος του Κυρίου στη ζωή του, είναι να βεβαιώσει τους άλλους για τον χαρακτήρα του Θεού, ώστε να ανοίξουν την καρδιά τους σε Αυτόν για να λάβουν τη σωτήρια χάρη Του και να Τον δοξάσουν. (Ψαλ. 9:11, 12,  22:22-27,  66:16)

**Ερωτήσεις για συζήτηση**

`1.	 Ποιες είναι οι πρακτικές συνέπειες του ότι το έλεος του Θεού είναι αιώνιο για τη σωτηρία των ανθρώπων; Γιατί αυτό δεν σημαίνει ότι μπορούμε συνεχώς να αμαρτάνουμε λόγω του αιώνιου ελέους Του;`

`2.	Πώς αποδεχόμαστε τη συγχώρεση του Θεού για τις αμαρτίες μας, έχοντας υπόψη την κρίση Του για τις αμαρτίες;`

`3.	Πώς οι εκφράσεις του ελέους τού Θεού στην Κ.Δ. ταιριάζουν με αυτές στους Ψαλμούς; (Εφεσ. 2:4, 5,  Α’ Τιμ. 1:16,  Τιτ. 3:5,  Εβρ. 4:16).`