---
title:  «Αν, Κυριε, Παρατηρησεις Ανομιες»
date:  13/02/2024
---

`Διαβάστε Ψαλ. 130. Πώς απεικονίζεται η βαρύτητα της αμαρτίας και η ελπίδα για τους αμαρτωλούς;  `

Η μεγάλη θλίψη του ψαλμωδού σχετίζεται με τις δικές του αμαρτίες και του λαού του (Ψαλ. 130:3, 8). Οι αμαρτίες των ανθρώπων είναι τόσο βαριές που απειλούσαν να χωρίσουν τον λαό από τον Θεό για πάντα (Ψαλ. 130:3). Η Αγία Γραφή μιλάει για τα βιβλία των αμαρτιών που φυλάσσονται για την Ημέρα της Κρίσης (Δαν. 7:10,  Αποκ. 20:12) και για τα ονόματα των αμαρτωλών, τα οποία έχουν διαγραφεί από το Βιβλίο της Ζωής (Έξ. 32:32,  Ψαλ. 69:28,  Αποκ. 13:8).

Έτσι, ο ψαλμωδός επικαλείται την συγχώρεση του Θεού, η οποία θα εξαλείψει τις καταγεγραμμένες αμαρτίες (Ψαλ. 51:1, 9,  Ιερ. 31:34,  Μιχ. 7:19). Γνωρίζει ότι «Ο Θεός δεν είναι εκ φύσεως θυμώδης. Η αγάπη Του είναι αιώνια. Ο θυμός Του εγείρεται μόνο όταν ο άνθρωπος αποτυγχάνει να εκτιμήσει την αγάπη Του… Ο σκοπός του θυμού Του δεν είναι να πληγώσει, αλλά να θεραπεύσει τον άνθρωπο. Όχι να καταστρέψει, αλλά να σώσει τον λαό της διαθήκης Του (δείτε Ωσ. 6:1, 2).» Hans K. La Rondelle, Deliv-erance in the Psalms, pp. 180, 181. Είναι τόσο αξιοσημείωτη η προθυμία του Θεού να συγχωρεί αμαρτίες και όχι να τις τιμωρεί, που αποπνέει ευλάβεια σε Αυτόν (Ψαλ. 130:4,  Ρωμ. 2:4). Η γνήσια λατρεία βασίζεται στον θαυμασμό για τον χαρακτήρα της αγάπης του Θεού, και όχι στον φόβο της τιμωρίας.

Ο λαός του Θεού καλείται να προσμένει τον Κύριο (Ψαλ. 27:14,  37:34. Το ότι προσμένουμε τον Κύριο δεν σημαίνει ότι περιμένουμε παθητικά να απαντήσει στις προσευχές μας, αλλά ότι κρατιόμαστε με πίστη στις υποσχέσεις Του, προσδοκώντας τη μεσιτεία Του. Η ελπίδα του ψαλμωδού δεν βασίζεται στην προσωπική του αισιοδοξία, αλλά στον Λόγο του Θεού (Ψαλ. 130:5). Η προσμονή για τον Κύριο με πίστη δεν είναι μάταιη, επειδή μετά τη σκοτεινή νύχτα ακολουθεί η αυγή της Θεϊκής απελευθέρωσης.

Δείτε πώς η προσωπική ικεσία του ψαλμωδού αντιπροσωπεύει όλο τον λαό (Ψαλ. 130:7, 8). Η προσωπική ευημερία είναι αδιαχώριστη από την ευημερία όλου του λαού. Έτσι, δεν προσευχόμαστε μόνο για τον εαυτό μας, άλλα για όλη την κοινότητα της πίστης. Ως πιστοί, είμαστε μέρος της, και ό,τι έχει αντίκτυπο σε ένα μέλος της, επιδρά στο σύνολο.

`ΣΚΕΨΗ: Σκεφτείτε την ερώτηση, «Αν, Κύριε, παρατηρήσεις ανομίες, Κύριε, ποιος θα μπορέσει να σταθεί;» (Ψαλ. 130:3). Τι σημαίνει αυτό για εμάς; Πού θα βρισκόμασταν αν ο Κύριος σημείωνε τις ανομίες μας;`