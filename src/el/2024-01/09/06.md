---
title:  Ο Αιωνιος Ιερεας Στην Ταξη Του Μελχισεδεκ
date:  29/02/2024
---

`Διαβάστε Ψαλ. 110:4-7. Πώς η ιεροσύνη του Χριστού είναι μοναδική και ποια μεγάλη ελπίδα βρίσκουμε στην ουράνια ιεροσύνη Του;`

Ο Θεός ευλογεί τον Μεσσία με ένα αιώνιο βασίλειο (Ψαλ. 110:1-3) και μια ιεροσύνη ανώτατης τάξης, της τάξης του Μελχισεδέκ (Ψαλ. 110:4-7). Ο Κύριος επισφραγίζει τον λόγο Του με μια σοβαρή υπόσχεση (Εβρ. 6:18). Ο όρκος του Θεού να μας δώσει έναν τέλειο Ιερέα, είναι ένα σημάδι της χάρης Του. Οι αμαρτίες και η διαρκής αποστασία των ανθρώπων προκαλούν συνεχώς τον Θεό να εγκαταλείψει τον λαό Του, αλλά ο όρκος Του είναι αμετάβλητος και εγγυάται τη χάρη Του στο να ανακαλέσει την κρίση Του στους μετανοημένους (Έξ. 32:14,  Ψαλ. 106:45).

Ο Θεϊκός όρκος εισάγει ένα στοιχείο στη Δαβιδική διαθήκη, διακηρύσσοντας ότι ο Μεσσίας Βασιλιάς είναι, επίσης, Ιερέας (Ψαλ. 110:4). Οι βασιλιάδες του Ισραήλ ποτέ δεν μπορούσαν να διακονήσουν ως Λευίτες ιερείς (Αρ. 8:19,  Β’ Χρον. 26:16-21). Όταν η Αγία Γραφή αναφέρει βασιλιάδες ή ανθρώπους που πρόσφεραν θυσίες, εννοεί ότι τις έφερναν στους ιερείς για να πραγματοποιήσουν τη θυσία. Ο Ψαλ. 110:διαχωρίζει τον Μεσσία Βασιλιά από τους άλλους βασιλιάδες και ιερείς του Ισραήλ. Η αιώνια ιεροσύνη του Χριστού προέρχεται από τον Μελχισεδέκ, ο οποίος ήταν τόσο βασιλιάς της Σαλήμ (Ιερουσαλήμ) όσο και ιερέας «τού Θεού τού Υψίστου» (Γεν. 14:18-20). Η Π.Δ. δεν αναφέρεται ποτέ στον βασιλιά Δαβίδ ή σε κάποιον άλλον Ισραηλίτη βασιλιά, ως κάτοχο της ιεροσύνης της τάξης του Μελχισεδέκ, εκτός από τον Ψαλ. 110.  Ξεκάθαρα, ο Ψαλμός μιλάει για έναν ιδιαίτερο Βασιλιά-Ιερέα στην ιστορία του Ισραήλ.

`Διαβάστε Εβρ. 7:20-28. Ποιοι είναι μερικοί από τους υπαινιγμούς της υπέρτατης ιεροσύνης του Χριστού;`

Ως Θεϊκός Βασιλιάς και αιώνιος Ιερέας, ο Χριστός έχει πρωτοφανή υπεροχή επάνω στους επίγειους ιερείς και βασιλείς. Έτσι, αντλούμε ελπίδα. Ο Χριστός υποστηρίζει μια υπέρτατη διαθήκη που βασίζεται στον όρκο του Θεού, και όχι σε ανθρώπινες υποσχέσεις. Υπηρετεί στο Ουράνιο Αγιαστήριο. Η διακονία Του δεν επηρεάζεται από αμαρτία ή θάνατο, όπως εκείνη των επίγειων ιερέων, οπότε μπορεί να μεσιτεύει και να σώσει τον λαό Του για πάντα. Το συμφιλιωτικό έργο του Χριστού ως Τέλειος και Οικτίρμων Ιερέας, παρέχει στον λαό Του μια μόνιμη διαβεβαίωση ότι θα παραμείνουν στην παρουσία Του (Εβρ. 6:19, 20). Η βασιλική ιεροσύνη του Χριστού θα καταργήσει την κυριαρχία του κακού, όχι μόνο στην καρδιά των ανθρώπων, αλλά και σε όλη τη γη. Θα κρατήσει την υπόσχεση του Ψαλ. 2, ότι κάθε έθνος και κάθε ηγέτης θα είναι κάτω από την βασιλική κρίση του Ιησού Χριστού (Ψαλ. 2:6-9,  110:1, 2, 5, 6). Η υπέροχη βασιλική ιεροσύνη του Ιησού αξιώνει την απόλυτη υπακοή και εμπιστοσύνη μας.