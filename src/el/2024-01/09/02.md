---
title:  Ο Θεϊκος Ποιμενας Και Η Αυτοθυσια Του
date:  25/02/2024
---

`Διαβάστε Ψαλ. 23, 28:9, 80:1, 78:52, 53, 79:13 και 100:3. Πώς απεικονίζεται η σχέση ανάμεσα στον Κυρίο και τον λαό Του σε αυτά τα εδάφια;`

Η εικόνα του Κυρίου ως Βοσκός και του λαού Του ως πρόβατα της ποίμνης Του, τονίζουν την καθοδήγηση και τη διαρκή φροντίδα του Θεού για τον λαό Του, και την εξάρτησή του από Αυτόν για την κάλυψη όλων των αναγκών τους. Η απεικόνιση εκφράζει την έννοια της εγγύτητας μεταξύ Θεού και λαού, επειδή οι βοσκοί έμεναν με τα κοπάδια τους και φρόντιζαν κάθε πρόβατο ξεχωριστά. Η ποιμενική εικόνα υπογραμμίζει, επίσης, ότι ο Θεός είναι ο ιδιοκτήτης του ποιμνίου Του, η οποία επιβεβαιώνεται από δύο ισχυρούς δεσμούς: τη Δημιουργία (Ψαλ. 95:6, 7,  100:3) και τη διαθήκη (Ψαλ. 28:9,  Εβρ. 13:20).

Η εικόνα του Θεϊκού Ποιμένα που καθοδηγεί τον Ιωσήφ σαν κοπάδι (Ψαλ. 80:1), ίσως υπαινίσσεται την ευλογία του Ιακώβ προς τον Ιωσήφ, η οποία απεικονίζει τον Θεό ως τον Ποιμένα του Ισραήλ, και βρίσκει απήχηση σε αυτή τη σπουδαία υπόσχεση και ευλογία (Γέν. 49:24).

Οι βασιλείς θεωρούνταν ποιμένες του λαού τους (Β’ Σαμ. 5:2). Ωστόσο, μόνο ο Θεός αξίζει πραγματικά αυτόν τον τίτλο, διότι οι περισσότεροι επίγειοι βασιλιάδες δεν ανταποκρίνονταν σε αυτή την κλήση. Μόνο ο Ιησούς το έκανε, γι’ αυτό και ονομάζεται Καλός Ποιμένας.

`Διαβάστε Ιωάν. 10:11-15. Τι λέει ο Ιησούς για τον εαυτό Του ως Καλό Ποιμένα;`

Ο προσωπικός δεσμός μεταξύ Ποιμένα και ποιμνίου φαίνεται στην αλάνθαστη αναγνώριση των προβάτων στη φωνή του Ποιμένα (Ιωάν. 10:4, 27). Έως σήμερα, οι βοσκοί της Μέσης Ανατολής μπορούν να διαχωρίσουν τα κοπάδια τους φωνάζοντας τα πρόβατα, τα οποία αναγνωρίζουν και ακολουθούν τη φωνή του βοσκού τους.

Κατά καιρούς, το ποίμνιο του Θεού υποφέρει από διάφορες δοκιμασίες που οι άνθρωποι αντιλαμβάνονται ως δυσαρέσκεια ή εγκατάλειψη από τον Θεό. Ωστόσο, ο Καλός Ποιμένας ποτέ δεν εγκαταλείπει τα παραστρατημένα του πρόβατα, αλλά προσπαθεί να τα σώσει. Αυτή είναι μια δυνατή απεικόνιση της σχέσης του Θεού με τον λαό Του. Είναι πρόθυμος να πεθάνει για τα πρόβατά Του (Ιωάν. 10:11, 15) και παραδόξως να γίνει ο εξιλαστήριος Αμνός για χάρη τους (Ιωάν. 1:29). Επίσης, ο Ιησούς βεβαίωσε ότι θα καλούσε τα πρόβατά Του από άλλες στάνες, ενώνοντάς τα σε ένα κοπάδι (Ιωάν. 10:16)

`ΣΚΕΨΗ: Με ποιους τρόπους μπορούμε, καθημερινά και σε πρακτικό επίπεδο, να επωφεληθούμε από την υπόσχεση του ότι ο Ιησούς είναι ο Καλός Ποιμένας μας;`