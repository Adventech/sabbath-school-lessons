---
title:  Παντα Πιστος Στη Διαθηκη Του
date:  27/02/2024
---

`Διαβάστε Ψαλ. 89:27-32,  38-46,  132:10-12. Τι είναι η Δαβιδική διαθήκη; Ποιοι είναι οι κίνδυνοι που διατρέχει; `

Η Δαβιδική διαθήκη περιέχει την υπόσχεση του Θεού για αιώνια στήριξη στη γενιά του Δαβίδ και ευημερία στον λαό Του (Β’ Σαμ. 7:5-16,  Ψαλ. 89:1-4,  19-37,  132:12-18). Η μονιμότητα της διαθήκης καθιερώθηκε με τον ιερό όρκο του Θεού και την πίστη του βασιλιά σε Αυτόν. Ωστόσο, ακόμα και οι αφιερωμένοι βασιλιάδες, όπως ο Δαβίδ, δεν ήταν πάντα πιστοί στον Κύριο. Ο Ψαλμός 89:θρηνεί για τη σκληρή πραγματικότητα που δείχνει πως η ένδοξη υπόσχεση της Δαβιδικής διαθήκης έχει χαθεί. Άραγε ο Θεός έχει εγκαταλείψει το Ισραήλ; Ασφαλώς όχι!

Η οργή του Θεού είναι έκφραση της Θεϊκής κρίσης (Ψαλ. 38:1,  74:1). Όμως, δεν διαρκεί για πάντα, επειδή η αιώνια αγάπη Του συγχωρεί τις αμαρτίες των ανθρώπων όταν αυτοί μετανοούν. Ωστόσο, για όσο διαρκεί, η δυσαρέσκεια του Θεού με τον αμαρτωλό λαό Του είναι σοβαρή. Οι άνθρωποι αισθάνονται τις πικρές συνέπειες της ανυπακοής τους και συνειδητοποιούν τη σοβαρότητα των αμαρτιών τους (Ψαλ. 89:38-46). Εν τούτοις, ρωτούν «Μέχρι πότε;» επικαλούμενοι την παροδική οργή του Θεού (Ψαλ. 89:46). Η ανανεωμένη ελπίδα πηγάζει από τη νέα βεβαιότητα στην πιστότητα του Θεού ότι θα θυμηθεί τη χάρη Του (εδ. 47, 50).

Επομένως, αν και οι άνθρωποι απέτυχαν ως προς την τήρηση της διαθήκης, μπορούν να εφησυχάζουν στην υπόσχεση των αμετάβλητων σκοπών του Θεού διαμέσου τού Μεσσία, ο Οποίος ενσωματώνει όλη τη δικαιοσύνη και τη σωτηρία του Ισραήλ, καθώς και όλου του κόσμου. Αυτό σημαίνει ότι στο τέλος ο Θεός θα κυριαρχήσει και η αιώνια βασιλεία Του θα εγκαθιδρυθεί για πάντα – αλλά μόνο χάρη στον Ιησού και όχι λόγω του λαού τού Θεού.

Ο Ιησούς Χριστός είναι ο Υιός του Δαβίδ και ο Μεσσίας (Ματ. 1:1,  Εβρ. 1:8). Ονομάστηκε «Πρωτότοκος κάθε κτίσης» (Κολ. 1:15), παραπέμποντας στον Ψαλ. 89:27, ο οποίος ονομάζει τον Δαβίδ, που είναι ο τύπος του Χριστού, πρωτότοκο του Θεού. «Εγώ, βέβαια, θα τον κάνω πρωτότοκό Μου, ύψιστον επάνω στους βασιλιάδες της γης.»

Είναι ξεκάθαρο ότι ο τίτλος «πρωτότοκος» δεν εκφράζει τη βιολογική κατάσταση του Δαβίδ, διότι ήταν το όγδοο παιδί των γονιών του (Α’ Σάμ. 16:10, 11). Το ίδιο ισχύει και με τον Ιησού. Αυτός ο τίτλος σηματοδοτεί την ιδιαίτερη τιμή και εξουσία Του (Κολ. 1:16,  20-22). Ο Θεός έθεσε τον Ιησού ως Υπέρτατο Βασιλιά όλου του κόσμου όταν Τον ανέστησε από τους νεκρούς (Πράξ. 2:30, 31).

`ΣΚΕΨΗ: Διαβάστε Κολ. 1:16,  20-22. Τι μας διδάσκουν αυτά τα εδάφια για το ποιος ήταν ο Ιησούς και τι έχει κάνει για εμάς; Ποια υπόσχεση μπορούμε να αντλήσουμε;`