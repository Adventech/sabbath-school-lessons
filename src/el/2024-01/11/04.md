---
title:  Σιων – Η Πατριδα Ολων Των Εθνων
date:  12/03/2024
---

`Διαβάστε Ψαλ. 87:1, 2. Γιατί η Σιών είναι ένα τόσο ευυπόληπτο μέρος;`

Ο Ψαλ. 87:εξυμνεί τη Σιών ως την ιδιαίτερη επιλεγμένη και αξιαγάπητη πόλη του Θεού. Τα θεμέλια του ναού του Θεού είναι στο όρος Σιών (Ψαλ. 2:6, 15:1). Στο τέλος του κόσμου, η Σιών θα υψωθεί πάνω από κάθε όρος, σηματοδοτώντας την κυριαρχική υπεροχή του Κυρίου πάνω σε όλο τον κόσμο (Ψαλ. 99:2, Ησ. 2:2, Μιχ. 4:1). Ο Ψαλ. 87:αναφέρεται στη Σιών ως «βουνά» για να τονίσει τη μεγαλοπρέπειά της (Ψαλ. 133:3). Ο Θεός αγαπά τις πύλες της Σιών «περισσότερο από όλα τα σκηνώματα του Ιακώβ» (Ψαλ. 87:2), εκφράζοντας την υπεροχή της Σιών πάνω από όλους τους τόπους του Ισραήλ που ήταν ιδιαίτεροι τόποι συγκέντρωσης του λαού του Θεού στο παρελθόν, όπως η Σιλώ και η Βαιθήλ. Έτσι, ο Ψαλμός επιβεβαιώνει ότι η αληθινή λατρεία του Θεού γίνεται στον επιλεγμένο τόπο Του, με τον προκαθορισμένο Του τρόπο.

`Διαβάστε Ψαλ. 87:3-7. Ποια ένδοξα λόγια γράφτηκαν για τη Σιών;`

Η δόξα της Σιών προσελκύει όλα τα έθνη στον Θεό, και έτσι τα όρια της βασιλείας του Θεού εκτείνονται για να συμπεριλάβουν όλο τον κόσμο. Παρότι η Σιών απεικονίζεται ως πνευματική γενέτειρα όλων εκείνων που δέχθηκαν τον Κύριο ως Σωτήρα τους, είναι αξιοσημείωτο ότι ο Θεός δεν φέρεται στους άλλους λαούς ως υποδεέστερους πολίτες.

Η καταγραφή των ατόμων γινόταν σύμφωνα με τη γενέτειρά τους (Νεε. 7:5, Λουκ. 2:1-3). Ο Ψαλμός αναφέρει τρεις φορές ότι τα έθνη γεννήθηκαν στη Σιών, εννοώντας ότι ο Κύριος τους παρέχει μια νέα ταυτότητα και τους χορηγεί όλα τα προνόμια των νόμιμων γεννημένων παιδιών της Σιών (Ψαλ. 87:4-6).

Ο Ψαλ. 87:δείχνει τη σωτηρία τόσο των Ιουδαίων όσο και των εθνικών, και τη συνένωσή τους σε μία εκκλησία μέσω της απολυτρωτικής διακονίας του Χριστού (Ρωμ. 3:22, 10:12, Γαλ. 3:28, 29, Κολ. 3:11). Η απεικόνιση του Ψαλμού για την ευημερία της Σιών θυμίζει το όραμα του Δανιήλ που το βασίλειο του Θεού γίνεται ένα τεράστιο βουνό που γεμίζει όλη τη γη (Δαν. 2:34, 35, 44, 45) και την παραβολή του Ιησού για το βασίλειο του Θεού το οποίο αναπτύσσεται και γίνεται ένα τεράστιο δέντρο που φιλοξενεί τα πετεινά του ουρανού (Ματ. 13:32).

`ΣΚΕΨΗ: Πώς η ετοιμότητα της Σιών, να υιοθετήσει όλους τους ανθρώπους, βρίσκει την εκπλήρωσή της στην μεγάλη δέσμευση της εκκλησίας να κηρύξει το ευαγγέλιο σε κάθε έθνος; (Ματ. 28:18-20). Πώς ταιριάζει με τη δική μας κλήση να κηρύξουμε τα μηνύματα των τριών αγγέλων;`