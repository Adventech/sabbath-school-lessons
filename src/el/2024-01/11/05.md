---
title:  Η Ασφαλεια Και Η Ειρηνη Της Σιων
date:  13/03/2024
---

`Διαβάστε Ψαλ. 46:1-7. Πώς περιγράφεται ο κόσμος μας, εδώ;`

Ο Ψαλμός δίνει μια ζωντανή περιγραφή της παγκόσμιας αναταραχής που απεικονίζεται με φυσικές καταστροφές πρωτοφανούς σφοδρότητας (Ψαλ. 46:2, 3). Η εικόνα των ταραγμένων νερών, συχνά περιγράφει τα εξεγερθέντα έθνη και τα προβλήματα που προκαλούν οι ασεβείς στον κόσμο (Ψαλ. 93:3, 4, 124:2-5). Επίσης, στον Ψαλ. 46:οι εικόνες των φυσικών καταστροφών περιγράφουν τον κόσμο, ο οποίος ελέγχεται από έθνη που ξεσηκώνουν πολέμους (εδ. 6).

Είναι, ξεκάθαρα, ένας κόσμος δίχως γνώση για τον Θεό, επειδή ο Θεός είναι στο μέσον του λαού Του, και όπου κατοικεί Αυτός επικρατεί απόλυτη ειρήνη (Ψαλ. 46:4, 5). Όμως, παρότι ο κόσμος Τον απορρίπτει, ο Θεός δεν τον εγκαταλείπει. Ο Θεός είναι Παρών στον κόσμο, παραμένοντας ανάμεσα στον λαό Του. Με άλλα λόγια, όσο άσχημα κι αν είναι τα πράγματα, η παρουσία του Θεού είναι εδώ, στον κόσμο, και αυτό μας δίνει ελπίδα και ενθάρρυνση.

Ο Κύριος που είναι το τέλειο καταφύγιο, είναι η Πηγή της διαρκούς ειρήνης και ασφάλειας της Σιών. Η φράση που τονίζει την ασφάλεια της Σιών, είναι «και αν» (εδ. 3). Και αν ο κόσμος βρίσκεται σε αναταραχή, ο λαός του Θεού είναι ασφαλής. Αυτό δείχνει ότι η ειρήνη δεν είναι το αποτέλεσμα της απόλυτης απουσίας δοκιμασιών, αλλά το δώρο του Θεού στα παιδιά Του που Τον εμπιστεύονται. Η ανεπιφύλακτη εμπιστοσύνη στον Θεό μπορεί να προσφέρει στο παιδί Του ειρήνη και ασφάλεια μέσα στην καταιγίδα (Ματ. 8:23-27). Το ερώτημα είναι: Θα παραδώσει ο Θεός τον κόσμο στις καταστροφικές του επιλογές και ενέργειες για πάντα;

`Διαβάστε Ψαλ. 46:6-11. Ποια είναι η απάντηση του Θεού στη βία και την καταστροφή του κόσμου;`

Ο Θεός απαντά με τόσο έντονη δυσαρέσκεια που ο λόγος Του, με τον οποίο δημιούργησε τη γη, τώρα την διαλύει (Ψαλ. 46:6). Ωστόσο, η  διάλυση του κόσμου δεν τελειώνει με καταστροφή, αλλά με ανακαίνιση. Προσέξτε ότι ο Θεός επεκτείνει την ειρήνη Του από τη Σιών έως τα πέρατα της γης. Εκείνος θα σταματήσει τους πολέμους και θα εξαλείψει τα εργαλεία της καταστροφής που τα ασεβή έθνη χρησιμοποίησαν για να καταπιέσουν τον κόσμο (Ψαλ. 46:9). Αυτή είναι η σπουδαία ελπίδα που έχουν οι Χριστιανοί, η οποία θα πραγματοποιηθεί με τη Δεύτερη Έλευση του Ιησού.

`ΣΚΕΨΗ: Πώς μπορούμε να έχουμε ειρήνη και εμπιστοσύνη στον Θεό μέσα σε έναν κόσμο που, πράγματι, είναι σε αναταραχή;`