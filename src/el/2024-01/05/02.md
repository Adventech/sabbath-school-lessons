---
title:  Οι Ημερες Του Κακου
date:  28/01/2024
---

`Διαβάστε Ψαλ. 74:18-22,  79:5-13. Τι διακυβεύεται εδώ; `

Ο ψαλμωδός προσπαθεί να κατανοήσει τη Μεγάλη Διαμάχη μεταξύ του Θεού και των δυνάμεων του κακού, και δείχνει στην ανεξιχνίαστη μακροθυμία Του, την άπειρη σοφία και δύναμή Του.

Το ζήτημα του κακού στους Ψαλμούς, είναι πρωτίστως θεολογικό και αφορά ερωτήματα σχετικά με τον Θεό. Έτσι, η καταστροφή της Ιερουσαλήμ και του ναού φαίνεται αρχικά ως μια Θεϊκή πρόκληση, επειδή έδωσε στους ειδωλολάτρες την ευκαιρία να βλασφημήσουν τον Θεό. Η κληρονομιά του Θεού (το Ισραήλ) είναι η ένδειξη της Θεϊκής επιλογής και διαθήκης Του (Δευτ. 4:32-38,  32:8, 9) που ποτέ δεν θα αποτύχει. Η έννοια της κληρονομιάς του Θεού περιέχει, επίσης, μια διάσταση σχετική με το τέλος του κόσμου, καθώς μια μέρα όλα τα έθνη θα γίνουν κληρονόμοι του Θεού και θα Τον υπηρετούν. Η αντίληψη ότι τα έθνη εισέβαλλαν στην κληρονομιά του Θεού, απειλεί τις υποσχέσεις Του.

Αναμφίβολα, ο ψαλμωδός αναγνωρίζει ότι οι αμαρτίες των ανθρώπων διέφθειραν τη σχέση διαθήκης του λαού με τον Θεό, επιφέροντάς τους όλες τις επιπτώσεις (Ψαλ. 79:8,9). Η επιβίωση τους εξαρτάται αποκλειστικά από την ελεήμονα παρέμβαση Του, και την αποκατάσταση της διαθήκης μαζί τους μέσω της εξιλέωσης της αμαρτίας. Ο Κύριος είναι «Θεός τής σωτηρίας μας», το οποίο εκφράζει την πιστότητα του Θεού στις υποσχέσεις της διαθήκης Του (εδ.9).

Ωστόσο, σημαντικότερο από τη αποκατάσταση του Ισραήλ είναι η υπεράσπιση του χαρακτήρα του Θεού στον κόσμο (Ψαλ. 79:9). Αν οι κακές ενέργειες των εθνών μείνουν ατιμώρητες, θα θεωρηθεί ότι ο Θεός έχασε το κύρος Του (Ψαλ. 74:18-23,  83:16-18,  106:47). Μόνο όταν ο Θεός σώσει τον λαό Του, το όνομά Του θα δικαιωθεί και θα εξυψωθεί.

Οι ίδιες αρχές ισχύουν και σήμερα. Οι αμαρτίες μας, τα ολισθήματά μας, οι κακίες μας δυσφημίζουν, όχι μόνο εμάς, άλλα και τον Θεό, του Οποίου το όνομα ομολογούμε. Οι λανθασμένες ενέργειές μας μπορεί να έχουν βλαβερές πνευματικές επιπτώσεις στη μαρτυρία μας και στην αποστολή μας, επίσης. Πόσοι άνθρωποι αποκόπηκαν από την πίστη μας, λόγω των απερίσκεπτων ενεργειών ατόμων που ομολογούν το όνομα του Χριστού;

`ΣΚΕΨΗ: «Η τιμή του Θεού, η τιμή του Χριστού, παίζει ενεργό ρόλο στην τελειότητα του χαρακτήρα του λαού Του.» Έ. Χουάιτ, Ζ.Χ. σ. 646. Πώς κατανοούμε αυτή τη σημαντική αλήθεια, και τι σημαίνει για τη χριστιανική μας ζωή;`