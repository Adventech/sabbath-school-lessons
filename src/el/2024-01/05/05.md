---
title:  «Σταματησε Ο Λογος Του Σε Γενεα Και Γενεα;»
date:  31/01/2024
---

`Διαβάστε Ψαλ. 77. Από ποιες δοκιμασίες περνά ο συγγραφέας; `

Ο Ψαλ. 77:ξεκινά με μια ικεσία στον Θεό για βοήθεια, γεμάτη θρήνο και οδυνηρές αναμνήσεις του παρελθόντος (εδ. 1-6). Ο ψαλμωδός, θρηνώντας με όλο του το είναι, στρέφεται στον Θεό. Αρνείται να παρηγορηθεί με κάθε άλλου είδους βοήθεια, εκτός από αυτή που έρχεται από τον Θεό.

Ωστόσο, η ενθύμηση του Θεού είναι εμφανής. «Θυμήθηκα τον Θεό, και ταράχτηκα» (εδ. 3). Ο εβραϊκός όρος hamah (στενάζω), συχνά απεικονίζει τη βοή των ορμητικών υδάτων (Ψαλ. 46:3). Ομοίως, ολόκληρη η ύπαρξη του ψαλμωδού είναι σε κατάσταση έντονης ανησυχίας.

Πώς μπορεί η ενθύμηση του Θεού να δημιουργεί τόσο δυνατά συναισθήματα αγωνίας; Μια σειρά ερωτημάτων αποκαλύπτουν την αιτία της αγωνίας του (Ψαλ. 77:7-9): Μήπως ο Θεός άλλαξε; Μπορεί να αθετήσει τη διαθήκη Του;

Η έντονη διαφορά μεταξύ των σωτήριων ενεργειών Του στο παρελθόν και της φαινομενικής απουσίας Του στο παρόν, προκαλούν στον ψαλμωδό το αίσθημα της εγκατάλειψης από τον Θεό. Αν ο Θεός έχει αλλάξει, τότε ο ψαλμωδός δεν έχει ελπίδα – ένα συμπέρασμα που προσπαθεί να απορρίψει.

Εντωμεταξύ, δεν μπορεί να κοιμηθεί, επειδή ο Κύριος τον κρατά άγρυπνο (Ψαλ. 77:4). Αυτό μας θυμίζει άλλους Βιβλικούς χαρακτήρες, των οποίων η αϋπνία χρησιμοποιήθηκε από τον Θεό για να προάγει τον σκοπό Του (Γεν. 41:1-8, Εσθ. 6:1, Δαν. 2:1-3). Η ατελείωτη νύχτα αγρυπνίας οδηγεί τον ψαλμωδό στο να σκεφτεί τις ενέργειες απελευθέρωσης του Κυρίου στο παρελθόν, άλλα με ανανεωμένο πνεύμα (Ψαλ. 77:5, 10).

Η βεβαιότητα που ο ψαλμωδός λαμβάνει από τον Θεό, δεν εξηγεί την προσωπική του κατάσταση, αλλά είναι μια επιβεβαίωση της πιστότητας και της αξιοπιστίας του Θεού (όπως στον Ιώβ). Ο ψαλμωδός ενθαρρύνεται να περιμένει με πίστη τον Κύριο, γνωρίζοντας ότι είναι ο Ίδιος Θεός που έκανε θαύματα στο Ισραήλ, στο παρελθόν (Ψαλ. 77:11-18). Επίσης, συνειδητοποιεί ότι «τα ίχνη Σου δεν γνωρίζονται» (Ψαλ. 77:19), αναγνωρίζοντας την καθοδήγηση του Θεού, ακόμα και σε περιστάσεις που η παρουσία Του δεν είναι εμφανής στα ανθρώπινα μάτια. Ο ψαλμωδός γνωρίζει ότι ο Θεός είναι ταυτόχρονα αποκεκαλυμμένος και κρυμμένος, και έτσι, προσφέρει δοξολογία στους μυστηριώδεις και κυριαρχικούς τρόπους του Κυρίου.

`ΣΚΕΨΗ: Θυμηθείτε στιγμές του παρελθόντος όταν ο Κύριος εργάστηκε στη ζωή σας. Πώς μπορούν να μας βοηθήσουν να διαχειριστούμε ό,τι κι αν αντιμετωπίζουμε αυτή τη στιγμή;`