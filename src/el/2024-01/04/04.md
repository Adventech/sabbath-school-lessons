---
title:  Ο Κυριος Ειναι Καταφυγιο Στις Αντιξοοτητες
date:  23/01/2024
---

`Διαβάστε Ψαλ. 17:7-9,  31:1-3,  91:2-7. Τι κάνει ο ψαλμωδός σε περίοδο δυσκολιών;`

Ο ψαλμωδός συναντά ποικίλες δυσκολίες και προβλήματα, και στρέφεται στον Θεό, ο Οποίος είναι ένα καταφύγιο σε κάθε αντιξοότητα. Η εμπιστοσύνη είναι μια συνειδητή επιλογή τού να αναγνωρίζει κανείς το μεγαλείο του Θεού στη ζωή του, σε όλες τις περιστάσεις. Εάν η εμπιστοσύνη δεν λειτουργεί στις αντιξοότητες, τότε δεν θα λειτουργήσει πουθενά.

Η μαρτυρία του ψαλμωδού, «Θα λέγω στον Κύριο: Εσύ είσαι καταφυγή μου, και φρούριό μου· Θεός μου· σ’ Αυτόν θα ελπίζω» (Ψαλ. 91:2), πηγάζει από τις προηγούμενες εμπειρίες του με τον Θεό που τώρα ενδυναμώνουν την πίστη του για το μέλλον. Ο ψαλμωδός αποκαλεί τον Θεό «Ύψιστο» και «Παντοκράτορα» (Ψαλ. 91:1, 2), ανακαλώντας στη μνήμη του το εκπληκτικό μεγαλείο του Κυρίου.

Επίσης, αναφέρεται στην ασφάλεια που μπορεί να βρει κάποιος στον Θεό: στη «σκέπη», τη «σκιά» (Ψαλ. 91:1), την «καταφυγή», το «φρούριο» (Ψαλ. 91:2), τα «φτερά», την «πανοπλία», την «ασπίδα» (Ψαλ. 91:4) και το «καταφύγιο» (Ψαλ. 91:9). Αυτές οι εικόνες αντιπροσωπεύουν τα ασφαλή καταφήγια στον πολιτισμό του ψαλμωδού. Αρκεί μόνο να σκεφτεί κανείς την αφόρητη ζέστη του ήλιου στην περιοχή, για να εκτιμήσει τη σκιά ή να θυμηθεί τους πολέμους στην ιστορία του Ισραήλ, ώστε να αξιολογήσει την ασφάλεια που παρέχεται από την ασπίδα ή την πανοπλία.

`Διαβάστε Ψαλ. 17:8 και Ματ. 23:37. Ποιες εικόνες χρησιμοποιούνται εδώ και τι αποκαλύπτουν;`

Μια από τις πιο γνωστές μεταφορές είναι αυτή που αναφέρει πως βρίσκεται «κάτω από τη σκιά των πτερύγων Σου» (Ψαλ. 17:8,  57:1,  63:7). Αυτή η μεταφορά αποπνέει ανακούφιση και ασφάλεια, υπονοώντας την προστασία που παρέχει ένα θηλυκό πτηνό στους νεοσσούς του. Ο Κύριος παρομοιάζεται με έναν αετό που φυλάσσει τα μικρά του κάτω από τα φτερά του (Έξ. 19:4,  Δευτ. 32:11) και με μια κότα που συγκεντρώνει τα μικρά της κάτω από τις φτερούγες της (Ματ. 23:37).

`ΣΚΕΨΗ: Πώς μπορούμε να διαχειριστούμε τις επερχόμενες δοκιμασίες, ενώ δεν βλέπουμε την προστασία του Κυρίου; Γιατί αυτές οι επώδυνες εμπειρίες δεν σημαίνουν ότι ο Κύριος δεν είναι μαζί μας;`