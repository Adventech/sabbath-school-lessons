---
title:  Βοηθεια Απο Το Αγιαστηριο
date:  25/01/2024
---

`Διαβάστε Ψαλ. 3:4,  14:7,  20:1-3,  27:5,  36:8,  61:4,  68:5, 35. Από πού έρχεται η βοήθεια σε αυτά τα εδάφια;`

Η κεντρική ιδέα του πνευματικού και φυσικού καταφυγίου και βοήθειας εμφανίζεται ιδιαίτερα στα πλαίσια του αγιαστηρίου. Το αγιαστήριο είναι ένας χώρος βοήθειας, ασφάλειας και σωτηρίας. Παρέχει καταφύγιο στους κατατρεγμένους. Ο Θεός υπερασπίζεται τα ορφανά και τις χήρες, και δίνει δύναμη στον λαό Του από το αγιαστήριο. Όταν «από τη Σιών, που είναι η εντέλεια της ωραιότητας, έλαμψε ο Θεός» (Ψαλ. 50:2), οι δίκαιες κρίσεις του Θεού διακυρύσσονται και οι ευλογίες του Κυρίου επεκτείνονται (Ψαλ. 84:4,  128:5,  134:3).

Η καταφυγή στο αγιαστήριο παρέχει ύψιστη ασφάλεια σε σχέση με οποιοδήποτε μέρος στον κόσμο, επειδή στο αγιαστήριο κατοικεί ο Ίδιος ο Θεός. Η παρουσία του Θεού, όχι απλώς ο ναός ως κτίσμα, παρέχει ασφάλεια. Ομοίως, το όρος Σιών όπου κατοικεί ο Κύριος, υπερέχει από κάθε άλλο, αν και ήταν απλώς ένα χαμηλό σε ύψος βουνό (Ψαλ. 68:15, 16,  Ησ. 2:2).

`Διαβάστε Εβρ. 4:15, 16. Πώς αυτά τα εδάφια παραλληλίζουν τα λόγια του ψαλμωδού για το αγιαστήριο;`

Η ιερότητα του αγιαστηρίου του Θεού ωθεί τον ψαλμωδό να αναγνωρίσει ότι όλοι οι άνθρωποι είναι αμαρτωλοί και εντελώς ανάξιοι της χάρης του Θεού, και δηλώνει ότι η απελευθέρωση βασίζεται αποκλειστικά στην πιστότητα και την χάρη Του (Ψαλ. 143:2, 9-12). Δεν διαθέτουμε τίποτα που να μας δίνει αξία μπροστά στον Θεό. Μόνο όταν οι άνθρωποι παραμένουν σε μια σωστή σχέση μαζί Του, μέσω της μετάνοιας και αποδοχής της χάρης και της συγχώρεσης του Θεού, μπορούν να ζητήσουν από Αυτόν τη διαβεβαίωση της απελευθέρωσης. Η λειτουργία του αγιαστηρίου αντιπροσωπεύει τη σωτηρία διαμέσου τού Ιησού.