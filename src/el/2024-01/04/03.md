---
title:  Διαβεβαιωση Της Φροντιδας Του Θεου
date:  22/01/2024
---

`Διαβάστε Ψαλ. 40:1-3,  50:15,  55:22 και 121. Πώς σχετίζεται ο Θεός με τις καθημερινές μας υποθέσεις;`

Ο Θεός αποκαλύπτεται στην Αγία Γραφή ως ο ζωντανός Θεός που ενεργεί για χάρη όσων Τον επικαλούνται. Ο ψαλμωδός δηλώνει «είχα τον Κύριο πάντοτε μπροστά μου» (Ψαλ.16:8). Γι’ αυτό, εμπιστεύεται τον Θεό και Τον επικαλείται (Ψαλ. 7:1, 9:10). Ο Κύριος τον ακούει καθώς αναφωνεί «από τα βάθη» του σε Αυτόν (Ψαλ. 130:1, 2). Καμία συγκυρία της ζωής δεν διαφεύγει από την κυριαρχική εξουσία του Θεού. Έτσι, ο ψαλμωδός αναφωνεί στον Θεό σε κάθε κατάσταση χωρίς ποτέ να χάνει την ελπίδα του.

Εντωμεταξύ, ο Ψαλμός 121, εξυμνεί τη δύναμη του Δημιουργού στην προσωπική ζωή του πιστού. Αυτή η δύναμη περιλαμβάνει:

1. «Δεν θα αφήσει να κλονιστεί το πόδι σου» (Ψαλ. 121:3). Η εικόνα του ποδιού συχνά περιγράφει το οδοιπορικό της ζωής κάποιου (Ψαλ. 66:9, 119:105, Παρ. 3:23). Η εβραϊκή λέξη για τον όρο «κλονιστεί» περιγράφει την ασφάλεια που ο Θεός παρέχει στον κόσμο (Ψαλ. 93:1) και στη Σιών (Ψαλ. 125:1).
2. Η εικόνα του Κυρίου ως ο Φύλακας του Ισραήλ, ο Οποίος δεν νυστάζει ούτε κοιμάται, τονίζει τη διαρκή επαγρύπνηση και την ετοιμότητά Του να ενεργήσει για χάρη των παιδιών Του (Ψαλ. 121:3-5).
3. Ο Κύριος είναι «η σκέπη σου» (Ψαλ. 121:5, 6) μας θυμίζει τον στύλο νεφέλης στην έρημο (Έξ. 13:21, 22). Ομοίως, ο Κύριος παρέχει φυσικό και πνευματικό καταφύγιο στον λαό Του.
4. Ο Θεός είναι το δεξί τους χέρι (Ψαλ. 121:5). Το δεξί χέρι υποδηλώνει το δυνατότερο χέρι ενός ατόμου, το χέρι της δράσης (Ψαλ. 74:11,  89:13). Εδώ, εκφράζεται η εγγύτητα και η χάρη του Θεού (Ψαλ. 16:8,  109:31,  110:5).
5. Η προστασία του Θεού στον λαό Του επιβεβαιώνεται ξεκάθαρα στον Ψαλ. 121:6-8. Ο Θεός θα προστατέψει τα παιδιά Του από καθετί κακό. Ούτε «ο ήλιος» ούτε «το φεγγάρι» θα τους βλάψει. Ο Θεός θα διαφυλάξει την «έξοδο» και την «είσοδο» τους. Αυτές οι ποιητικές εικόνες υπογραμμίζουν την πλήρη, ακατάπαυστη φροντίδα του Θεού.

Το συμπέρασμα είναι ότι ο ψαλμωδός εμπιστεύτηκε την στοργική φροντίδα του Θεού.

`ΣΚΕΨΗ: Με ποιους πρακτικούς τρόπους μπορούμε να βιώσουμε καλύτερα την πραγματικότητα της φροντίδας του Θεού; Πώς μπορούμε να συνεργαστούμε καλύτερα με τον Θεό ώστε να Του επιτρέψουμε να εργαστεί μέσα σε εμάς και για εμάς;`