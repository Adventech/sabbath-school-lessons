---
title:  «Προσμενε Τον Κυριο!»
date:  23/03/2024
---

> <p>Εδαφιο Μνημης</p>
>  «Πρόσμενε τον Κύριο· ανδρίζου, και ας ενδυναμωθεί η καρδιά σου·  και πρόσμενε τον Κύριο!» Ψαλμός 27:14

### Για τη μελέτη αυτής της εβδομάδας, διαβάστε
Ψαλ. 27:14,  Ρωμ. 8:18-25,  Ψαλ. 131,  Ματ. 18:3,  Ψαλ. 126,  92,  Μαρκ. 16:1-8,  Β’ Πέτ. 1:19

Έχουμε φτάσει στην τελευταία εβδομάδα αυτής της τριμηνίας της μελέτης των Ψαλμών. Το πνευματικό ταξίδι μας προκαλεί δέος μπροστά στον μεγαλοπρεπή Δημιουργό, Βασιλιά και Κριτή, μέσα από τη χαρά της Θεϊκής απελευθέρωσης, της συγχώρεσης και της σωτηρίας – μέσα από στιγμές παράδοσης, πενθώντας ή θρηνώντας – και μέσα από τις ένδοξες υποσχέσεις της αιώνιας παρουσίας του Θεού και την προσδοκία της αδιάκοπης παγκόσμιας λατρείας σε Αυτόν. Ωστόσο, το ταξίδι συνεχίζεται καθώς ζούμε με την ελπίδα της Έλευσης του Κυρίου, όταν η επιθυμία μας για το θέλημα του Θεού βρει την τελική της εκπλήρωση. Εάν υπάρχει μια τελευταία φράση που μπορούμε να αντλήσουμε από τους Ψαλμούς, αυτή είναι «πρόσμενε τον Κύριο!».

Η προσμονή του Κυρίου δεν είναι μια αδρανής και απελπιστική αναμονή από τον χρόνο κάποιου. Αντιθέτως, είναι μια ενέργεια γεμάτη εμπιστοσύνη και πίστη, η οποία αποκαλύπτεται έμπρακτα. Το να προσμένουμε τον Κύριο μεταμορφώνει τα μελαγχολικά μας βράδια με την προσδοκία ενός λαμπρού πρωινού (Ψαλ. 30:5, 143:8). Ενδυναμώνει την καρδιά μας με ανανεωμένη ελπίδα και ειρήνη. Μας δίνει κίνητρο να εργαστούμε περισσότερο, φέρνοντας τα χειρόβολα μιας άφθονης συγκομιδής από τους αγρούς της αποστολής του Κυρίου (Ψαλ. 126:6, Ματ. 9:36-38). Η προσμονή του Κυρίου ποτέ δεν θα μας ντροπιάσει, αλλά θα μας ανταμείψει πλουσιοπάροχα, επειδή ο Κύριος είναι πιστός σε όλες τις υποσχέσεις Του (Ψαλ. 37:7-11, 18, 34, 71:1, 119:137, 138).