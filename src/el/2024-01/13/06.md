---
title:  «Το Πρωι Ερχεται Η Αγαλλιαση»
date:  28/03/2024
---

`Διαβάστε Ψαλ. 5:3, 30:5, 49:14, 59:16, 92:2, 119:147, Β’Πέτ. 1:19 και Αποκ. 22:16. Ποια ώρα της ημέρας απεικονίζεται ως η στιγμή της Θεϊκής λύτρωσης, και γιατί;`

Στους Ψαλμούς το πρωί είναι κατά κανόνα η στιγμή που αναμένεται η απολύτρωση του Θεού. Το πρωί αποκαλύπτει τη χάρη Του, η οποία θέτει το τέλος στη μακρά νύχτα, της απελπισίας και της θλίψης. (Ψαλ. 130:5, 6). Στον Ψαλ. 143, η απελευθέρωση του Θεού θα αντιστρέψει το παροντικό σκοτάδι του θανάτου (Ψαλ. 143:3) στο φως ενός νέου πρωινού (Ψαλ. 143:8), και από την παραμονή στον λάκκο (εδ. 7) «σε δρόμο ευθύ» (εδ. 10).

`Διαβάστε Μάρ. 16:1-8. Τι συμβαίνει το πρωί, και γιατί είναι τόσο σημαντικό για εμάς;`

Το πρωινό της ανάστασης του Ιησού Χριστού ανοίγει τον δρόμο για την αιώνια αυγή της σωτηρίας του Θεού για όσους πιστεύουν στο όνομά Του. Οι μαθητές του Ιησού βίωσαν την πλήρη δύναμη της υπόσχεσης στον Ψαλ. 30:5: «Την εσπέρα μπορεί να συγκατοικήσει κλαυθμός, αλλά το πρωί έρχεται αγαλλίαση», όταν συνάντησαν τον αναστημένο Κύριο. Μόνο με τη χάρη του Θεού και την άνευ όρων αγάπη Του, ο κλαυθμός μας μεταμορφώνεται σε αγαλλίαση (εδ. 5,7).

Όπως το άστρο της αυγής προμηνύει τη γέννηση μιας καινούργιας ημέρας, έτσι η πίστη αναγγέλλει τη νέα πραγματικότητα της αιώνιας ζωής των παιδιών του Θεού (Β’ Πέτ. 1:19). Ο Ιησούς αποκαλείται το αστέρι το λαμπερό και πρωινό (Αποκ. 22:16), τον Οποίο προσμένουμε με ανυπομονησία να ιδρύσει το βασίλειό Του, όπου δεν θα υπάρχει πια νύχτα, αμαρτία και θάνατος (Αποκ. 21:1-8, 25). Στο τέλος, αυτό που προσμένουμε περισσότερο από οτιδήποτε άλλο, είναι ο Κύριος. Και, ασφαλώς, η προσμονή αξίζει.

«Πάνω από τον ανοιγμένο τάφο του Ιωσήφ, ο Χριστός διακήρυξε θριαμβευτικά: “Εγώ είμαι η ανάστασις και η ζωή”. Αυτά τα λόγια μόνο η Θεότητα μπορούσε να προφέρει. Όλες οι δημιουργημένες υπάρξεις ζουν με το θέλημα και τη δύναμη του Θεού. Ως δέκτες της ζωής του Θεού εξαρτώνται από αυτή. Από τα ανώτερα σεραφείμ μέχρι τις πιο ταπεινές ζωντανές υπάρξεις, όλα τροφοδοτούνται από την πηγή της ζωής. Μόνο Εκείνος που είναι ένα με το Θεό μπορούσε να πει για τη ζωή: “Εξουσίαν έχω να βάλλω αυτήν και εξουσίαν έχω να λάβω αυτήν πάλιν”. Η Θεότητά Του χορηγούσε στον Χριστό τη δύναμη να σπάσει τα δεσμά του θανάτου.» Ε. Χουάιτ Ζ.Χ., σ. 755

`ΣΚΕΨΗ: Έχει ειπωθεί ότι ο θάνατος έχει χαραχτεί στα κύτταρά μας, από τη γέννησή μας. Αν και είναι αλήθεια, τουλάχιστον για εμάς τους αμαρτωλούς, ποια υπόσχεση μας δίνει η ανάσταση του Ιησού Χριστού για την παροδικότητα του θανάτου; Γιατί δεν πρέπει ποτέ να ξεχνάμε, ότι ο θάνατος για εμάς είναι προσωρινός;`