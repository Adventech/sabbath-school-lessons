---
title:  «Βασταζοντας Τα Χειροβολα»
date:  26/03/2024
---

`Διαβάστε Ψαλ. 126. Τι δίνει δύναμη και ελπίδα στον λαό του Θεού; Με βάση τον Ψαλμό, τι είναι αυτό που μπορούμε να εφαρμόσουμε στη ζωή μας σήμερα; `

Η θαυματουργική απελευθέρωση του Κυρίου στο παρελθόν, είναι μια ανεξάντλητη πηγή έμπνευσης για τον λαό του Θεού και η πηγή της ελπίδας τους για το μέλλον. Η απελευθέρωση στο παρελθόν ήταν τόσο σπουδαία που θα μπορούσε να περιγράφει ως ένα όνειρο που πραγματοποιήθηκε (Ησ. 29:7, 8). Προσέξτε ότι η γενιά που δοξολογεί τον Κύριο στον Ψαλ. 126:για την απελευθέρωση του λαού Του στο παρελθόν από την αιχμαλωσία (Ψαλ. 126:1) είναι, επί του παρόντος, σε αιχμαλωσία (Ψαλ. 126:4).

Ωστόσο, η χαρά και η ανακούφιση του παρελθόντος ξαναζωντανεύουν μέσω ύμνων και οικειοποιούνται την παρούσα εμπειρία. Οι νέες γενιές διατηρούν τη Βιβλική ιστορία ζωντανή, θεωρώντας τους εαυτούς τους μεταξύ εκείνων που βίωσαν τα γεγονότα προσωπικά. Έτσι, μια ζωντανή πίστη τιμά τις σπουδαίες ενέργειες του Θεού για τον λαό Του στο παρελθόν, ως κάτι που ο Κύριος έκανε για εμάς, και όχι απλώς κάτι που έκανε ο Κύριος μόνο για αυτούς – για τις γενιές πιστών του παρελθόντος.

Στην πραγματικότητα, η ενθύμηση του παρελθόντας δίνει μια ανανεωμένη ελπίδα στο παρόν. Η εικόνα «των χειμάρρων στον Νότο» (εδ. 4) είναι μια ισχυρή μεταφορά της ξαφνικής και δυναμικής ενέργειας του Θεού για χάρη του λαού Του. Το νότιο τμήμα του Ιούδα ήταν μια άνυδρη ερημική περιοχή. Οι χείμαρροι σχηματίζονταν ξαφνικά και γέμιζαν ορμητικά νερά, μετά από έντονες βροχοπτώσεις, κατά τη διάρκεια της βροχερής περιόδου. Οι πρώιμες και οι όψιμες βροχές είχαν ιδιαίτερη σημασία για την παραγωγή της ετήσιας σοδειάς (Δευτ. 11:14, 28:12). Ομοίως, η εικόνα της σποράς με δάκρυα και του θερισμού με αγαλλίαση (Ψαλ. 126:5, 6) είναι μια δυνατή υπόσχεση Θεϊκής καθοδήγησης από ένα δύσκολο παρόν σε ένα ευτυχισμένο μέλλον.

Στο τέλος του θερισμού οι πιστοί Εβραίοι έφερναν τους καρπούς της σοδειάς στον ναό του Θεού, στην Ιερουσαλήμ (Έξ. 34:22, 26). Η κεντρική ιδέα του θερισμού παρέχει ένα ισχυρό πνευματικό μάθημα: Όπως ο μόχθος της σποράς και η φροντίδα των αγρών, των οπωρώνων και των αμπελώνων ανταμείβεται με τη χαρά της άφθονης συγκομιδής, έτσι και οι σημερινές δοκιμασίες του λαού του Θεού θα στεφθούν με τη χαρά της σωτηρίας στο τέλος του κόσμου. Η εικόνα του μεγάλου θερισμού παραπέμπει στην αποκατάσταση της βασιλείας του Θεού στη γη κατά τη Δεύτερη Έλευση του Χριστού (Αμώς 9:13-15,  Ματ. 9:37). Ωστόσο, και εδώ, τίθεται το θέμα της προσμονής. Όπως με τον θερισμό, πρέπει να περιμένουμε για να δούμε τους καρπούς και τα αποτελέσματα του μόχθου μας.

`ΣΚΕΨΗ: Σκεφτείτε τις φορές που είδατε ολοφάνερα το έργο του Κυρίου στη ζωή σας και στη ζωή των άλλων. Πώς μπορούμε να αντλήσουμε ελπίδα από αυτές τις εμπειρίες για ό,τι βιώνουμε τώρα;`