---
title:  Περαιτέρω Μελέτη
date:  29/03/2024
---

Διαβάστε Ε. Χουάτ Β.Χ., σ. 63-70

Οι Ψαλμοί προφέρουν ένθερμες εκκλήσεις προσμονής του Κυρίου. «Να αναπαύεσαι στον Κύριο, και να Τον προσμένεις» (Ψαλ. 37:7). Όταν η προσμονή μοιάζει σαν βαρύ φορτίο, αβέβαιο και μοναχικό, πρέπει να θυμόμαστε τους μαθητές την ημέρα της ανάληψης του Ιησού (Πράξ. 1:4-11). Ο Ιησούς αναλήφθηκε στον ουρανό μπροστά στα μάτια τους, ενώ εκείνοι έμεναν να Τον περιμένουν να επιστρέψει κάποια στιγμή αναπάντεχα. Ποιος βίωσε ποτέ μια πιο έντονη λαχτάρα να λάβει την ευλογία του Θεού τώρα από ό,τι οι μαθητές εκείνη την ημέρα; Σίγουρα επιθυμούσαν να τους πάρει μαζί Του. Ωστόσο, τους δόθηκε η καθοδήγηση να περιμένουν την υπόσχεση του Πατέρα για την επιστροφή του Ιησού. Αν σκεφτούμε ότι οι μαθητές ήταν γεμάτοι απόγνωση και απογοήτευση, θα εκπλαγούμε. Επέστρεψαν στην Ιερουσαλήμ και έκαναν ακριβώς αυτό που τους είπε ο Ιησούς – πρόσμεναν τη δωρεά του Αγίου Πνεύματος και έπειτα κήρυξαν με δύναμη το ευαγγέλιο στον κόσμο (Πράξ. 1:12-14, 2).

Η εντολή του Κυρίου μας να Τον προσμένουμε είναι ανέφικτη, εκτός εάν έχει επιτελέσει το έργο Του μέσα μας, διαμέσου τού Αγίου Πνεύματος. Κανένας ανθρώπινος ενθουσιασμός δεν θα αντέξει ποτέ την πίεση που η αναμονή θα επιβάλει στον εύθραυστο εαυτό μας. Μόνο ένα πράγμα μπορεί να αντέξει αυτή την πίεση, και αυτό είναι η προσκόλληση στον Ιησού Χριστό με μια προσωπική σχέση μαζί Του. «Έπεται λοιπόν πως όταν ο Χριστός κατοικεί στις καρδιές μας, τότε θα εργάζεται μέσα μας “και το θέλειν και το ενεργείν κατά την ευδοκίαν Αυτού.” Τότε θα εργαζόμαστε και μεις όπως Αυτός εργαζόταν. Θα εκδηλώνουμε το ίδιο πνεύμα. Και έτσι, αγαπώντας Αυτόν και παραμένοντας κοντά Του, θα “αυξήσωμεν εις Αυτόν κατά πάντα, όστις είναι η κεφαλή, ο Χριστός.” Φιλιπ. (2)β΄13, Εφεσ. (4)δ΄15.» Β.Χ., σ. 70

Καθώς συνεχίζουμε να προσμένουμε τον Κύριο, θα βρούμε ειρήνη και ικανοποίηση στους Ψαλμούς. Οι προσευχές και οι ύμνοι μας βρίσκονται εκεί που η καρδιά του Θεού και η καρδιά μας συναντιούνται καθημερινά.

**Ερωτήσεις για συζήτηση**

`1. Γιατί η προσμονή είναι σημαντική για την πνευματική μας ζωή; Συζητήστε την εμπειρία της προσμονής κάποιων Βιβλικών ηρώων της πίστης. Πώς η προσμονή εξάγνισε και ενδυνάμωσε την πίστη τους; (Ρωμ. 4:19-22, Εβρ. 11).`

`2. Πότε έρχεται το τέλος της προσμονής μας; (Ψαλ. 37:34-40). Με άλλα λόγια, ποια υπόσχεση μάς έχει δοθεί όταν όλα τελικά θα έχουν τελειώσει; Ποια ελπίδα βρίσκουμε σε αυτά τα εδάφια σχετικά με τη δικαιοσύνη, η οποία δεν εφαρμόζεται στον κόσμο μας;`

`3. Γιατί, όσο αφορά τους νεκρούς και το ότι η εμπειρία τους έχει τελειώσει (Εκκλ. 9:5), η προσμονή τους για τον Ιησού έχει λάβει τέλος; Ποια ελπίδα μάς δίνει αυτή η απάντηση;`