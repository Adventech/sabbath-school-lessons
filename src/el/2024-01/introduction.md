### Ψαλμοι: Εκει Οπου Θεος Και Ανθρωπος Ανταμωνονται Καρδια Με Καρδια

Οι Ψαλμοί είναι οι, κατεξοχήν, προσευχές και ύμνοι της Αγίας Γραφής. Εκφωνημένοι σε δοξολογία, χαρά, λύπη και απόγνωση, εκφράζονται προσωπικά ή δημοσίως, από απλούς ανθρώπους, βασιλιάδες, ποιητές και ιερείς. Προερχόμενοι τόσο από δίκαιους όσο και από μετανοημένους αμαρτωλούς, οι Ψαλμοί έχουν χρησιμεύσει ως βιβλίο προσευχών και υμνολόγιο στις γενιές των πιστών.

Το βιβλίο των Ψαλμών οφείλει την ιδιαίτερη σημασία του στο γεγονός ότι ενώ το μεγαλύτερο μέρος της Αγίας Γραφής απευθύνεται σε εμάς, οι Ψαλμοί μιλούν για εμάς και με εμάς. Οι Ψαλμοί είναι μια πηγή ευλογίας, ελπίδας και αναζωπύρωσης. Ένας οδηγός τόσο αυτοπαρατήρησης όσο και αντανάκλασης του μεγαλείου του Θεού, απελευθέρωσης όταν κάποιος κράζει από τα βάθη της ψυχής του, και ελκυστικός για μια ανανεωμένη υποταγή στον Θεό. Έτσι, δεν αποτελεί έκπληξη το ότι πολλοί άνθρωποι θεωρούν πως οι Ψαλμοί αντηχούν στα συναισθήματα και τις εμπειρίες τους, και τους υιοθετούν ως δικές τους προσευχές. Εύστοχα ο Λούθηρος λέει για τους Ψαλμούς: «Πού μπορεί να βρει κανείς ευγενέστερα λόγια για να εκφράσει τη χαρά, τη δοξολογία ή την ευγνωμοσύνη, από ό,τι στους Ψαλμούς; Μέσα τους μπορείς να κοιτάξεις την καρδιά όλων των αγίων σαν να κοιτούσες ένα υπέροχο πάρκο αναψυχής ή να ατένιζες τον ουρανό… Ή πού μπορεί κανείς να βρει πιο βαθυστόχαστα, γεμάτα μετάνοια και λύπη λόγια, με τα οποία να εκφράζει την θλίψη από ό,τι στους Ψαλμούς των θρήνων; Σε αυτούς, μπορείτε να κοιτάξετε στην καρδιά των αγίων σαν να κοιτάζατε τον θάνατο ή να ατενίζατε την κόλαση, τόσο σκοτεινή είναι η σκηνή από τη μεταβολή του θυμού του Θεού… Γι’ αυτό είναι εύκολο να κατανοήσουμε γιατί το βιβλίο των Ψαλμών είναι το αγαπημένο βιβλίο όλων των αγίων. Κάθε άνθρωπος, αναλόγως την περίπτωσή του, μπορεί να βρει Ψαλμούς που ταιριάζουν στις ανάγκες του,  αισθανόμενος ότι είναι τόσο κατάλληλοι, σαν να γράφτηκαν μόνο για χάρη του. Σε κανένα άλλο βιβλίο δεν μπορεί να βρει λόγια όμοια ή καλύτερα από αυτά.» – Martin Luther, Martin Lu-ther: Selections From His Writings, pp. 39, 40.

Για να βιώσουμε τη μεταμορφωτική δύναμη των Ψαλμών, καλούμαστε να δοξολογήσουμε και να προσευχηθούμε, όπως οι γενιές των πιστών που τους χρησιμοποίησαν για να υψώσουν τις δεήσεις, τις ικεσίες, την εξομολόγηση, τον θρήνο και τις ευχαριστίες τους στον κυρίαρχο Θεό της χάρης και της δικαιοσύνης.

Χρειάζεται, λοιπόν, να μελετήσουμε τους Ψαλμούς; Όπως ολόκληρη η Αγία Γραφή, οι Ψαλμοί γράφτηκαν στο δικό τους ιδιαίτερο ιστορικό, θεολογικό και λογοτεχνικό πλαίσιο. Το θέμα της μελέτης τους είναι να φέρει τον ξεχωριστό κόσμο τους πλησιέστερα στο σύγχρονο ακροατήριο. Αξίζει να προσέξουμε ότι οι Ψαλμοί είναι προσευχές από τον λαό του Θεού καθώς και προσευχές που ο Ίδιος ο Ιησούς προσευχήθηκε ως ενσαρκωμένος Κύριος. Επίσης, είναι και προσευχές για τον Ιησού. Είναι η αποκάλυψη του Θεού για την ανθρωπότητα. Έτσι, ένα ακόμα θέμα της μελέτης των Ψαλμών είναι να μάθουμε όλα όσα έκανε ο Θεός, όσα κάνει και θα κάνει για τον κόσμο, μέσω του Ιησού Χριστού.

Παρότι οι Ψαλμοί είναι μια συλλογή 150 ποιημάτων, είναι ένα πνευματικό ταξίδι που είναι κοινό για πολλά παιδιά του Θεού. Το ταξίδι ξεκινά με την πίστη που είναι σταθερά καθιερωμένη και ασφαλής από την κυρίαρχη διακυβέρνηση του Θεού, και όπου το καλό ανταμείβεται και το κακό τιμωρείται. Καθώς η μελέτη μας συνεχίζεται, θα δούμε τι συμβαίνει όταν ο επιμελώς τακτοποιημένος κόσμος της πίστης δοκιμάζεται και απειλείται από το κακό. Συνεχίζει ο Θεός να κυβερνά; Πώς μπορούν οι πιστοί του Θεού να ψάλλουν ακόμη και «σε ξένη γη»; (Ψαλ. 137/ρλζ’ 4).

Η επιθυμία και η προσευχή μας είναι οι Ψαλμοί να μας ενδυναμώσουν στο ταξίδι της ζωής μας, και μέσα από αυτούς να συναντάμε τον Θεό καθημερινά, με εμπιστοσύνη, μέχρι την ημέρα που θα δούμε τον Ιησού Χριστό πρόσωπο με πρόσωπο.