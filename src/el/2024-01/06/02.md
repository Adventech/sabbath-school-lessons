---
title:  Ο Μεγαλοπρεπης Πολεμιστης
date:  04/02/2024
---

`Διαβάστε Ψαλ. 18:3-18,  76:3-9, 12,  144:5-7. Πώς παρουσιάζεται ο Κύριος, εδώ; Πώς αυτές οι εικόνες εκφράζουν την ετοιμότητα του Θεού να ελευθερώσει τον λαό Του;`

Αυτοί οι ύμνοι δοξολογούν τον Κύριο για την υπέρμετρη εξουσία Του επάνω στις δυνάμεις του κακού που απειλούν τον λαό Του. Παρουσιάζουν τον Θεό ως μεγαλοπρεπή Πολεμιστή και Κριτή. Η εικόνα Του ως πολεμιστής είναι συχνή στους Ψαλμούς και τονίζει την δριμύτητα και τη σπουδαιότητα της απάντησης του Θεού στις κραυγές και τα δεινά του λαού Του.

«Και ο Κύριος βρόντησε στους ουρανούς, και ο Ύψιστος έδωσε να ακουστεί η φωνή Του· χαλάζι και κάρβουνα φωτιάς. Και έστειλε τα βέλη Του, και τους σκόρπισε· και πλήθυνε τις αστραπές και τους συντάραξε. Και φάνηκαν τα βάθη των νερών, και αποκαλύφθηκαν τα θεμέλια της οικουμένης, από την επιτίμησή Σου, Κύριε, από το φύσημα της πνοής των μυκτήρων Σου.» (Ψαλ. 18:13-15).

Η απόλυτη αποφασιστικότητα και το μέγεθος των ενεργειών του Θεού, θα πρέπει να διαλύσει κάθε αμφιβολία για τη μεγάλη φροντίδα και ευσπλαχνία Του προς τους πάσχοντες ή για την ικανότητά Του να νικήσει το κακό. Πρέπει, απλώς, να Τον περιμένουμε να το κάνει.

Στο τέλος, ακόμη και όταν ο λαός του Θεού, όπως ο Δαβίδ, είχε εμπλακεί σε πολέμους, η απελευθέρωση δεν προερχόταν από ανθρώπινα μέσα. Στις μάχες του ενάντια στους εχθρούς του λαού του Θεού, ο βασιλιάς Δαβίδ, δόξασε τον Κύριο ως τον Έναν και Μοναδικό που κέρδισε τη νίκη. Θα μπορούσε εύκολα ο Δαβίδ να πάρει τα εύσημα για τις πολλές επιτυχίες και τους θριάμβους, άλλα δεν ήταν αυτή η ψυχοσύνθεσή του. Γνώριζε την Πηγή της δύναμής του.

Παρότι ο Δαβίδ δηλώνει πως ο Κύριος «διδάσκει τα χέρια μου σε πόλεμο» (Ψαλ. 18:34), πουθενά στους Ψαλμούς δεν βασίζεται στις πολεμικές του ικανότητες. Αντιθέτως, ο Κύριος πολεμά για τον Δαβίδ και τον ελευθερώνει (Ψαλ. 18:47, 48).

Στους Ψαλμούς, ο βασιλιάς Δαβίδ που ήταν γνωστός ως ένας έμπειρος πολεμιστής, δοξολογεί με την ιδιότητα του μουσικού τον Κύριο ως τον Μόνο Ελευθερωτή και Συντηρητή του λαού Του (Ψαλ. 144:10-15). Η άντληση της δύναμης του Δαβίδ είναι η δοξολογία και η προσευχή στον Κύριο, οι οποίες είναι πιο ισχυρές από κάθε πολεμικό όπλο. Μόνο στον Θεό ανήκει η εμπιστοσύνη και η λατρεία.

`ΣΚΕΨΗ: Όποια χαρίσματα, ικανότητες και επιτυχίες κι αν έχουμε, γιατί πρέπει πάντα να θυμόμαστε την πηγή τους; Ποιος κίνδυνος παραμονεύει αν ξεχάσουμε αυτήν την πηγή;`