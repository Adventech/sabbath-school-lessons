---
title:  Ανθρωπινεσ Σχεσεισ Εν Χριστω
date:   25/10/2018
---

Ο Χριστιανισμός είναι μία θρησκεία σχέσεων: σχέση με τον Θεό και μεταξύ μας. Δεν είναι λογικό να ισχυριζόμαστε ότι έχουμε στενή σχέση με τον Θεό χωρίς αυτή η σχέση να επηρεάζει τις σχέσεις που έχουμε μεταξύ μας. Οι Χριστιανοί δεν μπορούν να ζουν στην απομόνωση. Οι αρχές της ενότητας στις οποίες αναφέρετε ο Παύλος στην προς Εφεσίους επιστολή βρίσκουν επίσης εφαρμογή και στον τρόπο που σχετιζόμαστε με τους άλλους.

`Διαβάστε Εφεσ. 5:15-21. Τι λέει ο Παύλος σε εμάς στο εδ. 21; Ποια είναι η σχέση μεταξύ υποταγής και ενότητας;`

Η προτροπή του Παύλου να υποτασσόμαστε ο ένας στον άλλον συνδέεται με τη φράση «πληρούσθε διά του Πνεύματος» (εδ. 18). Μία εκδήλωση της πληρότητας σε Πνεύμα είναι η μεταξύ μας υποταγή. Αυτό παραπέμπει στην αρμόζουσα ταπεινοφροσύνη που πρέπει να έχουμε προς τους ανθρώπους. Βέβαια, αυτό δεν είναι ένα φυσικό χαρακτηριστικό στις περισσότερες προσωπικότητες, αλλά αποτέλεσμα της παρουσίας του Αγίου Πνεύματος στην καρδιά μας. Είναι δώρο του ίδιου Πνεύματος που είναι ο δεσμός της ενότητάς μας με τον Χριστό. Έτσι, η υποταγή είναι μία εσωτερική αρετή που εκφράζει την ευλάβειά μας στον Χριστό και στη θυσία που έκανε για εμάς.

`Διαβάστε Εφεσ. 5:22 - 6:9. Τι επίδραση έχει αυτού του είδους η υποταγή στις σχάσεις ενός πιστού, στο σπίτι και στην εργασία του;`

Ως έναν βαθμό, η ενότητα στην εκκλησία επηρεάζεται από την ενότητα στο σπίτι. Ο Παύλος τόνισε πως η ενότητα, η αγάπη, και ο σεβασμός πρέπει να υπάρχουν στα ανδρόγυνα ως παράδειγμα της ανιδιοτελούς αγάπης του Χριστού προς την εκκλησία. Συνεπώς, ο σεβασμός πρέπει να υπάρχει στην οικογένεια όπως και στην εκκλησία, και απαιτείται από το ανδρόγυνο και τα μέλη της εκκλησίας. Αυτό το χαρακτηριστικό του Χριστού πρέπει να εκδηλώνεται και στις σχέσεις γονέων - παιδιών και εργοδοτών - υπαλλήλων  (κύριοι και δούλοι εκείνη την εποχή). Η διάχυτη αρμονία και ηρεμία που υπάρχει στα σπίτια μας πρέπει να υπάρχει και στην εκκλησία.

`Σκεψη: Τι αρχές μπορείτε να πάρετε από αυτά τα εδάφια για το πώς πρέπει να ενεργείτε (ανάλογα την περίπτωση) προς κάποιο οικογενειακό σας μέλος ή συνεργάτη σας;`