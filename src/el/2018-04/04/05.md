---
title:  Ηγετεσ Τησ Εκκλησιασ Και Ενοτητα
date:   24/10/2018
---

«Εις ένα δε έκαστον ημών εδόθη η χάρις κατά το μέτρον της δωρεάς του Χριστού» (Εφεσ. 4:7). Ενώ η σωτηρία είναι ένα δώρο που δίνεται σε όλους όσους το δέχονται, κάποια πνευματικά χαρίσματα δίνονται σε ορισμένους ανθρώπους για ιδιαίτερο σκοπό.

`Διαβάστε Εφεσ. 4:11. Ποια είναι τα χαρίσματα της ηγεσίας που ο Θεός δίνει στην εκκλησία Του;`

`Σύμφωνα με την Εφεσ. 4:12, για ποιον λόγο ο Θεός δίνει αυτά τα ιδιαίτερα χαρίσματα ηγεσίας στην εκκλησία; Πώς αυτά τα χαρίσματα σχετίζονται μεταξύ τους;`

Όλοι οι Χριστιανοί υπό μία έννοια είναι εργάτες του Θεού και του ευαγγελίου. Η εντολή του Χριστού στο Ματθ. 28:19,20, δίνεται σε όλους τους Χριστιανούς. Το έργο της υπηρεσίας δεν δίνεται μόνο σε μερικούς, όπως σε ποιμένες και ευαγγελιστές, αλλά σε όλους που φέρουν το όνομα του Χριστού. Κανείς δεν μπορεί να ισχυριστεί ότι εξαιρείται από το έργο της διάδοσης του ευαγγελίου, και κανένας υπεύθυνος στην εκκλησία δεν μπορεί να πει ότι έχει αποκλειστική διακονία. Τα πνευματικά χαρίσματα ηγεσίας δίνονται για την ιδιαίτερη εποικοδόμηση της εκκλησίας. Οι ηγέτες της εκκλησίας πρέπει να προάγουν και να ενθαρρύνουν την ενότητα.

Η λίστα χαρισμάτων ηγεσίας, του Παύλου, μας δείχνει επίσης πως αποσκοπούν στον εξοπλισμό του λαού του Θεού για την προσέγγιση του απολωλώς. Ορισμένοι μέσα στην εκκλησία έχουν την ιδιαίτερη ευθύνη να βοηθήσουν τους άλλους να εκπληρώσουν την υπηρεσία τους για τον Χριστό, και να εποικοδομήσουν το σώμα του Χριστού, «εωσού καταντήσωμεν πάντες εις την ενότητα της πίστεως και της επιγνώσεως του Υιού του Θεού, εις άνδρα τέλειον, εις μέτρον ηλικίας του πληρώματος του Χριστού» (Εφεσ. 4:13). Το παράδειγμα ηγεσίας που μας άφησε ο Ιησούς πρέπει να είναι το πρότυπό μας για υπηρεσία. Ο Ιησούς ήρθε για να υπηρετήσει, και όχι για να υπηρετηθεί (Ματθ. 20:25-28), το ίδιο πρέπει να κάνουμε και εμείς. 

Οι άνθρωποι συνήθως έχουν την τάση να είναι ανεξάρτητοι και να μη λογοδοτούν σε κανέναν. Ο Παύλος μας θυμίζει ωστόσο, ότι κανένας Χριστιανός δεν είναι μόνος σ’ αυτόν τον κόσμο και ότι δημιουργούμε μία κοινότητα πίστης με πνευματικούς ηγέτες για να βοηθούμε και να ενθαρρύνουμε ο ένας τον άλλον στο κοινό μας αυτό ταξίδι. Είμαστε όλοι μέρος του σώματος του Χριστού.  

`Σκεψη: Τι πνευματικά χαρίσματα έχετε και πώς τα χρησιμοποιείτε για την ενότητα της τοπικής σας εκκλησίας;`