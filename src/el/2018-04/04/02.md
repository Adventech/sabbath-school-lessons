---
title:  Ευλογιεσ Μεσω Του Χριστου
date:   21/10/2018
---

`Διαβάστε Εφεσ. 1:3-14. Τι μας έχει δοθεί μέσω του Χριστού;`

Οι ακόλουθοι του Ιησού έχουν να δοξάσουν τον Θεό για πολλά πράγματα. Μέσω του Χριστού, ο Θεός επέλεξε να μας υιοθετήσει και να μας κάνει υιούς και θυγατέρες Του για να Τον εκπροσωπήσουμε στον κόσμο. Ο Παύλος χρησιμοποιεί πολλές εικόνες για να περιγράψει τη νέα μας σχέση με τον Θεό μέσω του Χριστού. Μία από αυτές είναι η εικόνα της υιοθεσίας. Μέσω του Χριστού υιοθετηθήκαμε και ανήκουμε στην οικογένεια του Θεού. Η εικόνα της οικογένειας είναι και μία αναφορά στη διαθήκη του Θεού με το λαό Ισραήλ. Στα πλαίσια της επιστολής του Παύλου, οι Εθνικοί που αποδέχονται τον Ιησού ως Μεσσία γίνονται επίσης παιδιά του Θεού, κληρονόμοι της υπόσχεσης που δόθηκε στο Ισραήλ (Ρωμ. 8:17, Γαλ. 4:7). Το προνόμιο της σχέσης αυτής με τον Χριστό είναι θεμελιώδες για όλη τη Χριστιανική ενότητα. Στο κείμενο αυτό βλέπουμε την επιθυμία του Θεού να επανενωθεί όλη η ανθρωπότητα με τον Χριστό. Και στην οικογένεια του Θεού, το να γνωρίζεις τον Ιησού δεν σου παρέχει κάποια ιδιαίτερη θέση: είμαστε όλοι παιδιά του Θεού, μας αγαπάει, και μας φροντίζει όλους το ίδιο. 

Ορισμένοι μπερδεύονται όταν σ’ αυτήν την περικοπή διαβάζουν για προορισμό (Εφεσ. 1:5,11). Η υπόσχεση ότι ο Θεός μάς επέλεξε για να σωθούμε, μοιάζει ότι επέλεξε και κάποιους να χαθούν. Όμως η Αγία Γραφή δεν διδάσκει κάτι τέτοιο. Αντιθέτως, ο Θεός ετοίμασε το σχέδιο της σωτηρίας πριν τη δημιουργία του κόσμου ώστε όλοι να μπορέσουν να σωθούν. «Διότι τόσον ηγάπησεν ο Θεός τον κόσμον, ώστε έδωκε τον Υιόν αυτού τον μονογενή, διά να μη απολεσθή πας ο πιστεύων εις αυτόν, αλλά να έχη ζωήν αιώνιον» (Ιωάν. 3:16, δείτε επίσης Α’Τιμ. 2:6, Β’ Πέτρ. 3:9). Ο Θεός ξέρει από πριν ποιοι θα δεχτούν την προσφορά Του για σωτηρία, όμως δεν προκαθορίζει την απόφαση κανενός. Η σωτηρία προσφέρεται σε όλους τους ανθρώπους χάρη των όσων έκανε ο Χριστός για εμάς. Το ερώτημα είναι: Πώς ανταποκρινόμαστε σ’ αυτήν την προσφορά; Ο Θεός δεν ασκεί πίεση για τη σωτηρία κανενός.

«Στο συμβούλιο του ουρανού, αποφασίστηκε για τους παραβάτες ανθρώπους να μην χαθούν εξαιτίας της ανυπακοής τους, αλλά, μέσω της πίστης τους στον Χριστό ως εγγυητή και αντικαταστάτη τους, να γίνουν εκλεκτοί του Θεού και να προοριστούν για υιοθεσία κατά την ευδοκία του θελήματός Του. Ο Θεός θέλει να σωθούν όλοι οι άνθρωποι, γι’ αυτό έδωσε τον Μονογενή Του Υιό να πληρώσει τα λύτρα γι’ αυτούς. Εκείνοι που θα χαθούν, θα χαθούν επειδή αρνούνται να υιοθετηθούν ως παιδιά του Θεού, μέσω του Ιησού Χριστού.» Ε. Χουάιτ, Σχόλια, The SDA Bible Commentary, τομ. 6, σ. 1114.