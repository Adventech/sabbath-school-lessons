---
title:  Ο Λαοσ Του Θεου
date:   04/11/2018
---

`Διαβάστε Α’ Πέτρ. 2:9, Έξ. 19:5,6, Δευτ. 4:20 και 7:6. Τι λένε αυτά τα εδάφια για την ιδιαίτερη θέση του λαού του Θεού;`

Η εκκλησία αποτελείται από ανθρώπους, όχι όμως από οποιουσδήποτε ανθρώπους. Η εκκλησία είναι ο λαός του Θεού, άνθρωποι που ανήκουν στον Θεό και αξιώνουν πως ο Θεός είναι Πατέρας και Σωτήρας τους, οι οποίοι έχουν λυτρωθεί από τον Χριστό και Τον υπακούνε. Αυτή η εικόνα υπογραμμίζει την έννοια ότι ο Θεός έχει έναν λαό στη γη από την ημέρα που γνωστοποιήθηκε το σχέδιο της σωτηρίας και ότι υπάρχει μία συνέχεια μεταξύ του Ισραήλ της Παλαιάς Διαθήκης και της εκκλησίας στην Καινή. Από την εποχή του Αδάμ, τους πατριάρχες πριν και μετά τον Κατακλυσμό, και τον Αβραάμ, ο Θεός έκανε διαθήκη με το λαό Του να είναι εκπρόσωποι της αγάπης, του ελέους, και της δικαιοσύνης Του στον κόσμο.

Ο λαός του Θεού ονομάζεται έθνος εκλεκτό, βασίλειο ιεράτευμα, και έθνος άγιο. Αυτοί οι όροι δείχνουν ότι ο λαός ξεχωρίστηκε για έναν ιδιαίτερο σκοπό: «διά να εξαγγείλητε τας αρετάς εκείνου, όστις σας εκάλεσεν εκ του σκότους εις το θαυμαστόν αυτού φως» (Α’ Πέτρ. 2:9). Αυτή επίσης είναι η περιγραφή του γενναιόδωρου χαρακτήρα του Θεού, όπως περιγράφεται στην Έξ. 34:6,7. «Η εκκλησία είναι το ιδιαίτερο απόκτημα του Θεού ώστε τα μέλη της να αντικατοπτρίσουν τα πολύτιμα στοιχεία του χαρακτήρα Του στη ζωή τους και να διακηρύξουν την καλοσύνη και το έλεός Του σε όλους.» The SDA Bible Commentary, τομ. 7, σ. 562.

`Διαβάστε Δευτ. 7:6-8. Τι ήταν εκείνο που έκανε τον Θεό να επιλέξει τους απογόνους του Αβραάμ για λαό Του; Πώς αυτό εξακολουθεί να ισχύει και σήμερα;`

Ποια χώρα σήμερα αξίζει τον τίτλο, «έθνος άγιο»; Καμία. Όλα τα έθνη αποτελούνται από ανθρώπους που δεν αξίζουν την αγάπη και την χάρη του Θεού. Και παρότι η Αγία Γραφή μάς παροτρύνει να γίνουμε άγιοι, μας διδάσκει επίσης και ότι η επιλογή και η ίδρυση του Ισραήλ βασιζόταν εξολοκλήρου στην αγάπη του Θεού και όχι στις αρετές των ανθρώπων. Η σύσταση του λαού του Θεού είναι μία δημιουργική ενέργεια αγάπης που παρά την αμαρτία και την αποστασία σε εθνικό επίπεδο, ο Θεός κράτησε την υπόσχεσή Του στον Αβραάμ ότι μέσω του σπέρματός του, του Χριστού, θα έσωζε τον λαό Του. Όπως η επιλογή του λαού του Θεού ήταν πράξη χάρης, έτσι είναι και η σωτηρία τους. Είναι μια υπενθύμιση για τις κοινές ρίζες μας στη χάρη του Θεού που δεν αξίζουμε.

`Σκεψη: Γιατί πρέπει πάντα να έχουμε μπροστά μας την ιερή αλήθεια ότι η σωτηρία μας βρίσκεται μόνο στον Χριστό και σε όσα έκανε για εμάς, και όχι σ’ αυτά που κάνουμε εμείς, παρότι ανήκουμε στον λαό του Θεού;`