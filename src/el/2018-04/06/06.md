---
title:  Προβατο Και Βοσκοσ
date:   08/11/2018
---

`Διαβάστε Ιωάν. 10:1-11. Πώς η παρομοίωση της εκκλησίας ως ποίμνιο δείχνει την ενότητα; Δείτε επίσης Ψαλμ. 23.`

Οι άνθρωποι εκείνης της εποχής γνώριζαν καλά τη στενή σχέση μεταξύ προβάτων και βοσκού, και αντιλήφθηκαν πλήρως την παραβολή αυτή. Όταν ο Ιησούς είπε, «Εγώ είμαι ο ποιμήν ο καλός», αμέσως αναγνώρισαν πως αναφερόταν στον Ψαλμ. 23:1, «Ο Κύριος είναι ο ποιμήν μου». Η εικόνα δεν ήταν μόνο ξεκάθαρη, αλλά και γεμάτη συναισθήματα που την έκανε ακόμη πιο ζωντανή. Στην Ανατολή, μέχρι και σήμερα, οι βοσκοί είναι γνωστοί για την αφοσίωσή τους και τη μεγάλη φροντίδα τους προς τα πρόβατα, ανεξαρτήτου συνθηκών. Η εικόνα του βοσκού είναι από τις πιο αγαπημένες στην Αγία Γραφή για την περιγραφή του χαρακτήρα του Θεού και της σχέσης Του με τον λαό Του.

Αυτό που γνωρίζουμε για τα πρόβατα είναι ότι είναι άκακα και ανυπεράσπιστα. Γι’ αυτό και εξαρτώνται από έναν καλό βοσκό για προστασία. Πολλές φορές μάλιστα, θεωρούνται ανόητα. Σε ορισμένες περιπτώσεις χάνονται και ο βοσκός τα αναζητά ώστε να τα οδηγήσει με ασφάλεια στη στάνη - πολλές φορές ακόμη και κουβαλώντας τα. Η υπομονή και η κατανόηση είναι απαραίτητα στοιχεία για την φροντίδα των προβάτων. Από πολλές απόψεις, αυτή η παρομοίωση είναι ιδανική για την εκκλησία. Το μέλος της εκκλησίας δεν έχει τίποτα να φοβηθεί, αλλά μπορεί να κερδίσει τα πάντα από τη σχέση του με τον Βοσκό. 

Ο Ιησούς τόνισε μέσα από την παραβολή το πόσο σημαντικό είναι τα πρόβατα να ακούνε την φωνή του ποιμένα. Όταν οι συνθήκες το απαιτούν υπάρχει η πιθανότητα αρκετά κοπάδια προβάτων να οδηγηθούν στην ίδια στάνη. Πώς διαχωρίζονται μετά; Το μόνο που χρειάζεται είναι να σταθεί ο βοσκός στην πόρτα και να τα καλέσει. Τα πρόβατά του, θα ακούσουν την φωνή του και θα βγουν. «Και όταν εκβάλη τα εαυτού πρόβατα, υπάγει έμπροσθεν αυτών, και τα πρόβατα ακολουθούσιν αυτόν, διότι γνωρίζουσι την φωνήν αυτού» (Ιωάν. 10:4). Είναι πολύ σημαντικό η εκκλησία να ακούει τη φωνή του Βοσκού. Η ενότητα και η ασφάλεια του λαού του Θεού εξαρτάται από το πόσο υπακούουν στη φωνή Του.

`Σκεψη: Συνήθως δεν αρέσει στους ανθρώπους να τους παρομοιάζουν με πρόβατα. Γιατί όμως αυτή η παρομοίωση είναι η πλέον κατάλληλη για εμάς; Τι δείχνει αυτή η εικόνα για την ανάγκη μας για Βοσκό και πόσο απαραίτητο είναι να υπακούσουμε στη φωνή Του;`