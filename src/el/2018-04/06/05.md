---
title:  Το Σωμα Του Χριστου
date:   07/11/2018
---

Πιθανόν η πιο γνωστή απεικόνιση της εκκλησίας για την ενότητα των διαφόρων μελών που την αποτελούν, είναι του σώματος του Χριστού. «Διότι καθώς το σώμα είναι έν και έχει μέλη πολλά, πάντα δε τα μέλη του σώματος του ενός, πολλά όντα, είναι έν σώμα, ούτω και ο Χριστός… Και σεις είσθε σώμα Χριστού και μέλη κατά μέρος» (Α’ Κορ. 12:12,27).

Όπως το σώμα είναι μία μονάδα που αποτελείται από πολλά μέρη, το καθένα με διαφορετική λειτουργία και υπηρεσία, έτσι και η εκκλησία ως σώμα του Χριστού.

`Διαβάστε Α’Κορ. 12:12-26. Πώς η εικόνα του σώματος με τα πολλά μέλη βρίσκει εφαρμογή στην τοπική σας συνάθροιση; Πώς εφαρμόζεται στην εκκλησία των Αντβεντιστών σε παγκόσμιο επίπεδο;`

Η διδασκαλία του Παύλου στην Α’Κορ. 12:δείχνει πως η αυθεντική Χριστιανική ενότητα υπάρχει μέσα στη διαφορετικότητα. Η πηγή αυτής της ποικιλομορφίας οφείλεται στο έργο του Αγίου Πνεύματος.  Όπως το ανθρώπινο σώμα είναι απίστευτα ενωμένο και συνάμα αποτελείται από τόσα διαφορετικά μέλη, έτσι και μέσα από την διαφορετικότητα εκφράζεται ο πλούτος και η ολοκλήρωση του σώματος του Χριστού.

Τις τελευταίες δεκαετίες η εκκλησία μας έχει σημειώσει αλματώδη ανάπτυξη. Αποτελείται από ανθρώπους σχεδόν από κάθε πολιτισμό και περιβάλλον. Εθνικές, φυλετικές, πολιτισμικές, μορφωτικές και ηλικιακές διαφορές δεν πρέπει να δημιουργούν διαίρεση. Πρέπει να επιτρέψουμε στο Άγιο Πνεύμα να χρησιμοποιεί αυτήν τη διαφορετικότητα ως δύναμη ενότητας, φανερώνοντας την αλήθεια ότι είμαστε ένα μέσω του Χριστού.

Όπως είδαμε, μπροστά στο Σταυρό είμαστε όλοι ίσοι, ανεξαρτήτου ποιοι είμαστε και από πού προερχόμαστε. Καθώς ο κόσμος γύρω μας κατακερματίζεται διαρκώς, η εκκλησία πρέπει να δείξει πως, παρά τη διαφορετικότητα, η ενότητα είναι εφικτή. Ο λαός του Θεού μπορεί να εκδηλώσει την θεραπευτική και συμφιλιωτική δύναμη του ευαγγελίου. Ο Παύλος αναφέρει πώς μπορεί αυτό να επιτευχθεί: «Ο Χριστός κεφαλή της εκκλησίας, και αυτός είναι σωτήρ του σώματος» (Εφεσ. 5:23). «Και αυτός είναι η κεφαλή του σώματος, της εκκλησίας» (Κολ. 1:18). Καθώς οι πιστοί συνδέονται πνευματικά με τον Χριστό, το σώμα τρέφεται με την ίδια τροφή. Συνεπώς είναι ιδιαίτερα σημαντική η μελέτη του Λόγου του Θεού, η υπακοή σ’ αυτά που μάθαμε από τον Λόγο, και οι κοινές εμπειρίες μέσα από τη λατρεία και την προσευχή, για την ενότητα στο σώμα του Χριστού.