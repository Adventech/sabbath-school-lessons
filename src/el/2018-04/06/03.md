---
title:  Ο Οικος Του Θεου
date:   05/11/2018
---

Μία άλλη απεικόνιση του λαού του Θεού στην Καινή Διαθήκη είναι ο οίκος του Θεού. Ο Πέτρος αποκαλεί τους Χριστιανούς ως «λίθοι ζώντες» (Α’Πέτρ. 2:5). Αυτή η μεταφορά δείχνει την πολυπλοκότητα και την αλληλεξάρτηση των ανθρωπίνων σχέσεων στην εκκλησία καθώς επίσης και την μονιμότητα και την σταθερότητα. 

`Διαβάστε Εφεσ. 2:19-22. Ποιες σημαντικές αρχές τονίζει ο Παύλος; Τι μας δείχνει αυτή η εικόνα για την ενότητα στην εκκλησία;`

Στην περικοπή αυτή συνδυάζονται δύο εικόνες της εκκλησίας: μία αδρανής, ένα σπίτι ή ένα κτίριο, και μία ζωντανή, ένας οίκος με ανθρώπους. Η πέτρα από μόνη της δεν είναι πολύτιμη, όταν όμως συνδέεται με άλλες πέτρες γίνεται ένα γερό οικοδόμημα που μπορεί να αντέξει τις καταιγίδες της ζωής. Κανένας Χριστιανός δεν μπορεί να είναι λίθος μόνος του, αλλά πρέπει να σχετίζεται με τους άλλους σε συναδέλφωση στον οίκο του Θεού. Προκειμένου ένα οίκημα να είναι στέρεο, πρέπει να στηρίζεται σε γερό θεμέλιο. Ο Ιησούς Χριστός είναι αυτό το θεμέλιο και ο ακρογωνιαίος λίθος του οίκου του Θεού (Α’Κορ. 3:11). Και η εκκλησία βασίζει την ύπαρξή της στο ότι έχει θέσει τον Χριστό ακρογωνιαίο λίθο των δραστηριοτήτων της. Η εκκλησία έχει να κάνει με τον Ιησού Χριστό: την ζωή, τον θάνατο, την ανάσταση και την επιστροφή Του. Η εκκλησία είναι η ενωμένη κοινότητα των πιστών που φέρνει το ευαγγέλιο για τον Ιησού στον κόσμο: Ποιος είναι ο Ιησούς, τι έκανε και κάνει για εμάς, και τι προσφέρει σε όποιον Τον δεχτεί ως Κύριο και Σωτήρα.

Η εικόνα της οικογένειας είναι επίσης πολύ σημαντική. Αυτή η εικόνα έχει να κάνει με τις σχέσεις των ανθρώπων. Είναι η οικεία εικόνα των γονιών και των αδερφών. Οι δεσμοί μεταξύ των μελών της μπορούν να είναι δυνατοί, και η αφοσίωση που υπάρχει πολλές φορές ξεπερνά των άλλων σχέσεων. Η αφοσίωση έχει σπουδαίο ρόλο στην ενότητα. Άλλωστε, χωρίς αυτήν δεν υπάρχει ενότητα. 

Τα μέλη της εκκλησίας είναι μέρος μίας μεγάλης οικογένειας. Δεν συνδεόμαστε μόνο μέσω του προγόνου μας Αδάμ, αλλά λόγω της συγγένειάς μας με τον Ιησού – τον Δεύτερο Αδάμ – μέσα από την κοινή εμπειρία της αναγέννησης. Έτσι, πέρα από τις κοινές μας δογματικές αλήθειες, σχετιζόμαστε και μέσα από την εμπειρία της νέας ζωής που αποκτήσαμε μέσω του Ιησού.

`Σκεψη: Δυστυχώς δεν έχουν όλοι καλή εμπειρία με την οικογένειά τους. Συνεπώς αυτή η εικόνα δεν σημαίνει πολλά γι’ αυτούς. Πώς μπορούμε, ωστόσο, ως εκκλησία να γίνουμε γι’ αυτούς η οικογένεια που ποτέ δεν είχαν;`