---
title:  Ο Ναοσ Του Αγιου Πνευματοσ
date:   06/11/2018
---

Μία άλλη απεικόνιση οικοδομήματος που χρησιμοποιεί ο Παύλος, είναι του ναού του Θεού - του Αγίου Πνεύματος. Είναι η εικόνα ενός ακριβού και ανεκτίμητου οικοδομήματος. Μαζί με την Α’ Κορ. 6:19 όπου βλέπουμε το σώμα του ατόμου ως ναό του Αγίου Πνεύματος, ο Παύλος στην Α’ Κορ. 3:16,17 χρησιμοποιεί το πιο πολύτιμο κτίριο της Ανατολής, το ναό του Θεού. 

`Διαβάστε Α’ Κορ. 3:16,17. Τι σημαίνει ότι η εκκλησία είναι ναός του Αγίου Πνεύματος; Για ποιο πράγμα προειδοποιεί στο εδ. 17;`

Είναι προφανές ότι ο Παύλος, αναφερόμενος στην εκκλησία, δεν έχει κατά νου το κτίριο. (Χρησιμοποιεί πληθυντικό αριθμό: «υμίν», «σεις»). Η μεταφορά αυτή έχει να κάνει με το σύνολο: όλοι μαζί οι Χριστιανοί συγκροτούν τον ναό του Αγίου Πνεύματος, και με την πνευματική έννοια ο Θεός κατοικεί ανάμεσά τους. Μέσα στη Χριστιανική συναδέλφωση υπάρχει ο Θεός. Γι’ αυτό και προειδοποιεί πως όποιος καταστρέψει αυτήν τη συναδέλφωση θα κριθεί. Η ενότητα των πιστών είναι ο πυρήνας αυτής της συναδέλφωσης και της Θεϊκής παρουσίας στο ναό αυτό. Αν και αυτά τα εδάφια χρησιμοποιούνται για την φροντίδα του σώματος (κάτι το οποίο ούτως ή άλλως πρέπει να κάνουν οι Χριστιανοί), δεν είναι ωστόσο αυτό που θέλει να πει ο Παύλος. Αντιθέτως, ήθελε να προειδοποιήσει εκείνους που θέλουν να καταστρέψουν την ενότητα της εκκλησίας. Νωρίτερα στο κεφάλαιο, ο Παύλος αναφέρεται στις προκλήσεις που αντιμετωπίζει η ενότητα: «είναι μεταξύ σας φθόνος και έρις και διχόνοιαι» (Α’ Κορ. 3:3). Αυτά τα χαρακτηριστικά είναι πραγματική απειλή για την Χριστιανική ενότητα και απομακρύνουν την παρουσία του Θεού από το ναό Του. Με άλλα λόγια, οι διαμάχες μπορούν να καταστρέψουν το ναό του Θεού. Γι’ αυτό ζητάει από τα μέλη να απομακρύνουν αυτά τα χαρακτηριστικά που απειλούν την ενότητα. 

Η συμβουλή του Παύλου στους Κορίνθιους σχετικά με τις διαμάχες βρίσκει εφαρμογή και σήμερα: «Σας παρακαλώ δε, αδελφοί, διά του ονόματος του Κυρίου ημών Ιησού Χριστού, να λέγητε πάντες το αυτό, και να μη ήναι σχίσματα μεταξύ σας, αλλά να ήσθε εντελώς ηνωμένοι έχοντες το αυτό πνεύμα και την αυτήν γνώμην» (Α’ Κορ. 1:10).

`Σκεψη: Φθόνος, έριδα, διχόνοια – προβλήματα που αντιμετωπίζουμε και εμείς σήμερα. Τι ρόλο έχει ο καθένας μας στην επίλυση αυτών των προβλημάτων με τρόπο που δεν απειλεί την ενότητα;`