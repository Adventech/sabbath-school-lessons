---
title:  Εκκλησιαστικη Πειθαρχια
date:   19/12/2018
---

Ένα από τα κύρια ζητήματα στην εκκλησιαστική οργάνωση, είναι η πειθαρχία. Το πώς βοηθά η πειθαρχία στη διατήρηση της εκκλησιαστικής ενότητας είναι ένα λεπτό ζήτημα που ορισμένες φορές παρεξηγείται εύκολα. Από Βιβλικής απόψεως, η εκκλησιαστική πειθαρχία επικεντρώνεται σε δύο σημαντικά μέρη: στη διατήρηση της αγνότητας των δογμάτων και στη διατήρηση της αγνότητας της εκκλησιαστικής ζωής και εφαρμογής.

Όπως είδαμε στην Καινή Διαθήκη, όσο πλησιάζει το τέλος, η διατήρηση της αγνότητας των Βιβλικών διδασκαλιών μπροστά στην αποστασία και στις ψευδείς διδασκαλίες είναι ιδιαίτερα σημαντική. Το ίδιο ισχύει και για τη διατήρηση της ευπρέπειας, προκειμένου η εκκλησία να προστατευθεί από την ανηθικότητα, την ανειλικρίνεια, και τη διαφθορά. Γι’ αυτόν το λόγο η Αγία Γραφή φαίνεται να είναι «ωφέλιμος προς διδασκαλίαν, προς έλεγχον, προς επανόρθωσιν, προς εκπαίδευσιν την μετά της δικαιοσύνης» (Β’ Τιμ. 3:16).

`Διαβάστε Ματθ. 16:19 και 18:15-20. Ποιες αρχές έδωσε ο Ιησούς στην εκκλησία όσον αφορά την πειθαρχία και την προειδοποίηση εκείνων που σφάλλουν;`

Η Αγία Γραφή υποστηρίζει την πειθαρχία και την ευθύνη που έχουμε ο ένας προς τον άλλον στην πνευματική και ηθική μας ζωή. Για την ακρίβεια, ένα από τα διακριτά σημεία της εκκλησίας είναι η αγιοσύνη, ή ο διαχωρισμός από τον κόσμο. Σίγουρα, στην Αγία Γραφή βρίσκουμε πολλά παραδείγματα δύσκολων καταστάσεων που απαιτούσαν από την εκκλησία να ενεργήσει αποφασιστικά προς την ανηθικότητα. Τα ηθικά κριτήρια πρέπει να να διατηρούνται στην εκκλησία. 

`Ποιες αρχές καλούν τα παρακάτω εδάφια να ακολουθήσουμε σε δύσκολες καταστάσεις στην εκκλησία; Ματθ. 7:1-5, Γαλ. 6:1,2.`

Δεν μπορούμε να αρνηθούμε τη Βιβλική διδασκαλία όσον αφορά την ανάγκη για εκκλησιαστική πειθαρχία. Δεν μπορούμε να είμαστε πιστοί στο Λόγο χωρίς αυτήν. Προσέξτε τη λυτρωτική πρόθεση που υπάρχει σ’ όλες αυτές τις επιπλήξεις. Όσο το δυνατόν περισσότερο, η πειθαρχία πρέπει να έχει ως σκοπό τη σωτηρία. Πρέπει να θυμόμαστε ότι και εμείς είμαστε αμαρτωλοί και χρειαζόμαστε τη χάρη. Συνεπώς, όταν ασκούμε πειθαρχία πρέπει να το κάνουμε με ταπεινοφροσύνη, αναγνωρίζοντας και τα δικά μας λάθη.

`Σκεψη: Πώς μπορούμε να φερόμαστε περισσότερο λυτρωτικά, από ό,τι αυστηρά, σε εκείνους που σφάλλουν;`