---
title:  Ηγεσια Που Υπηρετει
date:   17/12/2018
---

Κατά την επίγεια διακονία Του με τους μαθητές, ο Ιησούς οργίστηκε επανειλημμένα με την επιθυμία τους για εξουσία. Οι απόστολοι ήθελαν να γίνουν ισχυροί ηγέτες της βασιλείας του Ιησού (Μάρκ. 9:33,34, Λουκ. 9:46). Ακόμη και στο ανώγειο τα αισθήματα αυτά της υπεροχής και της κυριαρχίας ήταν έντονα (Λουκ. 22:24).

`Τι αρχές για την ηγεσία μπορούμε να πάρουμε από τα λόγια του Ιησού στο Ματθ. 20:25-28; Πώς μπορούμε να εκδηλώσουμε αυτήν την αρχή στη ζωή μας και ιδιαίτερα στις εκκλησίες μας;`

«Σ’ αυτήν την περικοπή ο Ιησούς παρουσιάζει δύο μοντέλα εξουσίας. Το πρώτο είναι η Ρωμαϊκή αντίληψη της εξουσίας. Σ’ αυτό, οι εκλεκτοί υπερέχουν ιεραρχικά από τους άλλους. Έχουν τη δύναμη να λαμβάνουν αποφάσεις και αξιώνουν από τους κατώτερους να τους δείξουν υποταγή. Ο Ιησούς απέρριψε ξεκάθαρα αυτό το μοντέλο εξουσίας λέγοντας, ‘‘Ούτως όμως δεν θέλει είσθαι εν υμίν’’. Απεναντίας παρουσίασε στους μαθητές Του ένα νέο μοντέλο εξουσίας, το ακριβώς αντίθετο του ιεραρχικού μοντέλου που είχαν μέχρι τότε συνηθίσει.» Darius Jankiewicz, “Serving Like Jesus: Authority in God’s Church,” Adventist Review, 13 Μαρτίου 2014, σ. 18.

Η έννοια της εξουσίας όπως την παρουσιάζει σ’ αυτήν την ιστορία ο Ιησούς βασίζεται σε δύο όρους κλειδιά: υπηρέτης και δούλος. Παρότι ο Ιησούς δεν ήθελε να καταργήσει τη δομή της εξουσίας, τόνισε πως οι υπεύθυνοι της εκκλησίας πρέπει πρώτα να γίνουν υπηρέτες και δούλοι στο λαό του Θεού. Δεν είναι σ’ αυτές τις θέσεις για να ασκούν εξουσία, να κυριαρχούν στους άλλους και να έχουν φήμη. «Ο Χριστός εγκαθίδρυε μία βασιλεία με διαφορετικές αρχές. Καλούσε τους ανθρώπους όχι για να εξουσιάσουν, αλλά για να υπηρετούν, οι δυνατοί να βαστάζουν τις αδυναμίες των αδυνάτων. Η δύναμη, η θέση, τα τάλαντα, η μόρφωση, δημιουργούσαν στους κατόχους τους μία μεγαλύτερη υποχρέωση να υπηρετούν τους συνανθρώπους τους.» Ε. Χουάιτ, Ζ.Χ. σ. 516.

`Σκεψη: Διαβάστε Ιωάν. 13:1-20. Τι παράδειγμα ηγεσίας έδωσε ο Ιησούς στους μαθητές Του; Τι θέλει να διδάξει και σε εμάς; Πώς μπορούμε να εκδηλώσουμε την αρχή αυτή στη ζωή μας, εντός και εκτός εκκλησίας; `