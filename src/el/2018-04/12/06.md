---
title:  Οργανωμενοι Για Αποστολη
date:   20/12/2018
---

Όπως είδαμε αυτή την τριμηνία, ως εκκλησία, είμαστε οργανωμένοι και ενωμένοι για την αποστολή. Δεν είμαστε απλώς μία λέσχη ανθρώπων με ίδιες ιδέες που συγκεντρώνονται για να επιβεβαιώσουν ο ένας τον άλλον σε αυτά που πιστεύουν (όσο σημαντικό κι αν είναι αυτό). Συγκεντρωνόμαστε για να μοιραστούμε με τον κόσμο την αλήθεια που έχουμε και αγαπάμε.

`Στο Ματθ. 28:18-20 ο Ιησούς έδωσε στους μαθητές Του τις τελευταίες οδηγίες σχετικά με την αποστολή τους στον κόσμο. Βρείτε τις λέξεις κλειδιά στην εντολή του Ιησού. Τι σημαίνουν αυτά τα λόγια για την εκκλησία σήμερα;`

Η μεγάλη εντολή του Ιησού στους μαθητές Του εμπεριέχει τέσσερα ρήματα κλειδιά: πορευθέντες, μαθητεύσατε, βαπτίζοντες, και διδάσκοντες. Σύμφωνα με το συντακτικό, το κύριο ρήμα είναι το μαθητεύσατε, ενώ το άλλα τρία ρήματα δείχνουν το πώς μπορεί να γίνει αυτό. Για τη δημιουργία μαθητών θα πρέπει οι πιστοί να πορευθούν στα έθνη, να κηρύξουν το ευαγγέλιο, να βαπτίσουν ανθρώπους, και να τους διδάξουν να τηρούν ό,τι είπε ο Ιησούς. 

Καθώς η εκκλησία ανταποκρίνεται στην εντολή αυτή, η βασιλεία του Θεού διευρύνεται, και όλο και περισσότεροι άνθρωποι από όλα τα έθνη και τα κοινωνικά στρώματα αποδέχονται τον Ιησού ως Σωτήρα. Η υπακοή τους στις εντολές του Ιησού να βαπτίζουν και να τηρούν τις διδασκαλίες Του συντελεί στη δημιουργία μίας νέας παγκόσμιας οικογένειας. Οι νέοι μαθητές επίσης είναι βέβαιοι για την παρουσία του Ιησού καθημερινά καθώς και οι ίδιοι μαθητεύουν άλλους. Η υπόσχεση της παρουσίας του Ιησού είναι υπόσχεση της παρουσίας του Θεού. Το ευαγγέλιο του Ματθαίου ξεκινά με την αναγγελία ότι η γέννηση του Ιησού σημαίνει «μεθ’ ημών ο Θεός» (Ματθ. 1:23) και τελειώνει με την υπόσχεση του Ιησού να είναι συνεχώς μαζί μας μέχρι τη Δευτέρα Παρουσία Του.

«Ο Χριστός δεν είπε στους μαθητές Του ότι το έργο τους θα ήταν εύκολο… Τους διαβεβαίωσε ότι θα ήταν μαζί τους και ότι, αν βάδιζαν με πίστη, θα προχωρούσαν προστατευόμενοι από την ασπίδα της Παντοδυναμίας. Τους ζήτησε να είναι γενναίοι και δυνατοί, γιατί Ένας ισχυρότερος από τους αγγέλους θα βρίσκονταν στις τάξεις τους – ο Αρχιστράτηγος των δυνάμεων του ουρανού. Είχε κάνει τέλεια προμήθεια για τη συνέχιση του έργου Του, και αναλάβαινε ο Ίδιος την ευθύνη για την επιτυχία του. Όσο θα υπάκουαν στο λόγο Του και θα συνεργάζονταν με Αυτόν, δεν μπορούσαν να αποτύχουν.» Ε. Χουάιτ, Π.Α. σ. 18.

`Σκεψη: Σκεφτείτε τη σημασία της υπόσχεσης του Ιησού να είναι με το λαό Του μέχρι τη Δευτέρα Παρουσία Του. Πώς πρέπει να μας επηρεάσει αυτή η υπόσχεση καθώς προσπαθούμε να εκπληρώσουμε την αποστολή που μας ανατέθηκε από τον Ιησού;`