---
title:  Ο Χριστοσ, Η Κεφαλη Τησ Εκκλησιασ
date:   16/12/2018
---

Όπως είδαμε ήδη, στην Καινή Διαθήκη η εκκλησία παρομοιάζεται με σώμα. Συγκεκριμένα, η εκκλησία είναι το σώμα του Χριστού. Σ’ αυτήν τη μεταφορά βλέπουμε διάφορες πτυχές της εκκλησίας και τη σχέση της με τον Χριστό και το λαό Του. Ως σώμα του Χριστού, η εκκλησία εξαρτάται από Αυτόν για την ύπαρξή της. Αυτός είναι η Κεφαλή (Κολ. 1:18, Εφεσ. 1:22) και η Πηγή της ζωής της εκκλησίας. Χωρίς Αυτόν, εκκλησία δεν υπάρχει.

Και η ταυτότητα της εκκλησίας απορρέει από τον Χριστό, γιατί Αυτός είναι η Πηγή, ο Θεμελιωτής και Δημιουργός των πεποιθήσεων και των διδασκαλιών της. Ο Χριστός και ο Λόγος Του, όπως φανερώνονται στην Αγία Γραφή, καθορίζουν την εκκλησία. Επομένως, η ταυτότητα της εκκλησίας και η σημαντικότητά της προέρχονται από τον Χριστό.

`Στην Εφεσ. 5:23-27, ο Παύλος χρησιμοποιεί τη σχέση μεταξύ του Χριστού και της εκκλησίας Του για να απεικονίσει το είδος της σχέσης που πρέπει να έχει ένα ανδρόγυνο. Ποιες είναι οι βασικές ιδέες αυτής της σχέσης ανάμεσα στον Χριστό και στην εκκλησία Του;`

Μπορεί να διστάζουμε στο θέμα της υποταγής εξαιτίας της κατάχρησης εξουσίας των ηγετών της στο παρελθόν, ωστόσο, η εκκλησία υπακούει στην Κεφαλή - τον Χριστό, και υπόκεινται στην εξουσία Του. Η αναγνώριση του Χριστού ως Κεφαλή της εκκλησίας, μας βοηθάει να θυμηθούμε ότι η υποταγή μας ανήκει μόνο στον Κύριο και σε κανέναν άλλον. Η εκκλησία πρέπει να είναι οργανωμένη, αλλά πάντα υπό την εξουσία του Ιησού, του αληθινού Ηγέτη της εκκλησίας μας.

«Η εκκλησία είναι οικοδομημένη πάνω στο Χριστό ο οποίος αποτελεί το θεμέλιο της. Οφείλει να υπακούει στο Χριστό ως κεφαλή της. Δεν πρέπει να εξαρτάται από άνθρωπο, ή να ελέγχεται από άνθρωπο. Πολλοί ισχυρίζονται ότι μία εμπιστευτική θέση στην εκκλησία τους δίνει την εξουσία να υπαγορεύουν τι πρέπει οι άλλοι άνθρωποι να πιστεύουν και τι πρέπει να κάνουν. Αυτό τον ισχυρισμό δεν τον εγκρίνει ο Θεός. Ο Σωτήρας διακηρύττει: ‘‘Πάντες δε σεις είσθε αδελφοί.’’ Όλοι είναι εκτεθειμένοι στον πειρασμό και υποκείμενοι σε λάθη. Δεν μπορούμε να εξαρτάμε την καθοδήγησή μας από μία θνητή ύπαρξη. Ο Βράχος της πίστης είναι η ζωντανή παρουσία του Χριστού στην εκκλησία. Απ’ αυτό το Βράχο μπορεί να εξαρτηθεί και ο πιο αδύνατος. Εκείνοι που ισχυρίζονται ότι είναι δυνατότεροι, θα αποδειχθούν οι πιο αδύνατοι, αν την ικανότητά τους δεν την εξαρτούν από το Χριστό.» Ε. Χουάιτ, Ζ.Χ. σ. 389, 390.

`Σκεψη: Πώς μπορούμε να μάθουμε να εξαρτιόμαστε από τον Χριστό και όχι από ανθρώπους όπως συνήθως κάνουμε;`