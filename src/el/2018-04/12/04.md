---
title:  Διατηρωντασ Την Εκκλησιαστικη Ενοτητα
date:   18/12/2018
---

`Διαβάστε Β’ Τιμ. 2:15 και Τίτ. 1:9. Σύμφωνα με τις συμβουλές του Παύλου στον Τιμόθεο και στον Τίτο, ποια σημαντικά ζητήματα είναι υπό την ευθύνη των πιστών ποιμένων και πρεσβυτέρων;`

Είναι αξιοσημείωτη η έμφαση που δίνει ο Παύλος στη διατήρηση της αγνότητας των δογμάτων και των διδασκαλιών. Αυτό το σημείο είναι ιδιαίτερα σημαντικό για την ενότητα, καθώς οι διδασκαλίες, περισσότερο από καθετί, είναι αυτές που ενώνουν την εκκλησία μας. Και πάλι αξίζει να πούμε πως ως Αντβεντιστές, άνθρωποι με διαφορετική πορεία ζωής, κουλτούρα και υπόβαθρο, η ενότητά μας στον Χριστό βρίσκεται στον τρόπο που κατανοούμε την αλήθεια. Εάν μπερδευτούμε μ’ αυτές τις διδασκαλίες, τότε όσο πλησιάζουμε στο τέλος, μόνο χάος και διαίρεση θα έχουμε. «Διαμαρτύρομαι λοιπόν εγώ ενώπιον του Θεού, και του Κυρίου Ιησού Χριστού, όστις μέλλει να κρίνη ζώντας και νεκρούς εν τη επιφανεία αυτού και τη βασιλεία αυτού• κήρυξον τον λόγον• επίμενε εγκαίρως, ακαίρως• έλεγξον, επίπληξον, πρότρεψον μετά πάσης μακροθυμίας και διδαχής. Διότι θέλει ελθεί καιρός, ότε δεν θέλουσιν υποφέρει την υγιαίνουσαν διδασκαλίαν• αλλά θέλουσιν επισωρεύσει εις εαυτούς διδασκάλους κατά τας ιδίας αυτών επιθυμίας, γαργαλιζόμενοι την ακοήν• και από μεν της αληθείας θέλουσιν αποστρέψει την ακοήν αυτών, εις δε τους μύθους θέλουσιν εκτραπή» (Β’Τιμ. 4:1-4).

Εδώ, ο Παύλος εστιάζει στη Δευτέρα Παρουσία του Ιησού και στην ημέρα της Κρίσης. Χρησιμοποιεί την εξουσία που έλαβε από τον Θεό (Α’Τιμ. 1:1) για να μεταφέρει στον Τιμόθεο αυτήν την σημαντική συμβουλή. Στα πλαίσια των εσχάτων ημερών, όπου οι ψευδείς διδασκαλίες και η ανηθικότητα θα πληθαίνουν, ο Τιμόθεος καλείται να κηρύξει τον Λόγο του Θεού. Καλείται να ελέγξει, να επιπλήξει, και να προτρέψει. Αυτά τα λόγια μάς θυμίζουν το έργο που κάνει η Αγία Γραφή στον άνθρωπο (Β’Τιμ. 3:16). Είναι ξεκάθαρο πως το έργο του Τιμόθεου είναι να ακολουθήσει, να διδάξει, και να εφαρμόσει αυτά που βρίσκει στις Γραφές, με μακροθυμία και υπομονή. Με σκληρή επίπληξη, σπάνια ο αμαρτωλός οδηγείται στον Χριστό. Ακολουθώντας αυτά που έγραψε ο Παύλος υπό την καθοδήγηση του Αγίου Πνεύματος, και με συμπεριφορά ηγέτη – υπηρέτη, ο Τιμόθεος θα ήταν μία ισχυρή ενωτική δύναμη στην εκκλησία.

`Σκεψη: Πώς μπορούμε έμπρακτα να βοηθήσουμε τους υπεύθυνους της εκκλησίας να διατηρήσουν την ενότητα στην εκκλησία; Πώς μπορούμε να είμαστε δύναμη ενότητας και όχι διαίρεσης, ακόμη και σε διαμάχες;`