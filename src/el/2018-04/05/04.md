---
title:  Ενοτητα Στη Συναδελφωση
date:   30/10/2018
---

Σε ανταπόκριση του κηρύγματος του Πέτρου και της έκκλησης για μετάνοια και σωτηρία, περίπου τρεις χιλιάδες άνθρωποι αποδέχτηκαν τον Ιησού ως τον Μεσσία στον Οποίο εκπληρώθηκαν οι υποσχέσεις της Παλαιάς Διαθήκης για το Ισραήλ. Ο Θεός εργαζόταν στην καρδιά όλων αυτών των ανθρώπων. Πολλοί είχαν ακούσει για τον Ιησού και ταξίδεψαν από μακριά ως την Ιερουσαλήμ με την ελπίδα να Τον συναντήσουν. Κάποιοι μπορεί να είδαν τον Ιησού και να άκουσαν το μήνυμα της σωτηρίας του Θεού, αλλά δεν είχαν πάρει την απόφαση να Τον ακολουθήσουν. Στην Πεντηκοστή, ο Θεός επενέβη με θαυμαστό τρόπο στη ζωή των μαθητών και τους χρησιμοποίησε ως μάρτυρες της ανάστασης του Ιησού. Γνώριζαν πλέον ότι στο όνομα του Ιησού, οι άνθρωποι μπορούν να συγχωρηθούν για τις αμαρτίες τους (Πράξ. 2:38).

`Διαβάστε Πράξ. 2:42-47. Τι έκαναν οι πρώτοι ακόλουθοι του Ιησού ως κοινωνία πιστών; Τι ήταν αυτό που έφερε αυτήν την υπέροχη ενότητα στη συναδέλφωση;`

Είναι αξιοσημείωτο ότι το πρώτο πράγμα που έκαναν ήταν ότι «ενέμενον εν τη διδαχή των αποστόλων». Οι οδηγίες της Αγίας Γραφής είναι σημαντικές για την πνευματική αύξηση των νέων πιστών. Ο Ιησούς είχε δώσει την εντολή στους μαθητές να τους διδάξουν, «πάντα όσα παρήγγειλα εις εσάς» (Ματθ. 28:20). Αυτή η νέα κοινωνία πιστών αφιέρωσε χρόνο για να διδαχθεί από τους αποστόλους τα πάντα για τον Ιησού. Πιθανόν άκουγαν για τη ζωή και τη διακονία του Ιησού - τις διδασκαλίες, τις παραβολές, τα κηρύγματα - και τα θαύματά Του, όλα ως εκπλήρωση των Γραφών και των προφητειών. 

Επίσης, αφιέρωναν χρόνο στην προσευχή και στην κλάση του άρτου. Δεν είναι ξεκάθαρο κατά πόσο η κλάση του άρτου ήταν μία αναφορά στην τελετή της Θείας Κοινωνίας ή απλώς μία αναφορά στα γεύματα που μοιράζονταν, όπως βλέπουμε στις Πράξ. 2:46. Όπως φαίνεται και από τον όρο συναδέλφωση, οι πιστοί περνούσαν χρόνο μαζί, συχνά και τακτικά, τόσο στο ναό της Ιερουσαλήμ που ήταν το κέντρο της λατρείας τους, όσο και στα σπίτια τους. Έτρωγαν και προσεύχονταν μαζί. Η προσευχή είναι στοιχείο ζωτικής σημασίας σε μία κοινωνία πιστών, και είναι απαραίτητη για την πνευματική αύξηση. Η νέα αυτή κοινωνία πιστών αφιέρωνε σταθερά χρόνο στη λατρεία και τις υπόλοιπες δραστηριότητες. Οι νέοι πιστοί περιγράφεται πως εύρισκαν «χάριν ενώπιον όλου του λαού» (Πράξ. 2:47). Αναμφίβολα, το έργο του Αγίου Πνεύματος στη ζωή τους ήταν μεγάλη μαρτυρία στους γύρω για το ότι ο Ιησούς είναι ο Μεσσίας.

`Σκεψη: Τι μπορεί να διδαχθεί η τοπική σας εκκλησία από το παράδειγμα της πρώτης εκκλησίας σχετικά με την ενότητα, την συναδέλφωση, και την μαρτυρία;`