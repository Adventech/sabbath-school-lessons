---
title:  Περαιτέρω μελέτη
date:   02/11/2018
---

Διαβάστε Ε. Χουάιτ Π.Α. σ. 24-34.

«Αυτή η γενναιοδωρία των πιστών ήταν το αποτέλεσμα της έκχυσης του Αγίου Πνεύματος. Του πλήθους των προσηλύτων ‘‘η καρδία και η ψυχή ήτο μία’’. Όλοι τους διέπονταν από ένα κοινό ενδιαφέρον: την επιτυχία της αποστολής που τους είχε ανατεθεί και η πλεονεξία δεν είχε καμία θέση στη ζωή τους. Η αγάπη για τους αδερφούς τους και για το σκοπό που ασπάσθηκαν ήταν μεγαλύτερη από την αγάπη για τα χρήματα και για τα κτήματα. Τα έργα τους μαρτυρούσαν ότι θεωρούσαν τις ανθρώπινες ψυχές πολύ ανώτερες από τα επίγεια πλούτη. Αυτό θα εξακολουθεί πάντοτε να συμβαίνει όταν το Πνεύμα του Θεού κατακτά τη ζωή. Αυτοί των οποίων οι καρδιές είναι γεμάτες από την αγάπη του Χριστού, θα μιμηθούν το παράδειγμα Εκείνου ο οποίος φτώχεψε για μας, ώστε με τη φτώχεια τη δική Του να πλουτίσουμε εμείς. Χρήμα, χρόνο, επιρροή – όλα τα δώρα που έλαβαν από το χέρι του Θεού – θα τα θεωρούν μόνο σαν μέσα προοριζόμενα για την πρόοδο του ευαγγελίου. Αυτό συνέβαινε στην πρώτη Χριστιανική εκκλησία. Και όταν στη σημερινή εκκλησία φανερωθεί ότι με τη δύναμη του Πνεύματος τα μέλη αποσύρουν το ενδιαφέρον τους από τα εγκόσμια και ότι είναι πρόθυμα να υποστούν θυσίες για να μπορέσουν οι συνάνθρωποι τους να ακούσουν το ευαγγέλιο, τότε οι διαδεδομένες αλήθειες θα ασκούν δυναμική επιρροή στη ζωή των ακροατών.» Ε. Χουάιτ, Π.Α. σ. 57,58.

**Ερωτήσεις για συζήτηση**

`1.	 Διαβάστε ξανά τους παράγοντες που συνέβαλαν στην ενότητα της πρώτης εκκλησίας. Πώς μπορούμε σήμερα, ως εκκλησία να κάνουμε κάτι παρόμοιο; Τι μπορεί να μας λείπει σε σχέση μ’ αυτό που συνέβαινε στους πιστούς εκείνης της εποχής;`

`2.	 Πώς το παράδειγμα των εκκλησιών της Καινής Διαθήκης που πρόσφεραν για τους φτωχούς της Ιερουσαλήμ, μπορεί να μας επηρεάσει σήμερα; Τι γίνεται όσον αφορά τα άλλα κοινωνικά ζητήματα; Πώς μπορούν οι τοπικές εκκλησίες να βοηθήσουν στην κάλυψη βασικών αναγκών;`

`3.	 Τι μπορούμε να διδαχθούμε από την θλιβερή ιστορία του Ανανία και της Σαπφείρας; Ποια είναι η σημασία της φράσης, «Και επέπεσε φόβος μέγας εφ' όλην την εκκλησίαν και επί πάντας τους ακούοντας ταύτα»; (Πράξ. 5:11)`

**Περίληψη**: Η πρώτη εκκλησία είχε μεγάλη αύξηση επειδή οι μαθητές του Ιησού επεδίωξαν να ετοιμαστούν για την δωρεά του Αγίου Πνεύματος. Η συναδέλφωση και η κοινή πίστη ήταν τα μέσα που χρησιμοποίησε το Άγιο Πνεύμα για να προετοιμάσει την καρδιά τους για την Πεντηκοστή. Έπειτα, το Άγιο Πνεύμα συνέχισε να μεταμορφώνει τη νέα αυτή κοινότητα, κάτι το οποίο εκδηλώθηκε με τη γενναιοδωρία που έδειχναν μεταξύ τους και τη μεγάλη αύξηση που είχαν.