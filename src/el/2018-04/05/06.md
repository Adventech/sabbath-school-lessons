---
title:  Να Θυμασαι Τουσ Φτωχουσ
date:   01/11/2018
---

Η ενότητα της πρώτης εκκλησίας εκφραζόταν έντονα στη μοιρασιά των υπαρχόντων. Η γενναιοδωρία που περιγράφεται στα πρώτα κεφάλαια των Πράξεων φαίνεται και αργότερα όταν ο Παύλος καλεί τους πιστούς των εκκλησιών της Μακεδονίας και της Αχαΐας να βοηθήσουν με προσφορές τους φτωχούς της Ιερουσαλήμ (δείτε Πράξ. 11:27-30, Γαλ. 2:10, Ρωμ. 15:26, Α’ Κορ. 16:1-4). Η δωρεά αυτή ήταν χειροπιαστή απόδειξη ότι οι εκκλησίες, που κατά κύριο λόγο απαρτίζονταν από Εθνικούς πιστούς, ενδιαφέρονταν και αγαπούσαν τους Ιουδαίους αδερφούς τους στην Ιερουσαλήμ. Παρά τις πολιτισμικές και εθνικές τους διαφορές, ανήκαν στο σώμα του Χριστού και μοιράζονταν το ίδιο ευαγγέλιο. Η προσφορά σ’ αυτούς που είχαν ανάγκη δεν φανέρωνε μόνο την ενότητα που υπήρχε, αλλά και την ενδυνάμωνε.

`Διαβάστε Β’ Κορ. 9:8-15. Ποιο λέει ο Παύλος ότι θα είναι το αποτέλεσμα της γενναιοδωρίας της εκκλησίας της Κορίνθου;`

Η εμπειρία της ενότητας της πρώτης εκκλησίας μαρτυρεί ότι αυτό είναι κάτι που μπορεί να γίνει και σήμερα. Εάν ωστόσο οι πιστοί δεν ήταν σκόπιμα αφοσιωμένοι, δεν θα υπήρχε ενότητα. Οι ηγέτες της πρώτης εκκλησίας είδαν πως μέσα στις υποχρεώσεις τους ήταν να προωθήσουν την ενότητα διά μέσου του Χριστού. Όπως η αγάπη μεταξύ του ανδρόγυνου, των γονέων και των παιδιών απαιτεί αφοσίωση που πρέπει σκόπιμα να καλλιεργείται καθημερινά, έτσι και η  ενότητα μεταξύ των πιστών. Η ενότητα που έχουμε στον Χριστό γίνεται ορατή με διάφορους τρόπους. Τα εμφανή στοιχεία που προώθησαν την ενότητα στην πρώτη εκκλησία ήταν η προσευχή, η λατρεία, η συναδέλφωση, το κοινό όραμα και η μελέτη του Λόγου του Θεού. Όχι μόνο κατάλαβαν την αποστολή τους να κηρύξουν το ευαγγέλιο σε όλα τα έθνη, αλλά και συνειδητοποίησαν ότι είχαν μία ευθύνη αγάπης και φροντίδας μεταξύ τους. Η ενότητά τους εκδηλώθηκε μέσα από τη γενναιοδωρία και την αλληλοϋποστήριξη που υπήρχε τόσο στις τοπικές συναθροίσεις όσο και μεταξύ των εκκλησιών, παρά τις αποστάσεις που τους χώριζαν.

«Η φιλανθρωπία τους μαρτυρούσε ότι δεν είχαν μάταια δεχθεί τη χάρη του Θεού. Τι μπορούσε να δημιουργήσει μία τέτοια γενναιοδωρία εκτός από τον αγιασμό του Πνεύματος; Στα μάτια πιστών και απίστων αυτό ήταν ένα θαύμα της χάρης του Θεού.» Ε. Χουάιτ, Π.Α. σ. 302.

`Σκεψη: Με ποιους τρόπους εσείς και η εκκλησία σας, βιώσατε τα οφέλη της γενναιοδωρίας προς τους άλλους; Τι ευλογίες λαμβάνουν όσοι προσφέρουν;`