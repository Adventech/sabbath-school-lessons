---
title:  Γενναιοδωρια Και Απληστια
date:   31/10/2018
---

Ο Λουκάς αναφέρει ως φυσικό αποτέλεσμα της συναδέλφωσης που είχαν οι ακόλουθοι του Ιησού μετά την Πεντηκοστή, την αμοιβαία στήριξη. «Και πάντες οι πιστεύοντες ήσαν ομού και είχον τα πάντα κοινά, και τα κτήματα και τα υπάρχοντα αυτών επώλουν και διεμοίραζον αυτά εις πάντας, καθ' ην έκαστος είχε χρείαν» (Πράξ. 2:44,45).

Το ότι τα είχαν όλα κοινά δεν ήταν προϋπόθεση για την κοινότητα, αλλά εθελοντική εκδήλωση αγάπης και αποτέλεσμα της ενότητας και της συναδέλφωσης που είχαν. Αυτή η αμοιβαία στήριξη συνεχίστηκε για ένα διάστημα, και περισσότερες λεπτομέρειες βλέπουμε στις Πράξ. 4-5, αλλά και σε άλλα σημεία της Καινής Διαθήκης, όπως θα δούμε αργότερα. 

Σ’ αυτά τα πλαίσια γνωρίζουμε για πρώτη φορά τον Βαρνάβα που όπως φαίνεται ήταν ευκατάστατος. Ο Βαρνάβας επέλεξε να πουλήσει την περιουσία του για το καλό της κοινότητας και να δώσει τα χρήματα στους αποστόλους (Πράξ. 4:36,37), αποτελώντας παράδειγμα προς μίμηση.

`Διαβάστε Πράξ. 4:32-37 και 5:1-11. Συγκρίνετε την συμπεριφορά και τα χαρακτηριστικά του Βαρνάβα, με του Ανανία και της Σαπφείρας. Τι πήγε στραβά μ’ αυτό το ζευγάρι;`

Πίσω από τα ψέματα στο Άγιο Πνεύμα, υπήρχε απληστία και πλεονεξία. Πιθανόν καμία άλλη αμαρτία πέρα δεν μπορεί να καταστρέψει τόσο γρήγορα την συναδέλφωση και την αδελφική αγάπη όσο η φιλαυτία και η πλεονεξία. Αν ο Βαρνάβας αποτελεί θετικό παράδειγμα του πνεύματος της συναδέλφωσης της πρώτης εκκλησίας, ο Ανανίας και η Σαπφείρα αποτελούν αρνητικό - και ο Λουκάς καταγράφει με απόλυτη ειλικρίνεια τα γεγονότα. 

Στις Δέκα Εντολές (Έξ. 20:1-17), η τελευταία εντολή για την απληστία, διαφέρει από τις άλλες. Ενώ στις άλλες εντολές έχουμε να κάνουμε με ενέργειες που φανερά παραβιάζουν το θέλημα του Θεού για τον άνθρωπο, η τελευταία εντολή έχει να κάνει μ’ αυτό που είναι κρυμμένο στην καρδιά. Η αμαρτία της επιθυμίας δεν είναι πράξη, αλλά περισσότερο μία διαδικασία που γίνεται στην σκέψη. Η απληστία και η φιλαυτία, δεν είναι ορατές αμαρτίες αλλά μία κατάσταση της αμαρτωλής ανθρώπινης φύσης. Γίνονται φανερές όταν εκδηλώνονται μέσα από εγωιστικές πράξεις, όπως έγινε με τον Ανανία και την Σαπφείρα. Υπό μία έννοια, η τελευταία εντολή είναι η ρίζα του κακού που εκδηλώνεται στις ενέργειες που καταδικάζουν οι υπόλοιπες εντολές. Η απληστία, τους άνοιξε την πόρτα στην επιρροή του Σατανά που τους οδήγησε να πουν ψέματα στον Θεό, όπως έκανε και ο Ιούδας.

`Σκεψη: Πώς μπορούμε να ξεριζώσουμε την απληστία από τη ζωή μας; Γιατί η δοξολογία και η ευχαριστία είναι ισχυρό αντίδοτο γι’ αυτό το κακό;`