---
title:  Απο Τη Βαβελ Στην Πεντηκοστη
date:   29/10/2018
---

Οι ημέρες της πνευματικής προετοιμασίας, μετά την ανάληψη του Ιησού, αποκορυφώθηκαν με τα γεγονότα της Πεντηκοστής. Εκείνη την ημέρα, πριν την δωρεά του Αγίου Πνεύματος, ήταν όλοι συγκεντρωμένοι, «άπαντες ομοθυμαδόν» (Πράξ. 2:1). Στην Παλαιά Διαθήκη, η Πεντηκοστή ήταν η δεύτερη από τις τρεις σημαντικότερες γιορτές που κάθε άνδρας έπρεπε να παρευρεθεί. Η γιορτή αυτή γινόταν πενήντα μέρες μετά το Πάσχα. Εκείνη την ημέρα οι Εβραίοι έφερναν στον Θεό τους πρώτους καρπούς του καλοκαιρινού θερισμού ως προσφορά ευχαριστίας. 

Την εποχή του Ιησού, η Γιορτή της Πεντηκοστής πιθανόν περιλάμβανε και τον εορτασμό για την παράδοση του νόμου στο όρος Σινά (Έξ. 19:1). Εδώ λοιπόν βλέπουμε πόσο σημαντικός εξακολουθεί να είναι ο νόμος του Θεού ως μέρος του Χριστιανικού μηνύματος όσον αφορά τον Ιησού, με του Οποίου τον θάνατο συγχωρούνται για την παράβαση του νόμου του Θεού όλοι όσοι μετανοούν. Γι’ αυτό και ένα από τα σημαντικότερα εδάφια για τις έσχατες ημέρες συσχετίζει τον νόμο με το ευαγγέλιο, «Εδώ είναι η υπομονή των αγίων, εδώ οι φυλάττοντες τας εντολάς του Θεού και την πίστιν του Ιησού» (Αποκ. 14:12).

Ακόμη, όπως με τον Μωυσή όταν έλαβε τις Δέκα Εντολές στο όρος Σινά (Έξ. 19:16-25, Εβρ. 12:18), στην Πεντηκοστή συνέβησαν διάφορα σημαντικά γεγονότα. «Και εξαίφνης έγεινεν ήχος εκ του ουρανού ως ανέμου βιαίως φερομένου, και εγέμισεν όλον τον οίκον όπου ήσαν καθήμενοι• και εφάνησαν εις αυτούς διαμεριζόμεναι γλώσσαι ως πυρός, και εκάθησεν επί ένα έκαστον αυτών, και επλήσθησαν άπαντες Πνεύματος Αγίου, και ήρχισαν να λαλώσι ξένας γλώσσας, καθώς το Πνεύμα έδιδεν εις αυτούς να λαλώσιν» (Πράξ. 2:2-4).

`Διαβάστε Πράξ. 2:5-13. Ποια είναι η σημασία αυτού του αξιοθαύμαστου γεγονότος;`

Η Πεντηκοστή ήταν μία χαρούμενη γιορτή, μία γιορτή ευχαριστίας στον Κύριο για την γενναιοδωρία Του. Εδώ πιθανόν οφείλεται και η ψευδής κατηγορία για μέθη (Πράξ. 2:13-15). Η δύναμη του Θεού φαίνεται ιδιαίτερα μέσα από το θαύμα των γλωσσών. Ιουδαίοι από όλη την Ρωμαϊκή αυτοκρατορία που ήρθαν στην Ιερουσαλήμ για την γιορτή, άκουσαν στη γλώσσα τους το μήνυμα για τον Ιησού, τον Μεσσία. 

Με έναν μοναδικό τρόπο, η Πεντηκοστή αναιρεί την διασπορά της ανθρωπότητας και την δημιουργία εθνικοτήτων που ξεκίνησε στον Πύργο της Βαβέλ. Το θαύμα της χάρης ξεκινά με την επανένωση της ανθρωπότητας σε οικογένεια. Η ενότητα της εκκλησίας του Θεού σε παγκόσμιο επίπεδο μαρτυρεί τη φύση της βασιλείας Του καθώς αποκαθιστάται ό,τι χάθηκε στην Βαβέλ.