---
title:  Μερεσ Προετοιμασιασ
date:   28/10/2018
---

Τις τελευταίες ώρες που πέρασε ο Ιησούς με τους μαθητές πριν το θάνατό Του, τους υποσχέθηκε πως δεν θα τους άφηνε μόνους. Ένας άλλος Παρήγορος, το Άγιο Πνεύμα, θα ερχόταν για να τους συντροφεύει στη διακονία τους. Το Άγιο Πνεύμα θα τους υπενθύμιζε όσα είπε και έκανε ο Ιησούς (Ιωάν. 14:26), και θα τους οδηγούσε σε περισσότερες αλήθειες (Ιωάν. 16:13). Την ημέρα της ανάληψής Του, ο Ιησούς ανανέωσε αυτήν την υπόσχεση. «Θέλετε βαπτισθή εν Πνεύματι Αγίω, ουχί μετά πολλάς ταύτας ημέρας… θέλετε λάβει δύναμιν, όταν επέλθη το Άγιον Πνεύμα εφ'υμάς» (Πράξ. 1:5,8). Η δύναμη του Αγίου Πνεύματος θα τους δινόταν προκειμένου να μπορέσουν να δώσουν τη μαρτυρία τους στην Ιερουσαλήμ, την Ιουδαία, τη Σαμάρεια, μέχρι τα πέρατα της γης (Πράξ. 8).

`Διαβάστε Πράξ. 1:12-14. Τι έκαναν οι μαθητές κατά τη διάρκεια των 10 ημερών;`

Μπορούμε να φανταστούμε αυτές τις δέκα μέρες ως μία περίοδο έντονης πνευματικής προετοιμασίας, όπου οι μαθητές συνέρχονταν ενθυμούμενοι τον Ιησού, τα έργα Του, τις διδασκαλίες και τα θαύματά Του. «Ούτοι πάντες ενέμενον ομοθυμαδόν εις την προσευχήν και την δέησιν» (Πράξ. 1:14).

«Ενώ περίμεναν οι μαθητές την εκπλήρωση της υπόσχεσης, ταπείνωναν τις καρδιές τους με πραγματική μετάνοια, εξομολογούμενοι την έλλειψη της πίστης τους. Φέρνοντας στη μνήμη τους τα λόγια που τους είχε πει ο Χριστός πριν από το θάνατό Του, καταλάβαιναν τώρα βαθύτερα το νόημά τους. Αλήθειες που τους είχαν διαφύγει επανέρχονταν στη σκέψη τους και τις επαναλάμβαναν τότε ο ένας στον άλλον. Ελέγχονταν για την αποτυχία τους να κατανοήσουν το Σωτήρα. Η μία μετά την άλλη οι σκηνές της θαυμαστής ζωής Του παρέλαυναν μπροστά τους. Ενώ αναλογίζονταν την αγνή, άσπιλη ζωή Του, ένοιωθαν ότι κανένας κόπος δεν θα ήταν ασήκωτος, καμία θυσία αβάσταχτη, φθάνει να μπορούσαν μόνο να αντικατοπτρίζουν στη ζωή τους τον αξιαγάπητο χαρακτήρα του Χριστού. Ω, αν μπορούσαν μόνο να ξαναζήσουν τα τρία τελευταία τελευταία χρόνια, σκέπτονταν, πόσο διαφορετικά θα φέρονταν. Αν μπορούσαν μόνο να ξαναδούν τον Κύριό τους, με τι προθυμία θα αγωνίζονταν να Του δείξουν πόσο βαθιά Τον αγαπούσαν και πόσο ειλικρινά θλίβονταν γιατί Τον λύπησαν με ένα λόγο ή με μία πράξη απιστίας! Τους παρηγορούσε όμως η σκέψη ότι είχαν συγχωρεθεί. Και πήραν την απόφαση να εξιλεωθούν κατά το δυνατό για την απιστία τους ομολογώντας Τον τώρα στον κόσμο με θάρρος… Αφήνοντας κατά μέρος όλες τους τις διαφορές και κάθε επιθυμία για υπεροχή, πλησίαζαν ο ένας τον άλλον με πνεύμα χριστιανικής συναδελφοσύνης.» Ε. Χουάιτ, Π.Α. σ. 25.

`Σκεψη: Τι θα θέλατε να μπορούσατε να κάνετε ξανά όσον αφορά την πίστη σας; Τι μπορείτε να μάθετε από τα λάθη του παρελθόντος ώστε να μην τα επαναλάβετε;`