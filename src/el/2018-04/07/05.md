---
title:  Η Συνοδος Στην Ιερουσαλημ
date:   14/11/2018
---

`Διαβάστε Πράξ. 15:1,2 και Γαλ. 2:11-14. Ποια δύο ζητήματα προκάλεσαν σημαντικές φιλονικίες στην πρώτη εκκλησία;`

Η απειλή της ενότητας της εκκλησίας που αντιμετώπισαν οι πρώτοι Χριστιανοί ήταν πραγματική και δύσκολη. Κάποιοι από τους Ιουδαίους χριστιανούς πίστευαν πως η σωτηρία προσφερόταν μόνο σε εκείνους που ανήκαν στο λαό της διαθήκης του Θεού, και ότι προαπαιτούταν η περιτομή. Επίσης, πίστευαν πως έπρεπε να αποφεύγετε κάθε συναναστροφή με Εθνικούς, για τη διαφύλαξη της σωτηρίας τους. Οι Ιουδαίοι είχαν αυστηρές παραδόσεις όσον αφορά τις επαφές τους με τους Εθνικούς. Αυτές οι παραδόσεις πολύ σύντομα έγιναν λίθοι προσκόμματος όταν οι απόστολοι άρχισαν να προσεγγίζουν τους Εθνικούς που ήθελαν να ακολουθήσουν τον Ιησού. Εφόσον, σύμφωνα με την Παλαιά Διαθήκη, ο Μεσσίας είναι ο Σωτήρας του λαού της διαθήκης του Θεού, δεν θα έπρεπε οι Εθνικοί να γίνουν πρώτα Ιουδαίοι και να ακολουθήσουν τους ίδιους κανόνες της διαθήκης εάν ήθελαν να σωθούν;

`Διαβάστε Πράξ. 15:3-22. Ποια ζητήματα τέθηκαν στο Συμβούλιο της Ιερουσαλήμ;`

Το ζήτημα που προέκυψε είχε να κάνει με τις συγκρούσεις που βασίζονταν στις ερμηνείες της Παλαιάς Διαθήκης όσον αφορά την περιτομή και τη σχέση με τους Εθνικούς. Οι απόστολοι, οι πρεσβύτεροι, και οι αντιπρόσωποι από την Αντιόχεια συζήτησαν πάνω σ’ αυτό το ζήτημα, χωρίς όμως να καταλήξουν κάπου. Ώσπου, το λόγο πήραν ο Πέτρος, ο Βαρνάβας και ο Παύλος. Στην ομιλία του ο Πέτρος αναφέρθηκε στο όραμα που είχε από τον Θεό και στη δωρεά του Αγίου Πνεύματος που άνοιξε το δρόμο για την αποστολή στους Εθνικούς. Στη συνέχεια, ο Παύλος και ο Βαρνάβας αφηγήθηκαν το τι έκανε ο Θεός μέσα από αυτούς για τους Εθνικούς. Ως αποτέλεσμα, πολλών τα μάτια άνοιξαν μπροστά στη νέα αλήθεια. Ο Πέτρος δήλωσε, «Αλλά διά της χάριτος του Κυρίου Ιησού Χριστού πιστεύομεν ότι θέλομεν σωθή καθ' ον τρόπον και εκείνοι» (Πράξ. 15:11) εννοώντας τους Εθνικούς. Παραδόσεις αιώνων ξεμπερδεύτηκαν μπροστά στο φως του ευαγγελίου.

`Σκεψη: Υπήρχε κάποια στιγμή που αλλάξατε γνώμη για κάτι που πιστεύατε βαθιά;`