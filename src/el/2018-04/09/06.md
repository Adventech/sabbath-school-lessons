---
title:  Ενοτητα Στην Αποστολη
date:   29/11/2018
---

`Συγκρίνετε την διάθεση των μαθητών κατά τη διάρκεια του Δείπνου στο Λουκ. 22:24 με τη διάθεσή τους λίγες μέρες αργότερα στο ανώγειο πριν την Πεντηκοστή, Πράξ. 1:14 και 2:1,46. Τι ήταν αυτό που έκανε τόσο μεγάλη διαφορά στη ζωή τους;`

Στις Πράξ. 1:14 και 2:46, ο όρος «ομοθυμαδόν» έχει και την έννοια «με έναν νου». Ήταν συνηγμένοι σε ένα μέρος και προσευχόμενοι ζητούσαν την εκπλήρωση της υπόσχεσης του Ιησού για τον Παράκλητο. Καθώς περίμεναν, θα ήταν εύκολο να αρχίσουν να σχολιάζουν ο ένας τον άλλον. Θα μπορούσαν να αναφέρονταν στην προδοσία του Πέτρου (Ιωάν. 18:15-18,25-27) και στην απιστία του Θωμά όσον αφορά την ανάσταση του Ιησού (Ιωάν. 20:25). Θα μπορούσαν να αναφερθούν στην αίτηση του Ιακώβου και του Ιωάννη για υψηλές θέσεις στη βασιλεία του Ιησού (Μάρκ. 10:35-41) ή να σχολιάσουν ότι ο Ματθαίος ήταν κάποτε ένας απεχθής τελώνης (Ματθ. 9:9). Παρόλα αυτά, «οι μέρες αυτές της προετοιμασίας ήταν μέρες βαθιάς ενδοσκόπησης. Συναισθανόμενοι την πνευματική τους ένδεια, οι μαθητές έκραζαν στον Κύριο για το άγιο χάρισμα που τους καθιστούσε κατάλληλους για το ψυχοσωτήριο έργο τους. Δεν ζητούσαν την ευλογία απλώς για τον εαυτό τους. Τους πίεζε το βάρος της σωτηρίας των ψυχών. Αναγνώριζαν ότι το ευαγγέλιο έπρεπε να διαδοθεί στον κόσμο και ζητούσαν τη δύναμη που ο Χριστός τους είχε υποσχεθεί.» Ε. Χουάιτ, Π.Α. σ. 25,26.

Η συναδέλφωση που είχαν οι μαθητές και η ένταση των προσευχών, τους προετοίμασε για την θαυμάσια αυτή εμπειρία της Πεντηκοστής. Καθώς πλησίαζαν στον Θεό και παραμέριζαν τις προσωπικές τους διαφορές, οι μαθητές προετοιμάστηκαν από το Άγιο Πνεύμα για να γίνουν ατρόμητοι και τολμηροί μάρτυρες της ανάστασης του Ιησού. Ήξεραν πως ο Ιησούς είχε συγχωρήσει τα τόσα λάθη τους και αυτό τους έδωσε κουράγιο για να προχωρήσουν. Ήξεραν τι είχε κάνει ο Ιησούς γι’ αυτούς. Γνώριζαν την υπόσχεση της σωτηρίας που είχαν σ’ Αυτόν, κι έτσι, «η φιλοδοξία των πιστών ήταν να εξομοιωθούν στο χαρακτήρα με το Χριστό και να εργασθούν για την επέκταση της βασιλείας Του.» Ε. Χουάιτ, Π.Α. σ.36. Γι’ αυτό άλλωστε ο Κύριος μπόρεσε να κάνει τόσα θαυμάσια μέσω αυτών. Πόσο σπουδαίο πραγματικά μάθημα για εμάς ως εκκλησία σήμερα!

`Σκεψη: Είναι εύκολο να βλέπουμε τα λάθη στη ζωή των άλλων. Τι μπορούμε να κάνουμε για να παραμερίσουμε τα λάθη τους για έναν ευγενέστερο σκοπό, να κάνουμε δηλαδή το θέλημα του Θεού ως ενωμένη εκκλησία;`