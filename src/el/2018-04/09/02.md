---
title:  Κατω Απο Τον Σταυρο Του Χριστου
date:   25/11/2018
---

Όπως όλες οι πνευματικές ευλογίες, η ενότητα της εκκλησίας είναι δώρο Θεού. Η ενότητα δεν είναι αποτέλεσμα δικών μας προσπαθειών, καλών έργων και προθέσεων. Ο Ιησούς Χριστός δημιουργεί αυτήν την ενότητα μέσω του θανάτου και της ανάστασής Του. Καθώς συμμετέχουμε με πίστη στον θάνατο και στην ανάστασή Του, μέσω της βάπτισης και της συγχώρησης των αμαρτιών μας, καθώς ερχόμαστε σε συναδέλφωση και μεταδίδουμε το μήνυμα της τριπλής αγγελίας στον κόσμο, ερχόμαστε σε ενότητα μαζί Του και μεταξύ μας. 

`Διαβάστε Ιωάν. 11:51,52 και Εφεσ. 1:7-10. Ποιο γεγονός της ζωής του Ιησού είναι η βάση της ενότητά μας ως Αντβεντιστές;`

«Τούτο δε αφ' εαυτού δεν είπεν, αλλ' αρχιερεύς ων του ενιαυτού εκείνου προεφήτευσεν ότι έμελλεν ο Ιησούς να αποθάνη υπέρ του έθνους, και ουχί μόνον υπέρ του έθνους, αλλά και διά να συνάξη εις έν τα τέκνα του Θεού τα διεσκορπισμένα» (Ιωάν. 11:51,52). Πόσο αξιοπερίεργο είναι ότι ο Θεός χρησιμοποιεί τον Καϊάφα για να εξηγήσει το νόημα της θυσίας του Ιησού, παρότι ο ίδιος δεν κατάλαβε τι έκανε καταδικάζοντας τον Ιησού. Και ούτε φυσικά κατάλαβε πόσο βαθυστόχαστη ήταν η δήλωσή του. Ο Ιωάννης, ωστόσο, τη χρησιμοποίησε για να φανερώσει τη θεμελιώδη αλήθεια του νοήματος της θυσίας του Ιησού για όλους τους πιστούς του Θεού, τους οποίους μία μέρα θα «συνάξη εις έν» 

Ανεξάρτητα από τα άλλα πιστεύω μας ως Αντβεντιστές, και από το μήνυμα που κηρύττουμε, η ενότητά μας στηρίζεται στην κοινή μας αποδοχή του θανάτου του Χριστού στη θέση μας.

Επιπλέον, βιώνουμε αυτήν την ενότητα στο Χριστό μέσω της βάπτισης. «Διότι πάντες είσθε υιοί Θεού διά της πίστεως της εν Χριστώ Ιησού• επειδή όσοι εβαπτίσθητε εις Χριστόν, Χριστόν ενεδύθητε» (Γαλ. 3:26,27). Η βάπτιση είναι ένας άλλος κοινός δεσμός που έχουμε και συμβολίζει την πίστη μας στον Χριστό. Έχουμε κοινό Πατέρα, και έτσι είμαστε όλοι γιοι και θυγατέρες του Θεού. Επίσης, έχουμε κοινό Σωτήρα στου Οποίου τον θάνατο και την ανάσταση βαπτιζόμαστε (Ρωμ. 6:3,4).

`Σκεψη: Γιατί η πίστη μας στον Χριστό πρέπει να υπερέχει κάθε πολιτισμικής, κοινωνικής, εθνικής και πολιτικής διαφοράς που υπάρχει μεταξύ μας ως  Αντβεντιστές της Εβδόμης Ημέρας;`