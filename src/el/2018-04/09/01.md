---
title:  Η Πιο Πειστικη Αποδειξη
date:   24/11/2018
---

> <p>Εδαφιο μνημης</p>
> «Τούτο δε αφ' εαυτού δεν είπεν, αλλ' αρχιερεύς ων του ενιαυτού εκείνου προεφήτευσεν ότι έμελλεν ο Ιησούς να αποθάνη υπέρ του έθνους, και ουχί μόνον υπέρ του έθνους, αλλά και διά να συνάξη εις έν τα τέκνα του Θεού τα διεσκορπισμένα.» Ιωάννην 11:51,52.

### Για τη μελέτη αυτής της εβδομάδας, διαβάστε
Ιωάν. 11:51,52, Εφεσ. 2:13-16, Β’ Κορ. 5:17-21, Εφεσ. 4:25 – 5:2, Ρωμ. 14:1-6, Πράξ. 1:14.

Την προηγούμενη εβδομάδα είδαμε πως η ενότητα γίνεται έκδηλη μέσω του κοινού μηνύματος, το οποίο επικεντρώνεται στον Χριστό ως Σωτήρα και στις αλήθειες της Αγίας Γραφής που δίνουν έμφαση στους έσχατους καιρούς. Υπάρχουμε ως εκκλησία λόγω του μηνύματος που μας έδωσε ο Θεός, το οποίο καλούμαστε να μεταδώσουμε στον κόσμο.

Αυτή την εβδομάδα θα εστιάσουμε στην ενότητα της εκκλησίας όπως εκδηλώνεται καθημερινά στη ζωή των Χριστιανών και στην αποστολή της εκκλησίας. Σύμφωνα με τον Ιησού, η εκκλησία δεν διακηρύττει απλώς το μήνυμα του Θεού για σωτηρία και συμφιλίωση, αλλά η ίδια εκδηλώνει αυτήν τη συμφιλίωση μέσα από την ενότητά της. Σε έναν κόσμο περιτριγυρισμένο από την αμαρτία και την αποστασία, η εκκλησία στέκεται μάρτυρας του σωτήριου έργου και της δύναμης του Χριστού. Χωρίς την ενότητα και την αλληλεγγύη της εκκλησίας στην κοινή της μαρτυρία, η σωτήρια δύναμη του σταυρού δεν θα φαινόταν στον κόσμο. «Η ενότητα με τον Χριστό δημιουργεί δεσμούς ενότητας και μεταξύ μας. Αυτή η ενότητα είναι η πιο πειστική απόδειξη στον κόσμο για την μεγαλειότητα και την αρετή του Χριστού, και τη δύναμή Του να απωθεί την αμαρτία.» Ε. Χουάιτ, Comments, The SDA Bible Commentary, τομ.5, σ.1148.