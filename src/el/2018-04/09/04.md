---
title:  Η Ενοτητα Στην Πραξη
date:   27/11/2018
---

Το 1902 η Ε. Χουάιτ έγραψε: «Κάθε Χριστιανός πρέπει να γίνει αυτό που ήταν ο Χριστός στην επίγεια ζωή Του. Είναι το παράδειγμά μας, όχι μόνο στην άσπιλη αγνότητα, αλλά και στην υπομονή, την καλοσύνη, και στην ευχάριστη διάθεση.» Signs of Times, 16 Ιουλίου 1902. Το παραπάνω απόσπασμα μας θυμίζει την έκκληση του Παύλου στους Φιλιππησίους: «Το αυτό δε φρόνημα έστω εν υμίν, το οποίον ήτο και εν τω Χριστώ Ιησού» (Φιλιπ. 2:5).

`Διαβάστε Εφεσ. 4:25 - 5:2 και Κολ. 3:1-17. Σε ποια σημεία της ζωής μας συγκεκριμένα καλούμαστε να δείξουμε την πίστη μας στον Ιησού; Πώς μπορούμε να μαρτυρήσουμε το ευαγγέλιο του Ιησού στη ζωή μας;`

Υπάρχουν πολλά άλλα εδάφια στην Αγία Γραφή που καλούν τους Χριστιανούς να ακολουθήσουν το παράδειγμα του Ιησού και να είναι ζωντανοί μάρτυρες της χάρης Του στους άλλους. Επίσης, καλούμαστε να θέλουμε το καλό των άλλων (Ματθ. 7:12), να βαστάζουμε τα βάρη τους (Γαλ. 6:2), να ζούμε με απλότητα, να εστιάζουμε στην εσωτερική πνευματικότητα αντί στην εξωτερική εμφάνιση (Ματθ. 16:24-26, Α’Πέτρ. 3:3,4), και να έχουμε υγιεινές συνήθειες (Α’Κορ. 10:31).

«Αγαπητοί, σας παρακαλώ ως ξένους και παρεπιδήμους, να απέχητε από των σαρκικών επιθυμιών, αίτινες στρατεύονται κατά της ψυχής, να έχητε καλήν την διαγωγήν σας μεταξύ των εθνών, ίνα ενώ σας καταλαλούσιν ως κακοποιούς, εκ των καλών έργων, όταν ίδωσιν αυτά, δοξάσωσι τον Θεόν εν τη ημέρα της επισκέψεως.» (Α’Πέτρ. 2:11,12). Πόσο συχνά υποτιμάμε την επιρροή που έχει ο Χριστιανικός χαρακτήρας σ’ αυτούς που παρακολουθούν! Η υπομονή που εκδηλώνεται σε στιγμές προκλήσεων, μία πειθαρχημένη ζωή εν μέσω εντάσεων και συγκρούσεων, το ευγενικό πνεύμα σε απάντηση των σκληρών λόγων, είναι σημάδια του Πνεύματος του Ιησού που καλούμαστε να μιμηθούμε. Δίνοντας τη μαρτυρία μας ως Αντβεντιστές σε έναν κόσμο που έχει παρεξηγήσει τον χαρακτήρα του Θεού, γινόμαστε δύναμη για το καλό και για τη δόξα του Θεού. Ως αντιπρόσωποι του Χριστού, οι πιστοί δεν πρέπει να είναι γνωστοί μόνο για την ηθική τους ακεραιότητα, αλλά και για το έμπρακτο ενδιαφέρον τους για το καλό των άλλων. Αν η θρησκευτική μας εμπειρία είναι ειλικρινής, θα φανεί και θα επηρεάσει τον κόσμο. Το ενωμένο σώμα των πιστών που εκδηλώνει τον χαρακτήρα του Χριστού στον κόσμο είναι ένας ισχυρός μάρτυρας.

`Σκεψη: Τι είδους μαρτυρία δίνετε στους άλλους; Τι βλέπουν οι άλλοι στη ζωή σας που θα τους κάνει να θέλουν να ακολουθήσουν τον Ιησού;`