---
title:  Διακονια Συμφιλιωσης
date:   26/11/2018
---

Ο κόσμος μας είναι γνωστός για τις διαταραχές, τα προβλήματα, τους πολέμους, και τις συγκρούσεις. Όλοι αυτοί οι παράγοντες επηρεάζουν τη ζωή μας σε προσωπικό, κοινωνικό, και εθνικό επίπεδο. Υπάρχουν στιγμές που η ζωή μας δείχνει να είναι σε σύγκρουση. Η αναταραχή και η αταξία δεν θα υπάρχουν για πάντα. Ο Θεός θα επαναφέρει την ενότητα στο σύμπαν. Η αμαρτία κατέστρεψε την αρμονία, αλλά το αιώνιο σχέδιο του Θεού είναι να φέρει ειρήνη, συμφιλίωση και ολότητα. 

Στην Εφεσ. 2:13-16, ο Παύλος αναφέρει τις αρχές που δείχνουν το πώς ο Χριστός ενήργησε για να φέρει την ειρήνη στους πιστούς: μέσω του θανάτου Του στο σταυρό, ο Ιησούς ένωσε Ιουδαίους και Εθνικούς καταρρίπτοντας τους εθνικούς και θρησκευτικούς φραγμούς που τους χώριζαν. Εφόσον ο Χριστός ένωσε τους Ιουδαίους και τους Εθνικούς του 1ουαιώνα, πόσους περισσότερους ακόμη φυλετικούς, εθνικούς, και πολιτισμικούς φραγμούς μπορεί να καταρρίψει που χωρίζουν την εκκλησία σήμερα; Έχοντας αυτό ως σημείο εκκίνησης, μπορούμε να προσεγγίσουμε τον κόσμο.

`Στη Β’Κορ. 5:17-21 ο Παύλος λέει πως στον Χριστό είμαστε νέο κτίσμα, συμφιλιωμένοι με τον Θεό. Ποια είναι η διακονία μας στον κόσμο; Τι διαφορά μπορούμε να κάνουμε στην κοινωνία, ενωμένοι;`

Ως αναδημιουργημένοι του Θεού, οι πιστοί έλαβαν μία σημαντική τριμερής διακονία συμφιλίωσης. (1) Η εκκλησία μας αποτελείται από πιστούς που κάποτε ήταν αποξενωμένοι από τον Θεό, αλλά μέσω της σώζουσας χάρης της θυσίας του Χριστού, ενώθηκαν και πάλι με Εκείνον με το Άγιο Πνεύμα. Είμαστε το υπόλοιπο και κληθήκαμε να διακηρύξουμε το μήνυμα των εσχάτων ημερών στον κόσμο. Αποστολή μας είναι να καλέσουμε εκείνους που παραμένουν αποξενωμένοι με τον Θεό να συμφιλιωθούν μαζί Του και να ενωθούν μαζί μας στην αποστολή. (2) Η εκκλησία αποτελείται από τον συμφιλιωμένο μεταξύ τους λαό του Θεού. Το να είμαστε ενωμένοι με τον Χριστό σημαίνει ότι είμαστε ενωμένοι και μεταξύ μας. Αυτό δεν είναι ένα υψηλό ιδανικό, αλλά πρέπει να γίνει μία ορατή πραγματικότητα. Η συμφιλίωση μεταξύ μας, η ειρήνη και η αρμονία μεταξύ των αδελφών, είναι η αδιαμφισβήτητη μαρτυρία στον κόσμο ότι ο Ιησούς Χριστός είναι ο Σωτήρας και Λυτρωτής μας. «Εκ τούτου θέλουσι γνωρίσει πάντες ότι είσθε μαθηταί μου, εάν έχητε αγάπην προς αλλήλους» (Ιωάν. 13:35). (3) Μέσα από αυτήν τη διακονία συμφιλίωσης, η εκκλησία διαμηνύει στο σύμπαν πως το σχέδιο σωτηρίας του Θεού είναι αληθινό και ισχυρό. Η Μεγάλη Διαμάχη είναι σχετικά με τον Θεό και τον χαρακτήρα Του. Όσο η εκκλησία καλλιεργεί την ενότητα και τη συμφιλίωση, το σύμπαν βλέπει πως ενεργεί η αιώνια σοφία του Θεού (δείτε Εφεσ. 3:8-11).