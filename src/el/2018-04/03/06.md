---
title:  Μια Πιστη Που Μοιραζομαστε Με Αγαπη
date:   18/10/2018
---

`Στο Ιωάν. 17:3 ο Ιησούς είπε πως η αιώνια ζωή είναι να γνωρίζουμε τον Θεό. Διαβάστε Α’Ιωάν. 2:3-6. Τι σημαίνει να γνωρίζω τον Θεό; Πώς εκδηλώνουμε στη ζωή μας την επίγνωσή μας για τον Θεό;`

Παρότι οι άνθρωποι θεωρούν ότι είναι νομοταγείς, υποβαθμίζουν συχνά την Βιβλική υποχρέωση για την τήρηση των εντολών του Θεού. Ορισμένοι μάλιστα υποστηρίζουν πως η χάρη του Θεού κατάργησε τις εντολές Του. Αυτό όμως δεν είναι Βιβλική διδασκαλία: «Η τήρηση των εντολών δεν είναι ένας όρος επίγνωσης του Θεού, αλλά σημάδι ότι Τον γνωρίζουμε και Τον αγαπάμε. Επομένως, η γνώση του Θεού δεν είναι απλώς θεωρητική, αλλά οδηγεί σε πράξεις.» Ekkehardt Mueller, The Letters of John, σ.39. Ο Ίδιος ο Ιησούς τόνισε, «Εάν με αγαπάτε, τας εντολάς μου φυλάξατε», «Ο έχων τας εντολάς μου και φυλάττων αυτάς, εκείνος είναι ο αγαπών με» (Ιωάν. 14:15,21). «Εκ τούτου γνωρίζομεν ότι αγαπώμεν τα τέκνα του Θεού, όταν τον Θεόν αγαπώμεν  και  τας εντολάς αυτού φυλάττωμεν.  Διότι αύτη είναι η αγάπη του Θεού, το να φυλάττωμεν τας εντολάς αυτού•  και  αι  εντολαί  αυτού βαρείαι  δεν   είναι»  (Α’Ιωάν. 5:2,3).

`Διαβάστε Ιωάν. 13:34,35. Ποια ήταν η νέα εντολή που έδωσε ο Ιησούς στους μαθητές Του, και πώς σχετίζεται με την ιδέα της ενότητας μεταξύ των ακολούθων του Ιησού;`

Η εντολή να αγαπάνε τον πλησίον τους δεν ήταν κάτι νέο, μιας και τη βλέπουμε στις οδηγίες που ο Θεός έδωσε στο Μωυσή (Λευιτ. 19:18). Το νέο στοιχείο που προστίθεται στην εντολή του Ιησού, είναι πως οι μαθητές Του πρέπει να αγαπάνε ο ένας τον άλλον όπως Εκείνος τους αγάπησε. Το παράδειγμα της ανιδιοτελούς αγάπης του Ιησού είναι η νέα ηθική για τους Χριστιανούς. Τι σπουδαίο πρότυπο μας έχει δοθεί! Η ζωή του Ιησού ήταν η έμπρακτη εκδήλωση της αγάπης. Το έργο της χάρης είναι συνεχής υπηρεσία αγάπης και αυτοθυσίας. Μπορούμε να φανταστούμε τη ζωή του Χριστού να είναι μία ακατάπαυστη εκδήλωση αγάπης και αυτοθυσίας για το καλό των άλλων. Το κίνητρο του Χριστού πρέπει να κινητοποιεί το λαό Του σε όλες τους τις δοσοληψίες. Τι υπέροχη μαρτυρία θα είναι αυτή η αγάπη στον κόσμο, και τι ισχυρή δύναμη για τη μεταξύ μας ενότητα, επίσης! 

`Σκεψη: Πώς μπορούμε να εκδηλώνουμε στους άλλους αυτήν την ανιδιοτελή αγάπη του Ιησού;`