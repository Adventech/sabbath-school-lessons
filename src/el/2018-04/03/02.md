---
title:  Ο Ιησουσ Προσευχεται Για Τον Ιδιο
date:   14/10/2018
---

Η Αρχιερατική προσευχή χωρίζεται σε τρία μέρη. Αρχικά, ο Ιησούς προσεύχεται για τον Ίδιο (Ιωάν. 17:1-5), έπειτα για τους μαθητές Του (Ιωάν. 17:6-19), και τέλος για εκείνους που αργότερα θα πίστευαν σ’ Αυτόν (Ιωάν. 17:20-26).

`Διαβάστε Ιωάν. 17:1-5. Ποια είναι η σημασία της προσευχής Του, και τι σημαίνει για εμάς;`

Ο Ιησούς αρχικά μεσιτεύει για τον Ίδιο. Νωρίτερα στο ευαγγέλιο του Ιωάννη, ο Ιησούς είχε δηλώσει πως δεν είχε έρθει ακόμη η ώρα Του (Ιωάν. 2:4, 7:30, 8:20). Τώρα όμως ξέρει πως η ώρα της θυσίας Του έφτασε. Η στιγμή για τον δραματικό επίλογο της επίγειας ζωής Του ήρθε, και χρειάζεται δύναμη για την εκπλήρωση της αποστολής Του. Είναι ώρα για προσευχή. 

Ο Ιησούς θα δοξάσει τον Πατέρα κάνοντας το θέλημά Του, ακόμη και αν αυτό σημαίνει ότι πρέπει να υπομένει τον Σταυρό. Το ότι έχει αποδεχτεί τον Σταυρό δεν είναι κάποιο είδος μοιρολατρίας, αλλά για την ακρίβεια είναι ο τρόπος με τον οποίο ασκεί την εξουσία που του έδωσε ο Πατέρας Του. Δεν βίωσε έναν μαρτυρικό θάνατο, αλλά δόξασε εθελοντικά τον Πατέρα Του εκπληρώνοντας τον σκοπό της ενσάρκωσής Του: τον εξιλεωτικό θάνατό Του στο σταυρό για τις αμαρτίες του κόσμου.

`Ποια είναι η αιώνια ζωή σύμφωνα με το Ιωάν. 17:3; Τι σημαίνει να γνωρίζουμε τον Θεό;`

Πρώτο, και κυριότερο, ο Ιησούς μας λέει πως η αιώνια ζωή περιλαμβάνεται στην προσωπική μας επίγνωση για τον Θεό. Δεν πρόκειται για σωτηρία εξ έργων ή απλής γνώσης, αλλά είναι η εμπειρία της επίγνωσης του Κυρίου μέσω του έργου του Ιησού για εμάς στο Σταυρό. Ο Ιησούς στοχεύει σε κάτι βαθύτερο και πιο ολοκληρωμένο: Την επίγνωση του Πατέρα μέσα από την προσωπική μας σχέση μαζί Του. 

Η πρώτη έλευση του Ιησού αποσκοπούσε επίσης στο να οδηγήσει την ανθρωπότητα σε μία ουσιαστική και σωτήρια επίγνωση για τον Θεό, η οποία θα φέρνει και ενότητα μεταξύ μας. 

`Σκεψη: Ποια είναι η διαφορά στο να γνωρίζω για τον Θεό και να γνωρίζω τον Θεό προσωπικά; Τι εμπειρίες είχατε που σας βοήθησαν να γνωρίσετε τον Θεό;`