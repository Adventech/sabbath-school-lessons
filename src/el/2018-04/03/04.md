---
title:  «Περι Των Πιστευσοντων Εις Εμε»
date:   16/10/2018
---

Αφού ο Ιησούς προσευχήθηκε για τους μαθητές Του, επεκτάθηκε «και περί των πιστευσόντων εις εμέ διά του λόγου αυτών» (Ιωάν. 17:20).

`Διαβάστε Ιωάν. 17:20-26. Ποια ήταν η μεγαλύτερη επιθυμία του Ιησού για εκείνους που αργότερα θα πίστευαν στο μήνυμα του ευαγγελίου; Γιατί είναι ιδιαίτερα σημαντική η εκπλήρωση αυτής της προσευχής;`

Καθώς ο Πατέρας και ο Υιός είναι ένα, ο Ιησούς προσευχήθηκε και οι μελλοντικοί πιστοί να είναι ένα. Σε κάποια σημεία στο Ευαγγέλιο του Ιωάννη, ο Ιησούς αναφέρεται στην ενότητα του Πατέρα και του Υιού. Ποτέ δεν ενεργούν ανεξάρτητα ο ένας από τον άλλον, αλλά είναι πάντοτε ενωμένοι σε ό,τι κάνουν (Ιωάν. 5:20-23). Μοιράζονται μία κοινή αγάπη για την έκπτωτη ανθρωπότητα σε σημείο που ο Πατέρας προθυμοποιήθηκε να προσφέρει τον Υιό Του στον κόσμο, και ο Υιός προθυμοποιήθηκε να δώσει τη ζωή Του (Ιωάν. 3:16, 10:15).

Η ενότητα που αναφέρει ο Ιησούς στην προσευχή Του, είναι η ενότητα της αγάπης και του σκοπού που υπάρχει μεταξύ του Πατέρα και του Υιού. «Εκ τούτου θέλουσι γνωρίσει πάντες ότι είσθε μαθηταί μου, εάν έχητε αγάπην προς αλλήλους» (Ιωάν. 13:35). Η έκδηλη ενότητα αγάπης θα φέρει δημόσια αναγνώριση της σχέσης τους με τον Ιησού και τον Πατέρα. «Η εκδήλωση της ειλικρινούς ενότητας, αποσκοπεί στην ολοκληρωμένη μαρτυρία της αλήθειας του ευαγγελίου.» Andreas J. Kostenberger, John, Baker Exegetical Commentary on the New Testament, σ. 498. Έτσι ο κόσμος θα καταλάβει πως ο Ιησούς είναι ο Σωτήρας. Με άλλα λόγια, η ενότητα για την οποία προσευχήθηκε ο Ιησούς δεν μπορεί να είναι αόρατη. Πώς θα μπορέσει να πειστεί ο κόσμος για την αλήθεια του ευαγγελίου εάν δεν δουν την αγάπη και την ενότητα στα παιδιά του Θεού;

«Ο Θεός οδηγεί ανθρώπους οι οποίοι βρίσκονται σε τέλεια ενότητα πάνω στην πλατφόρμα της αιώνιας αλήθειας… Ο Θεός θέλει τα παιδιά Του να είναι ενωμένα με πίστη. Η προσευχή που έκανε ο Χριστός πριν τη σταύρωσή Του ήταν οι μαθητές Του να είναι ένα όπως και Εκείνος ήταν ένα με τον Πατέρα, ώστε να πιστέψει ο κόσμος ότι ο Πατέρας Τον έστειλε. Αυτή είναι η πιο συγκινητική και θαυμάσια προσευχή που περνά στους αιώνες, και φτάνει μέχρι και τις ημέρες μας, γιατί είπε: ‘‘Και δεν παρακαλώ μόνον περί τούτων, αλλά και περί των πιστευσόντων εις εμέ διά του λόγου αυτών’’. Με πόση ειλικρίνεια πρέπει οι ακόλουθοι του Χριστού να επιζητούν την απάντηση αυτής της προσευχής στη ζωή τους!» Ε. Χουάιτ, Testimonies for the Church, τομ. 4, σ. 17.

`Σκεψη: Τι κάνουμε στη ζωή μας και στην εκκλησία για να φτάσουμε σ’ αυτήν την ενότητα; Γιατί ο θάνατος του εγώ είναι απαραίτητος εάν θέλουμε η εκκλησία μας να είναι ενωμένη όπως θα έπρεπε;`