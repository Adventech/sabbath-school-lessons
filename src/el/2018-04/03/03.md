---
title:  Ο Ιησους Προσευχεται Για Τους Μαθητες Του
date:   15/10/2018
---

`Διαβάστε Ιωάν. 17:9-19. Τι προσεύχεται συγκεκριμένα ο Ιησούς για τους μαθητές Του;`

Στη συνέχεια ο Ιησούς προσεύχεται για τους μαθητές Του, οι οποίοι τις επόμενες μέρες που δεν θα είναι μαζί τους, κινδυνεύουν να χάσουν την πίστη τους σ’ Αυτόν. Γι’ αυτό, τους εμπιστεύεται στη φροντίδα του Πατέρα Του.

Η προσευχή του Ιησού είναι για την προστασία τους στον κόσμο. Ο Ιησούς δεν προσεύχεται για τον κόσμο, επειδή γνωρίζει πως ο κόσμος αντιτίθεται στο θέλημα του Πατέρα (Α’Ιωάν. 5:19). Επειδή όμως ο κόσμος είναι το μέρος όπου οι μαθητές θα εργαστούν, ο Ιησούς προσεύχεται να προστατευθούν από το κακό που υπάρχει στον κόσμο. Ο Ιησούς ανησυχεί για τον κόσμο, άλλωστε είναι ο Σωτήρας του. Αλλά η διάδοση του ευαγγελίου συνδέεται με την μαρτυρία εκείνων που θα κηρύξουν τα καλά νέα. Γι’ αυτό το λόγο, ο Ιησούς πρέπει να μεσολαβήσει γι’ αυτούς ώστε το κακό να μην τους νικήσει (Ματθ. 6:13).

Ένας μαθητής ωστόσο νικήθηκε. Νωρίτερα το ίδιο βράδυ ο Ιησούς είχε πει ότι ένας από τους μαθητές είχε αποφασίσει να Τον προδώσει (Ιωάν. 13:18-30). Παρότι ο Ιησούς αναφέρεται στην προφητική περικοπή για την προδοσία του Ιούδα (Ψαλμ. 41:9), ο Ιούδας δεν ήταν προκαθορισμένο θύμα. Εκείνο το βράδυ ο Ιησούς έκανε έκκληση σ’ αυτόν δείχνοντάς του την αγάπη και τη φιλία Του (Ιωάν. 13:26-30). «Στο πασχαλινό δείπνο ο Ιησούς απέδειξε τη Θεότητά Του αποκαλύπτοντας τις προθέσεις του προδότη. Με τρυφερότητα συμπεριέλαβε τον Ιούδα όταν υπηρέτησε τους μαθητές. Αλλά και η τελευταία εκείνη έκκληση αγάπης, πέρασε απαρατήρητη.» Ε. Χουάιτ, Ζ.Χ. σ. 691.

Γνωρίζοντας καλά ότι ο φθόνος και η ζήλια μπορούν να χωρίσουν τους μαθητές, όπως είχε γίνει στο παρελθόν, ο Ιησούς προσευχήθηκε για την ενότητά τους «Πάτερ άγιε, φύλαξον αυτούς εν τω ονόματί σου, τους οποίους μοι έδωκας, διά να ήναι έν καθώς ημείς» (Ιωάν. 17:11). Αυτή η ενότητα δεν μπορεί να επιτευχθεί με ανθρώπινη προσπάθεια. Είναι αποτέλεσμα και δώρο Θεϊκής χάρης. Η ενότητά τους βασίζεται στην ενότητα που έχουν ο Πατέρας και ο Υιός, και αυτή η ένωση είναι απαραίτητη για μία αποτελεσματική υπηρεσία στο μέλλον.

Ο καθαγιασμός τους, ή η καθιέρωση, στην αλήθεια είναι απαραίτητος για την υπηρεσία. Το έργο της χάρης του Θεού στην καρδιά των μαθητών θα τους μεταμορφώσει. Εφόσον όμως είναι μάρτυρες της Θεϊκής αλήθειας, πρέπει και οι ίδιοι να μεταμορφωθούν από αυτήν.

`Σκεψη: Τι σημαίνει η φράση, να μην είμαστε του κόσμου; Πώς η ζωή μας και η συμπεριφορά μας, μας κάνουν να μην είμαστε του κόσμου;`