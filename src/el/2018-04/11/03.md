---
title:  Κιβδηλη Λατρεια
date:   10/12/2018
---

`Διαβάστε Ματθ. 4:8,9. Ποιος ήταν ο τρίτος πειρασμός του Ιησού στην έρημο;`

Με υπερηφάνεια και αλαζονεία ο Σατανάς ανακήρυξε τον εαυτό του νόμιμο κυρίαρχο αυτού του κόσμου, κάτοχο όλων των αγαθών και της δόξας, διεκδικώντας την τιμή και το σεβασμό όλων των κατοίκων σαν να ήταν ο δημιουργός του κόσμου. Τι προσβολή για τον Θεό, τον Δημιουργό. Ο Σατανάς γνώριζε επακριβώς το τι είναι λατρεία: απόδοση τιμής και σεβασμού στο νόμιμο Κτήτορα του Σύμπαντος.

`Συγκρίνετε την εμπειρία των τριών παίδων στο Δαν. 3:(ιδιαίτερα τα εδ. 8-18) με των εσχάτων ημερών στην Αποκ. 13:4 και 14:9-11. Τι διακυβεύεται στον έσχατο καιρό; Ποιο είναι το βασικό ζήτημα και στις δύο αναφορές;`

Από τον Κάιν και τον Άβελ, τους τρεις παίδες στη Βαβυλώνα, και τα έσχατα γεγονότα σχετικά με το χάραγμα του θηρίου (Αποκ. 16:2), ο Σατανάς επιδιώκει να εδραιώσει μία κίβδηλη λατρεία που θα απομακρύνει τους ανθρώπους από τον αληθινό Θεό και θα στρέψει την λατρεία, έστω και ανεπαίσθητα, στον εαυτό του. Άλλωστε, και πριν την Πτώση η επιθυμία του ήταν να γίνει όμοιος με τον Θεό (Ησ. 14:14). Δεν είναι σύμπτωση λοιπόν το ότι όπως οι τρεις παίδες αντιμετώπισαν την απειλή του θανάτου για να προσκυνήσουν την «εικόνα», στις έσχατες ημέρες το πιστό υπόλοιπο του Θεού θα έρθει αντιμέτωπο με την ίδια απειλή να προσκυνήσει μία άλλη «εικόνα». Γιατί να λατρέψουμε την οποιαδήποτε εικόνα όταν καλούμαστε να λατρέψουμε τον Ίδιο τον αληθινό Θεό;

«Σημαντικά μαθήματα μπορούν να εξαχθούν από την πείρα των Εβραιοπαίδων στην πεδιάδα του Δουρά… Ο επικείμενος για το λαό του Θεού καιρός της θλίψης θα απαιτήσει τέτοια πίστη που να μην ταλαντεύεται. Τα παιδιά Του οφείλουν να φανερώσουν ότι Αυτός είναι το μόνο αντικείμενο της λατρείας τους και ότι κανένα απολύτως τίμημα, ούτε ακόμη αυτής της ίδιας της ζωής θα μπορέσει να τους παρασύρει να κάνουν την παραμικρή παραχώρηση στην εσφαλμένη λατρεία. Για την αφοσιωμένη ψυχή, τα εντάλματα των αμαρτωλών θνητών ανθρώπων θα φαίνονται ασήμαντα, όταν αυτά συγκρίνονται με το λόγο του αιώνιου Θεού. Θα υπακούσουν στην αλήθεια και αν ακόμη το αποτέλεσμα θα είναι η φυλάκιση, ή η εξορία, ή ο θάνατος.» Ε. Χουάιτ, Π.Β. σ.351.

`Σκεψη: Με ποιους τρόπους, ακόμη και σήμερα, πειραζόμαστε να λατρέψουμε κάποιον ή κάτι άλλο πέρα από τον Μόνο Θεό που αξίζει τη λατρεία μας; Πώς η κίβδηλη λατρεία μπορεί να γίνει πιο ανεπαίσθητη απειλή από όσο συνειδητοποιούμε; Ποια πράγματα μπορεί να ερχόμαστε και τώρα στον πειρασμό να λατρέψουμε;`