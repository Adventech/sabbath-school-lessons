---
title:  Το Μηνυμα Του Πρωτου Αγγελου
date:   11/12/2018
---

Οι Αντβεντιστές της Εβδόμης Ημέρας βλέπουμε το μήνυμα της τριπλής αγγελίας στην Αποκ. 14:6-12 ως την αποστολή μας και το βασικό μήνυμά μας λίγο πριν τη Δευτέρα Παρουσία του Ιησού (Αποκ. 14:14-20). Αυτά τα σημαντικά μηνύματα πρέπει να κηρυχθούν «μετά φωνής μεγάλης» σε όλους τους κατοίκους της γης.

`Διαβάστε Αποκ. 14:6,7. Ποιο είναι το μήνυμα του πρώτου αγγέλου και τι λέει για τον Θεό; Γιατί αναφέρετε στη λατρεία;`

Το πρώτο από τα τρία μηνύματα απευθύνεται σε όλον τον κόσμο. Αυτή είναι η εκπλήρωση των λόγων του Ιησού στο Ματθ. 24:14. Υπάρχει μία αίσθηση σπουδής και βιασύνης στα μηνύματα αυτά και στην αποστολή των αγγέλων. Το πρώτο μήνυμα προτρέπει τους ανθρώπους να στρέψουν την προσοχή τους στον Θεό, «διότι ήλθεν η ώρα της κρίσεως αυτού» (Αποκ. 14:7). Η Δευτέρα Παρουσία του Ιησού είναι καταλύτης για την κρίση. 

«Φοβήθητε τον Θεόν» λέει ο άγγελος (Αποκ. 14:7). Για όσους δεν παίρνουν τον Θεό στα σοβαρά, το μήνυμα αυτό θα φέρει πράγματι φόβο στο μυαλό τους. Αλλά για όσους είναι ακόλουθοι του Ιησού, το κάλεσμα αυτό προκαλεί δέος και σεβασμό. Κοιτάζουν στο Θεό και βλέπουν την εκπλήρωση των υποσχέσεών Του. Μια αίσθηση ευγνωμοσύνης και ευλάβειας σ’ Εκείνον τους συνεπαίρνει. 

«Και προσκυνήσατε τον ποιήσαντα τον ουρανόν και την γην και την θάλασσαν και τας πηγάς των υδάτων» (εδ.7). Τα λόγια αυτά μας παραπέμπουν στην εντολή του Σαββάτου και στη Δημιουργία (Έξ. 20:8-11). Ο Δημιουργός Θεός που θέσπισε το Σάββατο ως αναμνηστικό της δημιουργικής Του δύναμης, είναι ο Μόνος που αξίζει προσκύνηση και λατρεία. 

Είναι αξιοσημείωτο ότι στον έσχατο καιρό, η λατρεία θα είναι το σημείο κλειδί στη Μεγάλη Διαμάχη για την υποταγή της ανθρώπινης φυλής. Η παγκόσμια αυτή αγγελία είναι ένα κάλεσμα για λατρεία στον Δημιουργό.

«Το κεντρικό θέμα της τελικής διαμάχης θα είναι η λατρεία. Στην Αποκάλυψη είναι ξεκάθαρο ότι η δοκιμασία δεν θα έχει να κάνει με την άρνηση της λατρείας, αλλά με το ποιος θα λατρευτεί. Στο τέλος ο κόσμος θα χωριστεί σε δύο ομάδες: σε εκείνους που φοβούνται και λατρεύουν τον αληθινό Θεό (11:1,18, 14:7) και σε εκείνους που μισούν την αλήθεια και είναι λατρευτές του δράκοντα και του θηρίου (13:4-8, 14:9-11). Εφόσον η λατρεία είναι το κεντρικό θέμα της τελικής διαμάχης, δεν πρέπει να μας ξαφνιάζει το γεγονός ότι ο Θεός έστειλε ένα μήνυμα για τον έσχατο καιρό παρακινώντας τους κατοίκους της γης να Τον πάρουν στα σοβαρά και να Τον λατρέψουν ως Δημιουργό, ως τον Μόνο άξιο για λατρεία.» Ranko Stefanovic, Revelation of Jesus Christ: Commentary on the Book of Revelation, σ.444,445.