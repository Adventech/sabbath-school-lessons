---
title:  «Εν Τη Κλασει Του Αρτου Και Εν Ταις Προσευχαις»
date:   13/12/2018
---

Παρά τις προκλήσεις που η πρώτη εκκλησία αντιμετώπισε, παρέμεναν ενωμένοι στην κοινή τους πίστη στον Ιησού και στην «παρούσαν αλήθειαν» (Β’Πέτρ. 1:12) που τους εμπιστεύτηκε να μεταδώσουν στον κόσμο. Και έτσι, ενωμένοι στην αλήθεια, εκδήλωναν την ενότητά τους με διάφορους τρόπους. 

«Και ενέμενον… και εν τη κλάσει του άρτου και εν ταις προσευχαίς» (Πράξ. 2:42). Η αναφορά αυτή πιθανόν έχει να κάνει με τα γεύματα συναδέλφωσης που οι πιστοί μοιράζονταν. Κατά τη διάρκεια του γεύματος κάποιος θα ζητούσε την ιδιαίτερη ευλογία του άρτου και του οίνου εις ανάμνηση της θυσίας και της ανάστασης του Ιησού, προσδοκώντας την επικείμενη επιστροφή Του. Έτσι, οι πρώτοι Χριστιανοί αφιέρωναν χρόνο στο να θυμούνται τη ζωή και τη διακονία του Ιησού, κάτι το οποίο χαίρονταν να κάνουν κατά τη διάρκεια των γευμάτων. Τα γεύματα που μοιράζονταν είχαν στιγμές λατρείας. «Και καθ' ημέραν εμμένοντες ομοθυμαδόν εν τω ιερώ και κόπτοντες τον άρτον κατ' οίκους, μετελάμβανον την τροφήν εν αγαλλιάσει και απλότητι καρδίας, δοξολογούντες τον Θεόν και ευρίσκοντες χάριν ενώπιον όλου του λαού. Ο δε Κύριος προσέθετε καθ' ημέραν εις την εκκλησίαν τους σωζομένους» (Πράξ. 2:46,47). Αναμφίβολα η ώρα αυτή της συναδέλφωσης συνέβαλλε στην ενδυνάμωση της ενότητάς τους στον Ιησού.

**Για ποια ζητήματα προσεύχονται οι πιστοί στα παρακάτω εδάφια;**

`Πράξ. 1:14`

`Πράξ. 4:23-31`

`Πράξ. 12:12`

Στην πρώτη εκκλησία οι πιστοί εκμεταλλεύονταν κάθε ευκαιρία για επικοινωνία με τον Θεό και δεν έπαυαν να Του παρουσιάζουν τις αιτήσεις τους καθώς συναθροίζονταν για λατρεία. Ο Παύλος στην Α’ Τιμοθέου επιστολή αναφέρεται στη σπουδαιότητα της προσευχής των συναθροισμένων Χριστιανών (Α’Τιμ. 2:1). Και στους Εφέσιους τόνισε την ανάγκη για προσευχή: «Προσευχόμενοι εν παντί καιρώ μετά πάσης προσευχής και δεήσεως διά του Πνεύματος, και εις αυτό τούτο αγρυπνούντες με πάσαν προσκαρτέρησιν και δέησιν υπέρ πάντων των αγίων. Και υπέρ εμού, διά να δοθή εις εμές λόγος να ανοίξω το στόμα μου μετά παρρησίας, διά να κάμω γνωστόν το μυστήριον του ευαγγελίου» (Εφεσ. 6:18,19).

`Σκεψη: Πώς μπορούμε να έχουμε ουσιαστικότερη ενότητα μέσα από τη δύναμη της διαμεσολαβητικής προσευχής για κοινό καλό; Πώς αυτή η προσευχή συμβάλλει στην ενότητα της εκκλησίας;`