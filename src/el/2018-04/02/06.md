---
title:  «Λυκοι Βαρεισ»
date:   11/10/2018
---

`Διαβάστε Πράξ. 20:25-31. Για ποιο κίνδυνο προειδοποίησε ο Παύλος τους πρεσβύτερους της Εφέσου; Τι έπρεπε να κάνουν για να τον αποτρέψουν;`

Κατά τη διακονία του ο Παύλος αντιμετώπιζε συχνά αντιδράσεις και γνώριζε πως θα ήταν δύσκολη η διατήρηση της αγνότητας του ευαγγελίου του Ιησού Χριστού. Καθώς αποχαιρετούσε τους πρεσβύτερους της Εφέσου χρησιμοποίησε την αναλογία του Ιεζ. 33:1-6 για να τους δείξει πως και εκείνοι ήταν υπεύθυνοι για τη διασφάλιση του ευαγγελίου. Θα έπρεπε να είναι πιστοί βοσκοί του εκκλησιάσματος. Ο Παύλος χρησιμοποιεί τη φράση, «λύκοι βαρείς» για να περιγράψει τους ψευδοδιδασκάλους (Πράξ. 20:29), θυμίζοντάς μας την προειδοποίηση του Ιησού για τους ψευδοδιδασκάλους που εμφανίζονται με ενδύματα προβάτων (Ματθ. 7:15). Οι ψευδοδιδάσκαλοι αυτοί εμφανίστηκαν λίγο μετά την προειδοποίηση του Παύλου, και επιτέθηκαν στους πιστούς στις εκκλησίες της Ασίας που ο απόστολος είχε ιδρύσει. Στην Εφεσ. 5:6-14 και στην Κολ. 2:8 βρίσκουμε κάποιες από τις προειδοποιήσεις του Παύλου στις εκκλησίες. Στην Β’ Τιμοθέου επιστολή, ο Παύλος προειδοποιεί τον Τιμόθεο, ο οποίος ήταν υπεύθυνος στην εκκλησία της Εφέσου, για τα λάθη της εκκλησίας και την ασέβεια που θα κυριαρχούσαν στις έσχατες ημέρες. 

`Διαβάστε Β’ Τιμ. 2:14-19 και 3:12-17. Πώς συμβουλεύει ο Παύλος τον Τιμόθεο να αντιμετωπίσει τους ψευδοδιδασκάλους και να διατηρήσει την ενότητα στην εκκλησία;`

Πρώτον, ο Τιμόθεος έπρεπε να γνωρίζει την Αγία Γραφή, «ορθοτομούντα τον λόγον της αληθείας» (Β’ Τιμ. 2:15). Το αντίδοτο σ’ αυτές τις μάταιες συζητήσεις και υποθέσεις είναι να γίνει σωστή κατανόηση και διδαχή του λόγου που δίνεται από τον Θεό. Οι αλήθειες της Αγία Γραφής πρέπει να ερμηνεύονται σωστά έτσι ώστε κανένα μέρος των Γραπτών να μην έρχεται σε αντίθεση με τη συνολική εικόνα που παρουσιάζεται, και να αποφευχθούν οι παρερμηνείες που μπορεί να προκαλέσουν απιστία για τον Ιησού. Δευτερεύοντα ζητήματα πρέπει να υποτάσσονται στις αρχές του Λόγου του Θεού οι οποίες προετοιμάζουν τους πιστούς να ζήσουν νικηφόρα με τον Χριστό. Η δεύτερη σύσταση του Παύλου είναι για τον ίδιο τον Τιμόθεο, «τας δε βεβήλους ματαιοφωνίας φεύγε» (Β’ Τιμ. 2:16). Εφόσον ήθελε να είναι άξιος και πιστός εργάτης δεν θα έπρεπε να διδάσκει ασήμαντα και υποθετικά ζητήματα. Αυτού του είδους οι συζητήσεις οδηγούν στην ασέβεια και αποδυναμώνουν την πίστη (Β’ Τιμ. 2:16). Μόνο η αλήθεια οδηγεί στην ευσέβεια και φέρνει αρμονία στους πιστούς. Ο λόγος για τον οποίο ο Τιμόθεος έπρεπε να αποφύγει αυτά τα λάθη, και να παροτρύνει και τα μέλη να κάνουν το ίδιο, είναι γιατί αυτά εξαπλώνονται στην εκκλησία όπως η ασθένεια (εδ.17). Εν κατακλείδι, η υπακοή στο Λόγο του Θεού είναι το μόνο αντίδοτο για τις ψευδείς διδασκαλίες (Β’ Τιμ. 3:14-17) που απειλούν την ενότητα της εκκλησίας.

`Σκεψη: Πώς μπορούμε ως εκκλησία να προστατευτούμε από ψευδείς διδασκαλίες που σπέρνουν τη διχόνοια;`