---
title:  «Επιστρεψον, Ισραηλ Η Αποστατις»
date:   07/10/2018
---

Η ιστορία του λαού Ισραήλ είναι γεμάτη περιπτώσεις ανυπακοής και αναρχίας, επιστροφής στο Θεό και υπακοής, και μετά ξανά  ανυπακοής και αποστασίας. Ο κύκλος αυτός επαναλαμβανόταν συνέχεια. Κάθε φορά που ο λαός του Θεού ακολουθούσε συνειδητά το θέλημά Του απολάμβαναν ειρήνη και ευημερία. Όποτε έδειχναν ανυπακοή και ακολουθούσαν τον δικό τους δρόμο, η ζωή τους ήταν δυστυχισμένη, γεμάτη πόλεμους και συγκρούσεις. Ακόμη και πριν μπει ο λαός στη γη της Επαγγελίας, ο Θεός προέβλεψε αυτήν την κατάσταση και πρόσφερε τη λύση για να αποφευχθούν αυτές οι κακές συνέπειες.

`Διαβάστε Δευτ. 28:1-14. Πώς θα ευλογούταν ο Ισραήλ εάν παρέμεινε υπάκουος στο θέλημα του Θεού;`

`Διαβάστε Ιερ. 3:14-18. Τι μας διδάσκει το κάλεσμα του Θεού στον Ισραήλ για μετάνοια; Τι μας δείχνει για την αγάπη και την υπομονή που έδειξε ο Θεός στο λαό Του;`

Είναι αξιοθαύμαστο στο βιβλίο του Ιερεμία το πώς ο Θεός δείχνει αγάπη, έλεος, και γενναιοδωρία στον αποστάτη λαό Του που Τον εγκατέλειψε και στράφηκε στην ειδωλολατρία. Ο Θεός συνεχώς τους καλεί να επιστρέψουν σ’ Αυτόν και να μετανοήσουν για τις άνομες ενέργειές τους, ενώ υπόσχεται αποκατάσταση και ελπίδα για το μέλλον.

«Επίστρεψον, Ισραήλ η αποστάτις, λέγει Κύριος, και δεν θέλω κάμει να πέση η οργή μου εφ' υμάς• διότι ελεήμων είμαι, λέγει Κύριος• δεν θέλω φυλάττει την οργήν διαπαντός. Μόνον γνώρισον την ανομίαν σου, ότι ημάρτησας εις Κύριον τον Θεόν σου, και διήρεσας τας οδούς σου εις τους ξένους υποκάτω παντός πρασίνου δένδρου, και δεν υπηκούσατε εις την φωνήν μου, λέγει Κύριος» (Ιερ. 3:12,13). Τα λόγια του Ιερεμία ειπώθηκαν σε μία περίοδο όπου γενικά ο Λόγος του Θεού παραμελούταν. Παρά τις μεταρρυθμίσεις στην εποχή του βασιλιά Ιωσία, στην πλειοψηφία τους δεν ένιωθαν την ανάγκη για υπακοή στον Θεό. Οι αμαρτίες τους, η ειδωλολατρία, και ο εγωκεντρικός τρόπος ζωής, έφεραν πολιτικό και πνευματικό όλεθρο. Όσο απομακρύνονταν από το θέλημα του Θεού, τόσο πιο τρομερό φάνταζε το μέλλον τους. Και παρόλα αυτά, μέσω του Ιερεμία, ο Θεός τους παρακαλούσε. Ο Θεός τούς πρόσφερε ένα καλύτερο μέλλον και ήθελε να επαναφέρει την ευημερία, την ενότητα, και την υγεία. Αυτό όμως θα γινόταν μόνο εάν ζούσαν με αληθινή πίστη και όλα όσα συνεπάγονται από αυτήν. 

`Σκεψη: Τι είναι αυτό που κάνει τη διαφορά μεταξύ υπακοής και ανυπακοής στη ζωή σας;`