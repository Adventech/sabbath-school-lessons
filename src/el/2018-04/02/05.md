---
title:  Το Σχισμα Στην Κορινθο
date:   10/10/2018
---

Δυστυχώς το θέμα της διχόνοιας στο λαό του Θεού δεν σταματάει στην Παλαιά Διαθήκη αλλά το συναντάμε και στην Καινή. Για παράδειγμα, στα πρώτα τέσσερα κεφάλαια της πρώτης επιστολής του απ. Παύλου στους Κορίνθιους, γίνεται έκκληση για ενότητα. Ενώ ήταν στην Έφεσο, ο Παύλος άκουσε ότι στην εκκλησία της Κορίνθου ξέσπασε διαίρεση. Έτσι ξεκινά την επιστολή του με μία μεγάλη εισαγωγή για την ενότητα της εκκλησίας και την ανάγκη για αποφυγή σχίσματος. Ο Παύλος ανησυχεί για αυτήν την εξέλιξη και προσπαθεί να δώσει εμπνευσμένες συμβουλές για να λυθεί αυτή η ατυχής κατάσταση. 

`Σύμφωνα με την Α’ Κορ. 1:10-17, τι προκάλεσε αυτόν τον διαχωρισμό και τις διαμάχες;`

Ο Παύλος ανησύχησε για τα αδέρφια του στην Κόρινθο όταν πληροφορήθηκε για τις διαμάχες που είχαν. Τα λόγια του δείχνουν το μέγεθος της ανησυχίας του: «Σας παρακαλώ δε, αδελφοί, διά του ονόματος του Κυρίου ημών Ιησού Χριστού, να λέγητε πάντες το αυτό, και να μη ήναι σχίσματα μεταξύ σας» (Α’ Κορ. 1:10). Ό,τι κι αν προκαλούσε αυτή τη διχόνοια, ο Παύλος ήθελε να λήξει. Τους θυμίζει πως οι Χριστιανοί κλήθηκαν να ακολουθούν τον Χριστό, και όχι έναν άνθρωπο – όσο χαρισματικός κι αν είναι. Καθώς φαίνεται να χωρίστηκαν σε «ομάδες», ο απόστολος δήλωσε πως αυτές οι διαιρέσεις δεν είναι σύμφωνες με το θέλημα του Χριστού. Υποστήριξε πως η Χριστιανική ενότητα επικεντρώνεται στον Χριστό και στη θυσία Του στο σταυρό (Α’ Κορ. 1:13).

Η Χριστιανική ενότητα έχει την πηγή της στην αλήθεια που βρίσκεται στον Εσταυρωμένο Ιησού Χριστό, και σε κανέναν άλλον, όσο «άξιος» ποιμένας ή ηγέτης μπορεί να είναι. Μπροστά στη σταυρική θυσία είμαστε όλοι ίσοι. Βαπτιζόμαστε στον Ιησού, ο Οποίος είναι και ο Μόνος που μπορεί να μας καθαρίσει από την αμαρτία. Ωστόσο, πρέπει να εργαζόμαστε έμπρακτα για αυτήν την ενότητα στον Χριστό. Αυτό σημαίνει ότι και εμείς, οι Αντβεντιστές της Εβδόμης Ημέρας δεν μπορούμε να παίρνουμε ως δεδομένη την ενότητα της πίστης και της αποστολής μας. Διαιρέσεις και διαμάχες μπορούν να υπονομεύσουν την ενότητα στην εκκλησία, εκτός εάν αφήσουμε την αγάπη και την κυριαρχία του Χριστού να μας ενώνει μαζί Του.

`Σκεψη: Πώς μπορούμε να αποφύγουμε αντίστοιχους κινδύνους; Γιατί πρέπει να είμαστε πάντοτε προσεκτικοί με την αφοσίωση που δείχνουμε σε άλλους εκτός του Χριστού;`