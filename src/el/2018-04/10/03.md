---
title:  Απο Δουλος, Υιος
date:   03/12/2018
---

Όσο ήταν φυλακισμένος στη Ρώμη, ο Παύλος γνώρισε έναν δραπέτη δούλο, τον Ονήσιμο. Ο Παύλος συνειδητοποίησε πως ήξερε προσωπικά τον κύριο του Ονήσιμου. Η επιστολή προς Φιλήμονα είναι η προσωπική έκκληση του Παύλου στο φίλο του για την αποκατάσταση της σχέσης του με τον φυγά δούλο του. 

Οι σχέσεις ήταν σημαντικές για τον Παύλο. Ο απόστολος ήξερε πολύ καλά πως οι διαλυμένες σχέσεις θα είχαν καταστρεπτικές συνέπειες στην πνευματική αύξηση και την ενότητα της εκκλησίας. Ο Φιλήμονας ήταν υπεύθυνος στην εκκλησία στις Κολοσσαίς. Εάν έτρεφε πικρίες προς τον Ονήσιμο, θα αμαύρωνε τη Χριστιανική του μαρτυρία και τη μαρτυρία της εκκλησίας στους άπιστους. 

`Διαβάστε Φιλ. 1-25. Ποιες σημαντικές αρχές για την αποκατάσταση των σχέσεων βλέπουμε εδώ; Να θυμάστε πως η λέξη κλειδί είναι «αρχές».`

Με μία πρώτη ματιά, μας εκπλήσσει το γεγονός ότι ο Παύλος δεν καταδίκασε τη δουλεία. Ωστόσο, η στρατηγική του ήταν πιο αποτελεσματική. Το ευαγγέλιο, ιδανικά, καταρρίπτει όλες τις κοινωνικές τάξεις (Γαλ. 3:28, Κολ. 3:10,11). Ο απόστολος έστειλε τον Ονήσιμο πίσω στο Φιλήμονα, όχι ως  δούλο, αλλά ως γιο του Ιησού και ως «αδελφόν αγαπητόν» του Φιλήμονα (Φιλ. 16). 

Ο Παύλος ήξερε πως η ζωή για έναν δραπέτη δούλο ήταν δυσοίωνη. Θα μπορούσε να συλληφθεί ανά πάσα στιγμή. Ήταν καταδικασμένος σε μια ζωή εξαθλίωσης και φτώχειας. Τώρα όμως, ως αδερφός εν Χριστώ του Φιλήμονα και πρόθυμος εργάτης, ο Ονήσιμος θα μπορούσε να έχει καλύτερη μεταχείριση. Η τροφή, η διαμονή, και η εργασία του, θα ήταν εξασφαλισμένες από τον Φιλήμονα. Η αποκατάσταση της σχέσης τους θα έφερνε σημαντικές αλλαγές στη ζωή του. Έγινε πιστός, αγαπητός αδερφός, και συνεργάτης του Παύλου στη διάδοση του ευαγγελίου (Κολ. 4:9). Η επιθυμία του Παύλου για τη συμφιλίωσή τους ήταν τόσο θερμή και αμετάπειστη που προθυμοποιήθηκε να καλύψει ο ίδιος κάθε οικονομικό ζήτημα που είχε προκύψει μεταξύ των δύο πιστών.

`Σκεψη: Από τις αρχές του ευαγγελίου που είδαμε στο σημερινό ανάγνωσμα, τι μπορούμε να πάρουμε που θα μας βοηθήσει να αντιμετωπίσουμε τις εντάσεις, και τις ρήξεις ακόμη, στις σχέσεις μας με τους άλλους; Πώς αυτές οι αρχές αποτρέπουν τη διάλυση της ενότητας στην τοπική σας εκκλησία;`