---
title:  Συγχωρηση
date:   05/12/2018
---

Τι είναι συγχώρηση; Με τη συγχώρηση δικαιολογούμε την συμπεριφορά εκείνου που έσφαλλε και φέρθηκε άσχημα; Η συγχώρησή μου είναι ανεξάρτητη από τη μετάνοια του φταίχτη; Τι γίνεται όταν εκείνος με τον οποίο έχω πρόβλημα δεν αξίζει τη συγχώρησή μου;

`Πώς κατανοούμε τη Βιβλική έννοια της συγχώρησης στα εδάφια Ρωμ. 5:8-11, Λουκ. 23:31-34, Β’Κορ. 5:20,21, Εφεσ. 4:26;`

Ο Χριστός πήρε την πρωτοβουλία να μας συμφιλιώσει μαζί Του. Η «χρηστότης του Θεού σε φέρει εις μετάνοιαν» (Ρωμ. 2:4). Μέσω του Χριστού συμφιλιωθήκαμε με τον Θεό ενώ ήμασταν ακόμη αμαρτωλοί. Ο θάνατος του Χριστού στο σταυρό είναι που επιτυγχάνει τη συμφιλίωση, και όχι η δική μας μετάνοια και εξομολόγηση. Σε εμάς μένει μόνο να αποδεχτούμε τα όσα έκανε ο Χριστός για εμάς. 

Είναι αλήθεια πως δεν μπορούμε να λάβουμε τις ευλογίες της συγχώρησης μέχρι να εξομολογηθούμε τις αμαρτίες μας. Αυτό δεν σημαίνει πως η εξομολόγησή μας δημιουργεί τη συγχώρηση στην καρδιά του Θεού. Η συγχώρηση βρισκόταν πάντοτε στην καρδιά Του. Η εξομολόγηση, απεναντίας, βοηθάει εμάς να λάβουμε τη συγχώρηση (Α’Ιωάν. 1:9). Η εξομολόγηση είναι ζωτικής σημασίας, όχι επειδή αλλάζει τη συμπεριφορά του Θεού προς εμάς, αλλά επειδή αλλάζει τη δική μας συμπεριφορά προς τον Θεό. Όταν αφηνόμαστε στην καταδικαστική δύναμη του Αγίου Πνεύματος για μετάνοια και εξομολόγηση της αμαρτίας, αλλάζουμε. Η συγχώρηση είναι απαραίτητη για την πνευματική μας κατάσταση. Αν δεν μπορέσουμε να συγχωρέσουμε κάποιον που έσφαλλε σε εμάς, ακόμη κι αν δεν αξίζει τη συγχώρηση, στο τέλος θα πληγωθούμε περισσότερο από εκείνον. Αν κάποιος σας πλήγωσε και ο πόνος μέσα σας υπάρχει επειδή δεν μπορείτε να Τον συγχωρήσετε, στην πραγματικότητα τον αφήνετε να σας πληγώνει κι άλλο. Πολλές φορές αυτά τα αισθήματα και οι πληγές είναι η αιτία για διαιρέσεις και εντάσεις στην εκκλησία. Οι άλυτες πληγές μεταξύ των μελών της εκκλησίας πληγώνουν την ενότητα του σώματος του Χριστού.

Η συγχώρηση απαλλάσσει τον άλλον από την καταδίκη μας επειδή ο Χριστός μάς απάλλαξε από την καταδίκη Του. Η συγχώρεση δεν δικαιολογεί τη συμπεριφορά του άλλου προς εμάς. Μπορούμε να συμφιλιωθούμε με κάποιον που μας πλήγωσε, επειδή και ο Χριστός συμφιλιώθηκε με μας που Τον πληγώσαμε. Μπορούμε να συγχωρήσουμε επειδή κι εμείς έχουμε συγχωρηθεί. Μπορούμε να αγαπήσουμε επειδή κι εμείς έχουμε αγαπηθεί. Η συγχώρηση είναι επιλογή. Μπορούμε να επιλέξουμε τη συγχώρηση ανεξαρτήτου συμπεριφοράς και ενεργειών του άλλου. Αυτό είναι το πραγματικό πνεύμα του Ιησού.

`Σκεψη: Πώς η συγχώρηση που λάβαμε από τον Χριστό μάς βοηθά να συγχωρούμε τους άλλους; Γιατί αυτή η συγχώρηση είναι απαραίτητη για τη Χριστιανική μας εμπειρία;`