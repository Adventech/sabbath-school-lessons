---
title:  Πνευματικα Χαρισματα Για Ενοτητα
date:   04/12/2018
---

`Η εκκλησία στην Κόρινθο είχε μεγάλα προβλήματα. Σε ποιες αρχές αναφέρεται ο Παύλος στην Α’Κορ. 3:5-11, 12:1-11 και Β’Κορ. 10:12-15 για θεραπεία και αποκατάσταση, οι οποίες είναι ζωτικής σημασίας για την ενότητα της εκκλησίας;`

Στις περικοπές αυτές, ο απόστολος αναφέρεται σε σημαντικές αρχές για την ενότητα στην εκκλησία. Σημειώνει πως ο Ιησούς χρησιμοποιεί διάφορους εργάτες για διαφορετικές διακονίες στην εκκλησία Του, παρότι όλοι μαζί εργάζονται για την εδραίωση της βασιλείας του Θεού (Α’ Κορ. 3:9).

Ο Θεός μάς καλεί σε συνεργασία και όχι σε ανταγωνισμό. Σε κάθε πιστό δίνονται χαρίσματα από τον Θεό για να υπηρετήσει στο σώμα του Χριστού και την κοινωνία (Α’ Κορ. 12:11). Δεν υπάρχουν μεγαλύτερα ή μικρότερα χαρίσματα. Όλα είναι απαραίτητα στην εκκλησία του Χριστού (Α’ Κορ. 12:18-23). Τα χαρίσματα που μας δόθηκαν από τον Θεό δεν είναι για επίδειξη, αλλά δίνονται από το Άγιο Πνεύμα για υπηρεσία στη διάδοση του ευαγγελίου. 

Οι συγκρίσεις είναι ανώφελες, γιατί θα μας αποθαρρύνουν ή θα ενισχύσουν μέσα μας την αλαζονεία. Εάν θεωρούμε ότι οι άλλοι είναι «ανώτεροι» από εμάς, θα αποθαρρυνθούμε και δεν θα μπορέσουμε να εργαστούμε, όποια κι αν είναι η διακονία μας. Στον αντίποδα, εάν πιστεύουμε ότι το έργο μας είναι πιο αποτελεσματικό από των άλλων, θα νιώσουμε υπερηφάνεια, κάτι το οποίο δεν πρέπει να υποθάλπουν οι Χριστιανοί. Και οι δύο συμπεριφορές καταστρέφουν την αποτελεσματικότητά μας για το έργο του Χριστού και τη συναδέλφωσή μας με τους υπόλοιπους. Καθώς εργαζόμαστε στη σφαίρα επιρροής που ο Χριστός μας έδωσε, θα βρούμε χαρά και ικανοποίηση στη μαρτυρία μας για Εκείνον. Οι προσπάθειές μας θα συμπληρώνουν των άλλων μελών, και η εκκλησία του Χριστού θα κάνει γιγάντια βήματα για τη βασιλεία.

`Σκεψη: Ζηλέψατε ποτέ κάποιο χάρισμα άλλου, ή νιώσατε ποτέ υπερηφάνεια για τα χαρίσματά σας; Ανεξαρτήτου ποια συμπεριφορά μάς χαρακτηρίζει περισσότερο, πώς μπορούμε να υιοθετήσουμε την ανιδιοτελή συμπεριφορά που είναι απαραίτητη για τη διατήρηση της ενότητας στον Χριστό;`