---
title:  Αποκατεστημενη Φιλια
date:   02/12/2018
---

Ο Παύλος και ο Βαρνάβας συνεργάστηκαν στο έργο της μαρτυρίας για τον Ιησού. Είχαν όμως μία διαφωνία στο κατά πόσο θα μπορούσαν να εμπιστευτούν κάποιον όπως τον Ιωάννη Μάρκο (Πράξ. 15:36-39). Οι κίνδυνοι που προέκυψαν στο κήρυγμα του ευαγγελίου έκαναν τον Ιωάννη Μάρκο να εγκαταλείψει τον Παύλο και τον Βαρνάβα και να γυρίσει πίσω (Πράξ. 13:13).

«Αυτή η εγκατάλειψη έκανε τον Παύλο να κρίνει το Μάρκο με δυσμένεια μάλιστα και με αυστηρότητα για ένα διάστημα. Αντίθετα ο Βαρνάβας ήταν διατεθειμένος να τον δικαιολογήσει εξαιτίας της απειρίας του. Αγωνιούσε για να μη εγκαταλείψει ο Μάρκος τη διακονία του ευαγγελίου γιατί αναγνώριζε σ’ αυτόν προσόντα που θα τον βοηθούσαν να γίνει ένας χρήσιμος εργάτης του Χριστού.» Ε. Χουάιτ Π.Α. σ. 147.

Παρότι ο Θεός τούς χρησιμοποιούσε όλους για το έργο Του, τα ζητήματα που προέκυψαν ανάμεσά τους χρειάζονταν επίλυση. Ο απόστολος που κήρυττε για τη χάρη έπρεπε να δείξει χάρη στο νεαρό κήρυκα που τον είχε απογοητεύσει. Ο Ιωάννης Μάρκος ωρίμασε υπό την καθοδήγηση του Βαρνάβα (Πράξ. 15:39), και τελικά η καρδιά του Παύλου αγγίχτηκε από την αλλαγή αυτή.

`Από πού φαίνεται στις επιστολές του Παύλου προς τον Τιμόθεο και τους Κολοσσαείς, η συμφιλίωσή του με τον Ιωάννη Μάρκο και η ανανεωμένη εμπιστοσύνη του στο νέο αυτόν κήρυκα; Κολ. 4:10,11, Β’ Τιμ. 4:11.`

Μπορεί να μην έχουμε λεπτομέρειες για την συμφιλίωση του Παύλου και του Μάρκου, αλλά η αναφορά στην Αγία Γραφή είναι ξεκάθαρη. Ο Μάρκος έγινε ένας από τους πιο έμπιστους συνεργάτες του Παύλου. Ο Παύλος τον συνέστησε στους Κολοσσαείς αποκαλώντας τον συνεργό. Προς το τέλος της ζωής του ζήτησε από τον Τιμόθεο να φέρει μαζί του στη Ρώμη τον Ιωάννη Μάρκο επειδή του «είναι χρήσιμος εις την διακονίαν» (Β’Τιμ. 4:11). Η διακονία του Παύλου ενισχύθηκε με τον νεαρό αυτόν κήρυκα, τον οποίο και προφανώς συγχώρεσε. Το εμπόδιο ανάμεσά τους καταρρίφτηκε εντελώς και πλέον μπορούσαν να συνεργαστούν για τη διάδοση του Ευαγγελίου.

`Σκεψη: Πώς μπορούμε να συγχωρούμε εκείνους που μας πληγώνουν; Την ίδια στιγμή, γιατί η συγχώρηση δεν περιλαμβάνει απαραίτητα και την πλήρη αποκατάσταση των σχέσεων; Γιατί δεν είναι απαραίτητο πάντα;`