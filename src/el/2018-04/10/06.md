---
title:  Αποκατασταση Και Ενοτητα
date:   06/12/2018
---

`Διαβάστε Ματθ. 18:15-17. Ποια τρία βήματα μας δίνει ο Ιησούς στην επίλυση συγκρούσεων με κάποιο μέλος που μας έβλαψε; Πώς μπορούμε να εφαρμόσουμε τα λόγια αυτά στην εποχή μας;`

Ο Ιησούς, με τη συμβουλή Του στο Ματθ. 18, ήθελε όσο το δυνατόν οι διαμάχες στην εκκλησία να μη λαμβάνουν έκταση. Πρόθεσή Του είναι η παρεξήγηση μεταξύ των δύο μελών να λύνεται από τους ίδιους. Γι’ αυτό ο Ιησούς λέει, «Εάν δε αμαρτήση εις σε ο αδελφός σου, ύπαγε και έλεγξον αυτόν μεταξύ σου και αυτού μόνου» (εδ.15). Όταν ο αριθμός των εμπλεκομένων αυξάνεται, δημιουργείται μεγαλύτερη σύγκρουση που επηρεάζει τη συναδέλφωση με τους άλλους πιστούς. Όταν όμως οι Χριστιανοί προσπαθούν να λύσουν μόνοι τις διαφορές τους, υπό το πνεύμα της Χριστιανικής αγάπης και της αμοιβαίας κατανόησης, δημιουργείται ένα κλίμα συμφιλίωσης. Η ατμόσφαιρα γίνεται κατάλληλη ώστε το Άγιο Πνεύμα να εργαστεί μαζί τους καθώς προσπαθούν να λύσουν τις διαφορές τους.

Ορισμένες φορές οι προσωπικές εκκλήσεις για επίλυση της σύγκρουσης δεν είναι αποτελεσματικές. Σ’ αυτές τις περιπτώσεις ο Ιησούς δίνει την εναλλακτική των μαρτύρων. Το δεύτερο αυτό βήμα συμφιλίωσης πρέπει να γίνεται μόνο αφού έχει προηγηθεί το πρώτο. Σκοπός είναι να φέρουμε τους ανθρώπους κοντά, και όχι να τους απομακρύνουμε. Ο ένας ή οι δύο μάρτυρες δεν πηγαίνουν μαζί του για να δείξουν το δίκιο του ή για να κατηγορήσουν το άλλο πρόσωπο. Έρχονται στο όνομα της Χριστιανικής αγάπης και ευσπλαχνίας ως συμβουλάτορες και σύντροφοι προσευχής, ώστε να βοηθήσουν στη συμφιλίωση των δύο αποξενωμένων προσώπων.

Υπάρχουν περιπτώσεις όπου καμία προσπάθεια δεν βρίσκει ανταπόκριση. Τότε ο Ιησούς προστάζει ότι το θέμα πρέπει να τεθεί στην εκκλησία. Φυσικά, δεν εννοεί ότι πρέπει να διακοπεί η λατρεία του Σαββάτου για το θέμα αυτό. Το σωστό είναι το θέμα να φερθεί στην επιτροπή της εκκλησίας, και αυτό μόνο εάν τα δύο πρώτα βήματα δεν βοηθήσουν. Για μία ακόμη φορά να τονίσουμε πως ο σκοπός του Ιησού είναι η συμφιλίωση, και όχι απόδοση κατηγοριών στον έναν, και αθώωση στον άλλον.

«Μην αφήσετε τη δυσαρέσκεια να εξελιχθεί σε μνησικακία. Μην επιτρέψετε η πληγή να ευρυνθεί και να ξεσπάσει σε δηλητηριώδη λόγια που θα μολύνουν αυτούς που θα τα ακούσουν. Μην αφήνετε τις πικρές σκέψεις να γεμίζουν το μυαλό σας και το δικό του. Πηγαίνετε στον αδερφό σας με ταπεινοφροσύνη και ειλικρίνεια, και συζητήστε το θέμα μαζί του.» Ε. Χουάιτ, Gospel Workers, σ. 499.