---
title:  Η Βεβαιοτητα Τησ Επιστροφησ Του Χριστου
date:   23/12/2018
---

`Στο Ιωάν. 14:1-3 βρίσκεται η πιο γνωστή υπόσχεση της Δευτέρας Παρουσίας του Ιησού. Τι μας λέει αυτή η υπόσχεση για τη ζωή που θα έχουν οι λυτρωμένοι στη Νέα Γη;`

Οι πρώτοι Χριστιανοί έβλεπαν την επιστροφή του Χριστού ως την «μακαρίαν ελπίδα» (Τίτ. 2:13). Περίμεναν όλες οι προφητείες και οι υποσχέσεις της Αγίας Γραφής να εκπληρωθούν με τη Δευτέρα Παρουσία, τον τελικό προορισμό της Χριστιανικής πορείας. Όλοι όσοι αγαπάνε τον Χριστό ανυπομονούν για την ημέρα που θα βρεθούν πρόσωπο με πρόσωπο σε συναδέλφωση μαζί Του. Στα εδάφια αυτά φαίνεται η στενή επαφή και η αμεσότητα που θα έχουμε τόσο με τον Ιησού όσο και μεταξύ μας.

Πιστεύουμε σ’ αυτήν την υπόσχεση επειδή η Αγία Γραφή μάς βεβαιώνει για την εκπλήρωσή της. Έχουμε αυτήν τη βεβαιότητα επειδή πιστεύουμε στα λόγια του Ιησού, «πάλιν έρχομαι και θέλω σας παραλάβει» (Ιωάν. 14:3). Όπως η Πρώτη Έλευση του Χριστού προφητεύθηκε, το ίδιο ισχύει και για τη Δεύτερη Έλευσή Του, για την οποία υπάρχουν προφητείες και στην Παλαιά Διαθήκη. Πριν τον Κατακλυσμό, ο Θεός έκανε γνωστό στον Ενώχ τον ένδοξο ερχομό του Μεσσία που θα δώσει τέλος στην αμαρτία: «‘’Ιδού, ήλθεν ο Κύριος με μυριάδας αγίων αυτού, διά να κάμη κρίσιν κατά πάντων, και να ελέγξη πάντας τους ασεβείς εξ αυτών, διά πάντα τα έργα της ασεβείας αυτών τα οποία έπραξαν, και διά πάντα τα σκληρά τα οποία ελάλησαν κατ’ αυτού αμαρτωλοί ασεβείς’’» (Ιούδα 14,15). 

Χίλια χρόνια πριν την έλευση του Ιησού στη γη, ο βασιλιάς Δαβίδ προφήτεψε για την ημέρα που ο Μεσσίας θα συγκεντρώσει το λαό του Θεού. «Θέλει ελθεί ο Θεός ημών, και δεν θέλει σιωπήσει• πυρ κατατρώγον θέλει είσθαι έμπροσθεν αυτού, και πέριξ αυτού σφοδρά ανεμοζάλη. Θέλει προσκαλέσει τους ουρανούς άνωθεν, και την γην, διά να κρίνη τον λαόν αυτού. Συναθροίσατέ μοι τους οσίους μου, οίτινες έκαμον μετ' εμού συνθήκην επί θυσίας» (Ψαλ. 50:3-5). 

Η Δεύτερη Έλευση του Ιησού συνδέεται άμεσα με την πρώτη. Οι προφητείες που ανέφεραν τη γέννηση και τη διακονία Του (όπως Γέν. 3:15, Μιχ. 5:2, Ησ. 11:1, Δαν. 9:25,26) είναι η βάση της ελπίδας και της εμπιστοσύνης μας στις υποσχέσεις σχετικά με τη Δεύτερη Έλευσή Του. Ο Χριστός, «εφανερώθη, διά να αθετήση την αμαρτίαν διά της θυσίας εαυτού… ούτω και ο Χριστός, άπαξ προσφερθείς διά να σηκώση τας αμαρτίας πολλών, θέλει φανή εκ δευτέρου χωρίς αμαρτίας εις τους προσμένοντας αυτόν διά σωτηρίαν» (Εβρ. 9:26,28).

`Σκεψη: Πώς μπορείτε να αντλήσετε ελπίδα και παρηγοριά από την υπόσχεση της Δευτέρας Παρουσίας;`