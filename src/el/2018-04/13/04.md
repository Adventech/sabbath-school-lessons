---
title:  Ανασταση Και Αποκατεστημενεσ Σχεσεισ
date:   25/12/2018
---

Από τις πρώτες μέρες της εκκλησίας, η υπόσχεση της επιστροφής του Χριστού βοήθησε περισσότερο ίσως από καθετί τον πιστό λαό του Θεού στις δοκιμασίες. Ανεξάρτητα από τα τρομερά δεινά, τις θλίψεις και τον πόνο, είχαν την ελπίδα τους στην επιστροφή του Χριστού και στις υπέροχες υποσχέσεις που η Δευτέρα Παρουσία εμπεριέχει. 

`Διαβάστε Α’Θεσ. 4:13-18. Ποιες υποσχέσεις περιλαμβάνονται σ’ αυτήν την περικοπή; Τι λέει αυτό για την ελπίδα της αποκατάστασης των σχέσεων;`

Η Δευτέρα Παρουσία του Χριστού θα επηρεάσει έντονα όλη την ανθρωπότητα. Ένα σημαντικό σημείο της εδραίωσης της βασιλείας του Θεού είναι η σύναξη των εκλεκτών. «Και θέλει αποστείλει τους αγγέλους αυτού μετά σάλπιγγος φωνής μεγάλης, και θέλουσι συνάξει τους εκλεκτούς αυτού εκ των τεσσάρων ανέμων, απ' άκρων ουρανών έως άκρων αυτών» (Ματθ. 24:31). Εκείνη τη στιγμή, οι δίκαιοι νεκροί θα αναστηθούν και θα λάβουν την αθανασία (Α’Κορ. 15:52,53). «Οι αποθανόντες εν Χριστώ θέλουσιν αναστηθή πρώτον» (Α’Θεσ. 4:16). Αυτή είναι η στιγμή που όλοι περιμένουμε. Οι αναστημένοι θα ενωθούν με εκείνους που με αγάπη περιμένουν να τους δουν. Ο Παύλος θριαμβολογεί με τα εξής λόγια: «Πού, θάνατε, το κέντρον σου; Πού, άδη, η νίκη σου;» (Α’Κορ. 15:55).

Οι δίκαιοι νεκροί δεν θα αναστηθούν με γερασμένο, ασθενές και δύσμορφο σώμα, αλλά με νέο, αθάνατο, τέλειο σώμα το οποίο δεν θα έχει κανένα ίχνος αμαρτίας. Οι αναστημένοι άγιοι βιώνουν το έργο της αποκατάστασης, φέρουν την τέλεια εικόνα του Θεού όπως προσδιορίστηκε στη Δημιουργία (Γέν. 1:26, Α’Κορ. 15:46-49). 

Τη στιγμή που οι δίκαιοι νεκροί θα αναστηθούν, οι δίκαιοι ζωντανοί θα μεταμορφωθούν και θα λάβουν και εκείνοι νέο και τέλειο σώμα. «Διότι πρέπει το φθαρτόν τούτο να ενδυθή αφθαρσίαν, και το θνητόν τούτο να ενδυθή αθανασίαν» (Α’Κορ. 15:53). Επομένως, οι δύο αυτές ομάδες των λυτρωμένων, οι αναστημένοι και οι μεταμορφωμένοι δίκαιοι, «θέλομεν αρπαχθή… εν νεφέλαις εις απάντησιν του Κυρίου εις τον αέρα, και ούτω θέλομεν είσθαι πάντοτε μετά του Κυρίου» (Α’Θεσ. 4:17).

`Σκεψη: Στην επιστημονική εποχή μας, ακόμη και Χριστιανοί προσπαθούν να βρουν λογική εξήγηση σε όλα, ακόμη και στα θαύματα. Πώς η υπόσχεση της ανάστασης μάς δείχνει ότι μόνο με τις υπερφυσικές ενέργειες του Θεού μπορούμε να σωθούμε;`