---
title:  Η Υποσχεση Της Αποκαταστασης
date:   24/12/2018
---

`Διαβάστε Ησ. 11:1-10. Τι υπόσχεση δίνεται στο Ισραήλ, και τι λέει για την αιώνια κατοικία των λυτρωμένων;`

Η Αγία Γραφή ξεκινάει με την ιστορία της Δημιουργίας της γης (Γέν. 1, 2). Ένας όμορφος και αρμονικός κόσμος δίνεται στους προπάτορές μας, τον Αδάμ και την Εύα. Ένας τέλειος κόσμος, μία τέλεια κατοικία για την ανθρώπινη φυλή την οποία δημιούργησε ο Θεός. Τα δύο τελευταία κεφάλαια της Αγίας Γραφής αναφέρονται στον τέλειο και αρμονικό κόσμο που ο Θεός θα αναδημιουργήσει αυτή τη φορά για τη λυτρωμένη ανθρωπότητα (Αποκ. 21, 22), καθώς η γη θα αποκατασταθεί από την καταστροφή της αμαρτίας. 

Σε πολλά σημεία η Αγία Γραφή αναφέρει πως η αιώνια κατοικία των λυτρωμένων θα είναι ένα υπαρκτό μέρος και όχι κάτι το φανταστικό. Οι λυτρωμένοι θα είναι σε θέση να βλέπουν, να ακούν, να μυρίζουν, να αγγίζουν, και να νιώσουν μία νέα εμπειρία, μία νέα ζωή. Η προφητεία στο Ησ. 11:είναι μία όμορφη περικοπή για την έλευση του Μεσσία, ο Οποίος θα δημιουργήσει μία νέα εποχή. Θα δώσει τέλος στη βία και θα φέρει την αιώνια ειρήνη. Η κυριαρχία του Θεού στη Νέα Γη θα φέρει παγκόσμια αρμονία. 

`Διαβάστε Αποκ. 21:1-5. Τι είναι αυτό που θα εξαφανιστεί για πάντα, ως αποτέλεσμα αυτής της νέας αρμονίας;`

Η Ε. Χουάιτ έγραψε τα εξής για όσα περιμένουν τους λυτρωμένους: «Και καθώς τα χρόνια κυλούν στην αιωνιότητα, παρουσιάζουν διαρκώς σπουδαιότερες και ενδοξότερες αποκαλύψεις του Θεού και του Χριστού. Παράλληλα με την προοδευτική επίτευξη της γνώσης, αυξάνουν και η αγάπη, ο σεβασμός και η ευτυχία. Όσο περισσότερο γνωρίζονται οι άνθρωποι με τον Θεό, τόσο βαθύτερα θαυμάζουν το χαρακτήρα Του. Και όσο ο Χριστός τους αποκαλύπτει τα πλούτη της απολύτρωσης και τα καταπληκτικά επιτεύγματα στον τομέα της μεγάλης διαμάχης με τον Σατανά, οι καρδιές των λυτρωμένων πάλλουν από την πιο θερμή αφοσίωση και με εκστατική χαρά κρούουν τις χρυσές άρπες τους, ενώ χίλιες χιλιάδες και μύριες μυριάδες φωνές ενώνονται για να ενισχύσουν την υπέροχη χορωδία της δοξολογίας.» Η Ιστορίας της Απολυτρώσεως, σ. 343.

`Σκεψη: Πώς μπορούμε, από τώρα, να κατανοήσουμε τον χαρακτήρα του Θεού; Πώς το να ζούμε αρμονικά και ενωμένοι με τους άλλους φανερώνει τον χαρακτήρα και τη φύση του Θεού;`