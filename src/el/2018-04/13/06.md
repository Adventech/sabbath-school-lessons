---
title:  Η Ζωη Στη Νεα Γη
date:   27/12/2018
---

`Διαβάστε Ησ. 35:4-10, 65:21-25. Πόσο διαφορετική θα είναι η ζωή τότε σε σχέση με το τώρα;`

Πολλές φορές στο βιβλίο του Ησαΐα διαβάζουμε για κάτι νέο: «νέα πράγματα» (42:9, 48:6), «άσμα νέον» (42:10), «νέον πράγμα» (43:19), «νέον όνομα» (62:2). Στο κεφάλαιο 65:έχουμε μία νέα τάξη πραγμάτων. Υπάρχει ειρήνη και αρμονία μεταξύ των δημιουργημάτων του Θεού. Οι κατάρες της διαθήκης πάνω στη γη λόγω της ανυπακοής και της αποστασίας (δείτε Λευιτ. 26:14-17, Δευτ. 28:30) θα ακυρωθούν για πάντα, επειδή δεν θα υπάρχει αμαρτία πλέον. Απεναντίας, θα υπάρχει πληθώρα ευλογιών, σπίτια να κατοικούμε και ευφορία να απολαύσουμε.

Πώς θα είναι η ζωή σε ένα τόσο όμορφο μέρος; Ορισμένοι αναρωτιούνται εάν θα μπορούμε να αναγνωρίσουμε τους φίλους και την οικογένειά μας, αφότου λάβουμε αθανασία και γίνουμε πλήρως κατ’ εικόνα Θεού. Μετά την ανάσταση του Χριστού, οι μαθητές Του ήταν σε θέση να Τον αναγνωρίσουν. Η Μαρία αναγνώρισε τη φωνή Του (Ιωάν. 20:11-16). Ο Θωμάς αναγνώρισε τον Ιησού από την εμφάνισή Του (Ιωάν. 20:27,28). Οι δύο μαθητές από την Εμμαούς Τον αναγνώρισαν «ενώ έκοπτε τον άρτον» (Λουκ. 24:30,31,35). Επομένως, εάν το σώμα μας θα είναι όπως του Ιησού μετά την ανάστασή Του, τότε σίγουρα θα είμαστε σε θέση να αναγνωρίσουμε ο ένας τον άλλον, και μπορούμε να προσβλέπουμε σε μία αιωνιότητα αποκατεστημένων σχέσεων. Με ασφάλεια μπορούμε να υποθέσουμε ότι θα συνεχίσουμε τις σχέσεις μας με εκείνους που ξέρουμε και αγαπάμε, και που θα βρίσκονται εκεί.

«Εκεί οι πιστοί του Θεού θα γνωρίσουν όπως και γνωρίζονται. Τα αισθήματα της αγάπης και συμπάθειας, φυτεμένα στην ψυχή από τον ίδιο τον Θεό, θα βρουν εκεί την πιο γλυκιά και ειλικρινή εξάσκηση. Η αγνή επικοινωνία με άγιες υπάρξεις, η αρμονική συναναστροφή με τους μακάριους αγγέλους και με τους πιστούς όλων των αιώνων, οι οποίοι έπλυναν και λεύκαναν τις στολές τους στο αίμα του Αρνίου, οι ιεροί δεσμοί που συνδέουν «πατριάς εν ουρανοίς και επί γης» (Εφεσίους 3:15), αυτά τα πράγματα συντελούν στη σύσταση της ευτυχίας των λυτρωμένων.» Ε. Χουάιτ, Τ.Π.Σ. σελ. 807

`Σκεψη: «Διά τούτο δεν αποκάμνομεν, αλλ' εάν και ο εξωτερικός ημών άνθρωπος φθείρηται, ο εσωτερικός όμως ανανεούται καθ' εκάστην ημέραν. Διότι η προσωρινή ελαφρά θλίψις ημών εργάζεται εις ημάς καθ' υπερβολήν εις υπερβολήν αιώνιον βάρος δόξης, επειδή ημείς δεν ενατενίζομεν εις τα βλεπόμενα, αλλ' εις τα μη βλεπόμενα•διότι τα βλεπόμενα είναι πρόσκαιρα, τα δε μη βλεπόμενα αιώνια.» (Β’ Κορ. 4:16-18)`

Πώς μπορούμε να μάθουμε, σε έναν κόσμο τόσο πρόσκαιρο και φευγαλέο, να φτάσουμε και να κατανοήσουμε το αόρατο και το αιώνιο;