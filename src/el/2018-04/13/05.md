---
title:  Μια Νεα Γη Για Τουσ Λυτρωμενουσ
date:   26/12/2018
---

«Επειδή, ιδού, νέους ουρανούς κτίζω, και νέαν γην• και δεν θέλει είσθαι μνήμη των προτέρων, ουδέ θέλουσιν ελθεί εις τον νουν» (Ησ. 65:17). Τόσο ο Ησαΐας όσο και ο Ιωάννης (Αποκ. 21:1) είδαν σε όραμα την υποσχόμενη Νέα Γη. 

`Αναλογιστείτε την περιγραφή του Ιωάννη για τη θαυμαστή πόλη των λυτρωμένων, τη Νέα Ιερουσαλήμ, στην Αποκ. 21:2, 9-27. Τι λένε αυτά τα εδάφια για την ενότητα και την αρμονία που θα υπάρχουν σ’ αυτήν την πόλη;`

`Διαβάστε Αποκ. 22:1-5. Το ποτάμι της ζωής που ρέει από τον θρόνο του Θεού και το δέντρο της ζωής είναι δύο σημαντικά χαρακτηριστικά της νέας πόλης. Ποιος είναι ο σκοπός τους στη Νέα Γη;`

Το δέντρο της ζωής, το οποίο ο Αδάμ στερήθηκε λόγω της αμαρτίας του (Γέν. 3:22-24), θα τοποθετηθεί από τον Χριστό στη Νέα Ιερουσαλήμ. Η πρόσβαση σ’ αυτό το δέντρο είναι μία από τις υποσχέσεις που δίνονται σε εκείνους που θα νικήσουν (Αποκ. 2:7). Το δέντρο αυτό έχει δώδεκα είδη καρπού, ένα νέο είδος κάθε μήνα, γι’ αυτό ίσως διαβάζουμε ότι στη Νέα Γη, «Από νέας σελήνης έως άλλης, και από σαββάτου έως άλλου, θέλει έρχεσθαι πάσα σαρξ διά να προσκυνή ενώπιόν μου, λέγει Κύριος» (Ησ. 66:23). Η αναφορά στη «θεραπεία των εθνών» δείχνει την πρόθεση του Θεού να απομακρύνει κάθε εμπόδιο μεταξύ των ανθρώπων και να αποκαταστήσει την ανθρωπότητα στον αρχικό της σκοπό: η αποκατάσταση όλων των ανθρώπων, των φυλών, και των εθνών σε μία αδιαίρετη οικογένεια που θα ζει ειρηνικά και αρμονικά, αποδίνοντας ενωμένη τη δόξα στον Θεό.

«‘‘Η θεραπεία των εθνών’’ είναι μεταφορικά η απομάκρυνση όλων των εθνικών και γλωσσικών εμποδίων… Τα φύλλα από το δέντρο της ζωής θεραπεύουν τις ρήξεις μεταξύ των εθνών. Τα έθνη δεν είναι πλέον «εθνικοί» αλλά γίνονται μία οικογένεια ως ο πραγματικός λαός του Θεού (Αποκ. 21:24-26). Αυτό που αιώνες πριν προσδοκούσε ο Μιχαίας, πραγματοποιείται: ‘‘Δεν θέλει σηκώσει μάχαιραν έθνος εναντίον έθνους, ουδέ θέλουσι μάθει πλέον τον πόλεμον. Και θέλουσι κάθησθαι έκαστος υπό την άμπελον αυτού, και υπό την συκήν αυτού, και δεν θέλει υπάρχει ο εκφοβών’’ (Μιχ. 4:3,4, συγκρίνετε με Ησ. 2:4). Στις όχθες του ποταμού της ζωής οι λυτρωμένοι θα προσκαλέσουν ‘‘έκαστος τον πλησίον αυτού’’ (Ζαχ. 3:10) στο δέντρο της ζωής. Με τη θεραπευτική ιδιότητα των φύλλων του δέντρου θα θεραπευθούν όλες οι πληγές – φυλετικές, εθνικές ή γλωσσικές -  που έχουν χωρίσει και πληγώσει την ανθρωπότητα για αιώνες.» Ranko Stefanov-ic, Revelation of Jesus Christ: Commentary on the Book of Revelation, σ. 593.