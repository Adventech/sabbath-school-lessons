---
title:  Ο Εκλεκτοσ Λαοσ Του Θεου
date:   04/10/2018
---

Όταν κάλεσε τον Αβραάμ να γίνει δούλος Του, ο Θεός επέλεξε στην ουσία έναν λαό που θα Τον εκπροσωπούσε στον κόσμο. Αυτή η πρόσκληση και επιλογή ήταν μία πράξη αγάπης και χάρης του Θεού. Η κλήση του Ισραήλ από τον Θεό ήταν καίρια στο σχέδιό Του για την αποκατάσταση της ανθρωπότητας, μετά την καταστροφή και τη διαίρεση που προκάλεσε η Πτώση. Μέσα στην ιερή ιστορία βλέπουμε το έργο του Θεού προς αποκατάσταση, και βασικό στοιχείο αυτού του σχεδίου είναι η διαθήκη που έγινε με το έθνος του Ισραήλ.

`Σύμφωνα με το Δευτ. 7:6-11, γιατί ο Θεός κάλεσε το Ισραήλ να γίνει λαός Του; Γιατί επέλεξε τους απογόνους του Αβραάμ για λαό Του;`

Η αγάπη του Θεού για την ανθρωπότητα φαίνεται από την εκλογή του Ισραήλ για λαό Του. Ο Θεός έκανε διαθήκη με τον Αβραάμ και τους απογόνους του ώστε μέσω αυτών να διατηρηθεί η επίγνωση για τον Θεό και να επέλθει η λύτρωση στην ανθρωπότητα (Ψαλμ. 67:2). Η επιλογή του Ισραήλ από τον Θεό είναι πράξη ύψιστης αγάπης. Οι απόγονοι του Αβραάμ δεν είχαν τίποτα να καυχηθούν για να διεκδικήσουν την αγάπη του Θεού. «Δεν προετίμησεν εσάς Κύριος, ουδέ εξέλεξεν εσάς, διότι είσθε πολυπληθέστεροι παρά πάντα τα έθνη• επειδή σεις είσθε οι πλέον ολιγάριθμοι παρά πάντα τα έθνη» (Δευτ. 7:7). Ο Θεός επιλέγει με αντίστροφο τρόπο τις αξίες του λαού Του. Ενώ οι άνθρωποι κοιτάζουν τη δύναμη, τη σοφία και την αυτοπεποίθηση για να επιλέξουν τους ηγέτες τους, ο Θεός αφήνει τους ισχυρούς και τους δυνατούς και επιλέγει εκείνους που αναγνωρίζουν την αδυναμία και την αναξιότητά τους, ώστε «να μη καυχηθή ουδεμία σαρξ ενώπιον αυτού» (Α’Κορ. 1:26-31). 

«Ο Θεός επιθυμούσε να καταστήσει το λαό Του έπαινο και δόξα. Τους δόθηκε κάθε πνευματικό ευεργέτημα. Ο Θεός δεν τους στέρησε καμία εύνοια για να διαμορφώσουν χαρακτήρα που θα τους καθιστούσε αντιπροσώπους Του. Η υπακοή τους στο νόμο του Θεού θα τους έκανε θαύμα ευημερίας μπροστά σ’ όλα τα έθνη του κόσμου. Εκείνος που μπορούσε να τους δώσει σοφία και ικανότητα για κάθε επιδέξιο έργο, θα συνέχιζε να είναι δάσκαλός τους. Θα τους εξευγένιζε και θα τους εξύψωνε μεσ’ από την υπακοή στους νόμους Του. Αν έδειχναν υπακοή, θα προστατεύονταν από τις ασθένειες που μάστιζαν τ’ άλλα έθνη, και η δύναμη του σώματος και πνεύματος θα ήταν η ανταμοιβή τους. Η δόξα του Θεού, η μεγαλειότητα του Θεού θα διαφαινόταν στην ευδαιμονία τους. Θα έπρεπε να είναι βασίλειο ιερέων και αρχόντων. Ο Θεός τους παραχώρησε κάθε δυνατότητα για να γίνουν το μεγαλύτερο έθνος της γης.» Ε. Χουάιτ, Λ.Ζ. σ. 224.

`Σκεψη: Τι παραλληλισμούς βρίσκουμε στην κλήση του αρχαίου Ισραήλ με τη δική μας κλήση ως Αντβεντιστές της Εβδόμης Ημέρας; Τι έκανε ο Θεός γι’ αυτούς και τι κάνει για εμάς;`