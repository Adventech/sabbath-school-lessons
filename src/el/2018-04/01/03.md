---
title:  Οι Συνεπειες Της Πτωσης
date:   01/10/2018
---

Οι συνέπειες της Πτώσης ήταν μεγάλες. Η ανυπακοή των πρωτοπλάστων ξεκίνησε τη ρήξη της αρμονικής αλληλεξάρτησης μεταξύ όλων των μορφών ζωής. Και ακόμη χειρότερα, επήλθε η διαίρεση και ο διαχωρισμός μεταξύ των ανθρώπων, κάτι που είναι ιδιαίτερα εμφανές μέχρι και σήμερα. Η δυσαρμονία φαίνεται αμέσως στο πώς ο Αδάμ και η Εύα προσπάθησαν να επιρρίψουν την ευθύνη της Πτώσης σε άλλους (Γέν. 3:12,13). Από τότε τα πράγματα χειροτερεύουν συνεχώς.

`Διαβάστε Γέν. 3:16-19 και Γέν. 4:1-15. Τι βλέπουμε σ’ αυτά τα εδάφια για τα αποτελέσματα της αμαρτίας και την επιρροή της στον αρμονικό κόσμο που ο Θεός δημιούργησε;`

Η ανυπακοή του Αδάμ έγινε πηγή πολλών γεγονότων και συνεπειών που με τον καιρό επηρέασαν όλη τη δημιουργία του Θεού. Η φύση άρχισε να υποφέρει από τις συνέπειες της αμαρτίας. Επίσης επηρεάστηκαν οι ανθρώπινες σχέσεις. Ο Κάιν και ο Άβελ, δύο αδέρφια που κανονικά θα έπρεπε να αγαπάνε και να νοιάζονται ο ένας τον άλλον, αποξενώθηκαν επειδή ο ένας προτίμησε να ακολουθήσει τις εγωιστικές του επιθυμίες αντί να υπακούσει στον Θεό. Αυτή η αποξένωση κατέληξε στη βία και στο θάνατο. Η αντίδραση του Κάιν, ωστόσο, ήταν περισσότερο προς τον Θεό παρά προς τον Άβελ. Θύμωσε με τον Θεό (Γέν. 4:5) και ο θυμός του αυτός έγινε οργή προς τον Άβελ. Η ανυπακοή φέρνει ρήξη στις ανθρώπινες σχέσεις. «Και είδεν ο Κύριος ότι επληθύνετο η κακία του ανθρώπου επί της γης, και πάντες οι σκοποί των διαλογισμών της καρδίας αυτού ήσαν μόνον κακία πάσας τας ημέρας» (Γέν. 6:5). Αυτό το κακό οδήγησε στον Κατακλυσμό και στην απίστευτη καταστροφή της αρχικής δημιουργίας του Θεού. Ακόμη και τότε, ο Θεός δεν εγκατέλειψε την ανθρώπινη φυλή, αλλά κράτησε ένα υπόλοιπο, τον Νώε και την οικογένειά του, για μία νέα αρχή. Μετά τον Κατακλυσμό, ο Θεός έδωσε μία υπόσχεση στο Νώε και στην οικογένειά του. Το ουράνιο τόξο θα τους θύμιζε την φροντίδα και τις υποσχέσεις Του, την καλοσύνη και το έλεός Του (Γέν. 9:12-17, Ησ. 54:7-10). Ο Θεός έκανε διαθήκη με τον Νώε και αποκατέστησε το αρχικό Του σχέδιο για μια ενωμένη ανθρωπότητα που θα ήταν πιστοί σ’ Αυτόν και στο Λόγο Του.

`Σκεψη: Με ποιους τρόπους η αμαρτία διαταράσσει την αρμονία; Πώς μπορούμε να αποκαταστήσουμε την αρμονία ανάμεσα σε εκείνους που επηρεάζουμε;`