---
title:  Η Αγαπη Θεμελιο Της Ενοτητας
date:   30/09/2018
---

Εκείνο το οποίο φαίνεται ξεκάθαρα στην ιστορία της Δημιουργίας στα δύο πρώτα κεφάλαια της Γένεσης, είναι η αρμονία που επικρατούσε στο τέλος της εβδομάδας. Τα λόγια του Θεού, «καλά λίαν» (Γέν. 1:31) δεν έχουν να κάνουν μόνο με το αισθητικό κομμάτι και την ομορφιά, αλλά και με την απουσία του κακού στον κόσμο που ο Θεός δημιούργησε για να κατοικηθεί από τους ανθρώπους. Ο αρχικός σκοπός του Θεού στη Δημιουργία περιλάμβανε και την αρμονική συνύπαρξη και την αλληλένδετη σχέση όλων των μορφών ζωής. Ήταν ένας όμορφος κόσμος δημιουργημένος για την ανθρώπινη οικογένεια. Τα πάντα ήταν τέλεια και αντάξια του Δημιουργού. Ο Θεός ήθελε στον κόσμο να υπάρχει αρμονία, ενότητα, και αγάπη. 

`Διαβάστε Γέν. 1:26,27. Τι μας διδάσκουν αυτά τα εδάφια για την μοναδικότητα του ανθρώπου σε αντίθεση με την υπόλοιπη επίγεια δημιουργία σύμφωνα με τη Γέν. 1:και 2;`

Στη Γένεση διαβάζουμε ότι ο Θεός δημιούργησε τον άνθρωπο κατ’ εικόνα Του, κάτι το οποίο δεν βλέπουμε πουθενά αλλού στη δημιουργία. «Και είπεν ο Θεός, Ας κάμωμεν άνθρωπον κατ' εικόνα ημών, καθ' ομοίωσιν ημών… Και εποίησεν ο Θεός τον άνθρωπον κατ' εικόνα εαυτού• κατ' εικόνα Θεού εποίησεν αυτόν• άρσεν και θήλυ εποίησεν αυτούς» (Γέν. 1:26,27). Αν και η πραγματική έννοια της εικόνας και της φύσης του Θεού έχει απασχολήσει ιδιαίτερα τους θεολόγους ανά τους αιώνες, σε πολλές περικοπές της Αγίας Γραφής βλέπουμε πως η φύση του Θεού είναι αγάπη. 

`Διαβάστε Α’ Ιωάν. 4:7,8,16. Πώς μας βοηθούν αυτά τα εδάφια να κατανοήσουμε την δημιουργία του ανθρώπου, και πώς αυτή επηρέασε την αρχική ενότητα που βλέπουμε στη Δημιουργία;`

Ο Θεός είναι αγάπη, και εφόσον ως άνθρωποι μπορούμε να αγαπήσουμε (με τρόπο που η υπόλοιπη δημιουργία δεν μπορεί), πρέπει να έχει να κάνει με το γεγονός ότι δημιουργηθήκαμε κατ’ εικόνα Του. Ωστόσο, η αγάπη μπορεί να υπάρξει μόνο στη σχέση με τους άλλους. Έτσι, το κατ’ εικόνα, περιλαμβάνει και την ικανότητα να αγαπάμε βαθιά.