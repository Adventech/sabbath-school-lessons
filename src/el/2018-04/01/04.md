---
title:  Περαιτερω Διαιρεση Και Διαχωρισμοσ
date:   02/10/2018
---

`Διαβάστε Γέν. 11:1-9. Τι έκανε το πρόβλημα του διαχωρισμού και της διαίρεσης ακόμη χειρότερο;`

Μετά τον Κατακλυσμό έχουμε την κατασκευή του Πύργου της Βαβέλ, τη σύγχυση των γλωσσών, και τον διασκορπισμό των ανθρώπων που μέχρι εκείνη τη στιγμή μιλούσαν την ίδια γλώσσα. Γοητευμένοι πιθανώς από την ομορφιά της γης μεταξύ των ποταμών Τίγρη και Ευφράτη, και την ευφορία του εδάφους, ορισμένοι απόγονοι του Νώε αποφάσισαν να χτίσουν μία πόλη και έναν ψηλό πύργο στην κοιλάδα Σενναάρ, στο σημερινό βόρειο Ιράκ (Γέν. 11:2).

Αρχαιολογικά ευρήματα έδειξαν ότι η Μεσοποταμία κατοικούταν από τους πρώτους ιστορικούς χρόνους. Μεταξύ αυτών των λαών ήταν και οι Σουμέριοι, οι οποίοι επινόησαν και τη γραφή σε πήλινες πλάκες. Είχαν χτίσει καλοκατασκευασμένα σπίτια και είχαν εξειδικευτεί στην παραγωγή κοσμημάτων, εργαλείων, και οικιακών σκευών. Από τις ανασκαφές βρέθηκαν και ναοί πύργοι που ήταν αφιερωμένοι σε διάφορες θεότητες. 

Οι απόγονοι του Νώε που εγκαταστάθηκαν στην κοιλάδα Σενναάρ ξέχασαν γρήγορα τον Θεό του Νώε και την υπόσχεσή Του να μην καταστρέψει τον κόσμο ξανά με νερό. Ο Πύργος της Βαβέλ κτίστηκε για να μνημονεύσουν την ανωτερότητά τους σε σοφία και ικανότητες. Η επιθυμία τους για αναγνώριση και φήμη, «ας αποκτήσωμεν εις εαυτούς όνομα» (Γέν. 11:4) ήταν το κίνητρο για το κτίσιμο του πύργου. «Κατά τον θεϊκό σκοπό, οι άνθρωποι έπρεπε να παραμείνουν ενωμένοι μέσω του δεσμού της πραγματικής θρησκείας. Όταν η ειδωλολατρία και ο πολυθεϊσμός έσπασαν αυτόν τον εσωτερικό δεσμό, δεν χάθηκε μόνο η ενότητα της θρησκείας αλλά και το πνεύμα της αδελφοσύνης. Ένα εγχείρημα όπως ο πύργος ως ένα εξωτερικό μέσο για τη διατήρηση της εσωτερικής ενότητας που είχε χαθεί, δεν θα μπορούσε ποτέ να επιτύχει.» The SDA Bible Commentary, τ. 1, σ. 284,285.

Με την Πτώση, η ενότητα της ανθρώπινης φυλής και το αρχικό σχέδιο του Θεού, διαλύθηκαν. Ως εκ τούτου, επήλθε σύγχυση σχετικά με τη λατρεία. Το κακό και η ανηθικότητα εξαπλώθηκαν στη γη και εμφανίστηκαν διάφοροι πολιτισμοί, γλώσσες, και φυλές οι οποίες μέχρι και σήμερα εξακολουθούν να μάχονται μεταξύ τους.

`Σκεψη: Πώς μπορούμε να εξαλείψουμε τον διαχωρισμό των φυλών, της κουλτούρας και των γλωσσών που φέρνει πλήγμα ακόμη και μέσα στην εκκλησία;`