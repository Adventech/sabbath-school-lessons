---
title:  Αβρααμ - Ο Πατερασ Των Πιστων
date:   03/10/2018
---

Οι τρεις μεγάλες μονοθεϊστικές παγκόσμιες θρησκείες, ο Ιουδαϊσμός, ο Χριστιανισμός και ο Ισλαμισμός, θεωρούν τον Αβραάμ ως πατέρα της πίστης τους. Για τους Χριστιανούς, ο συσχετισμός με τον Αβραάμ είναι πνευματικός. Όταν ο Θεός κάλεσε τον Αβραάμ να φύγει από τον τόπο του στη Μεσοποταμία, του είπε, «και θέλουσιν ευλογηθή εν σοι πάσαι αι φυλαί της γης» (Γέν. 12:3, δείτε επίσης Γέν. 18:18, 22:18). Η ευλογία ήρθε μέσω του Ιησού.

`Διαβάστε Εβρ. 11:8-19, Ρωμ. 4:1-3, και Γαλ. 3:29. Ποια στοιχεία της πίστης του Αβραάμ αναφέρουν αυτά τα εδάφια, και πώς σχετίζονται με την ιδέα της Χριστιανικής ενότητας; Ποια σημεία αυτών των εδαφίων μας βοηθούν να καταλάβουμε πόσο σημαντική είναι η Χριστιανική ενότητα;`

Ως πατέρας όλων των πιστών, ο Αβραάμ μας δίνει κάποια βασικά στοιχεία που είναι το κέντρο της Χριστιανικής ενότητας. Πρώτον, έδειξε υπακοή. «Διά πίστεως υπήκουσεν ο Αβραάμ, ότε εκαλείτο να εξέλθη εις τον τόπον τον οποίον έμελλε να λάβη εις κληρονομίαν, και εξήλθε μη εξεύρων πού υπάγει» (Εβρ. 11:8). Δεύτερον, είχε την ελπίδα του στις υποσχέσεις του Θεού. «Διά πίστεως παρώκησεν εις την γην της επαγγελίας ως ξένην, κατοικήσας εν σκηναίς, μετά Ισαάκ και Ιακώβ των συγκληρονόμων της αυτής επαγγελίας• διότι περιέμενε την πόλιν την έχουσαν τα θεμέλια, της οποίας τεχνίτης και δημιουργός είναι ο Θεός» (Εβρ. 11:9,10). Τρίτον, πίστεψε ότι ο Θεός θα του χάριζε έναν γιο και μία μέρα οι απόγονοι του θα ήταν αναρίθμητοι όπως τα άστρα του ουρανού. Λόγω αυτής του της ανταπόκρισης, ο Θεός τον δικαίωσε μέσω της πίστης του (Ρωμ. 4:1-3). Τέταρτον, εμπιστεύτηκε το σχέδιο σωτηρίας του Θεού. Η μεγαλύτερη δοκιμασία πίστης του Αβραάμ ήταν όταν ο Θεός τού ζήτησε να θυσιάσει τον Ισαάκ στο όρος Μοριά (Γέν. 22:1-19, Εβρ. 11:17-19).

Η Παλαιά Διαθήκη αποκαλεί τον Αβραάμ φίλο του Θεού (Β’ Χρον. 20:7, Ησ. 41:8). Η ζωή πίστης, η ακλόνητη υπακοή, και η εμπιστοσύνη στις υποσχέσεις του Θεού, τον κάνουν παράδειγμα για το πώς πρέπει να είναι η Χριστιανική μας ζωή.

`Σκεψη: Πώς μπορούμε να βεβαιωθούμε ότι τα λόγια και οι πράξεις μας αντικατοπτρίζουν την πίστη μας;`