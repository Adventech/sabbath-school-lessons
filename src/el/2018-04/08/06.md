---
title:  Θανατοσ Και Ανασταση
date:   22/11/2018
---

«Και έπλασε Κύριος ο Θεός τον άνθρωπον από χώματος εκ της γης. Και ενεφύσησεν εις τους μυκτήρας αυτού πνοήν ζωής, και έγεινεν ο άνθρωπος εις ψυχήν ζώσαν» (Γέν. 2:7). Από αυτήν την αναφορά για τη δημιουργία του ανθρώπου φαίνεται πως η ζωή προέρχεται από τον Θεό. Είναι η αθανασία μία εγγενής πτυχή της ζωής; Στην Αγία Γραφή βλέπουμε ότι μόνο ο Θεός είναι αθάνατος (Α’Τιμ. 6:16) και ότι η αθανασία δεν δίνεται στον άνθρωπο από τη γέννησή του. Οι άνθρωποι είμαστε θνητοί. Η Αγία Γραφή παρομοιάζει τη ζωή μας με τον ατμό «όστις φαίνεται προς ολίγον και έπειτα αφανίζεται» (Ιακ. 4:14), ενώ στον θάνατο ο άνθρωπος βρίσκεται σε μία κατάσταση ύπνου χωρίς συναίσθηση. (Εκκλ. 9:5,6,10, Ψαλμ. 146:4,115:17, Ιωάν. 11:11-15).

Αν και οι άνθρωποι γεννιούνται θνητοί, η Αγία Γραφή μιλάει για τον Ιησού Χριστό ως την πηγή της αθανασίας, ο Οποίος υπόσχεται αθανασία και αιώνια ζωή σε όλους όσους πιστεύουν στη σωτηρία Του. «Το δε χάρισμα του Θεού ζωή αιώνιος διά Ιησού Χριστού του Κυρίου ημών» (Ρωμ. 6:23). Ο Ιησούς «κατήργησε μεν τον θάνατον, έφερε δε εις φως την ζωήν και την αφθαρσίαν διά του ευαγγελίου» (Β’Τιμ. 1:10). «Διότι τόσον ηγάπησεν ο Θεός τον κόσμον, ώστε έδωκε τον Υιόν αυτού τον μονογενή, διά να μη απολεσθή πας ο πιστεύων εις αυτόν, αλλά να έχη ζωήν αιώνιον» (Ιωάν. 3:16). Επομένως, υπάρχει ελπίδα ζωής ακόμη και μετά τον θάνατο.

`Διαβάστε Α’Κορ. 15:51-54 και Α’Θεσ. 4:13-18. Τι λένε αυτά τα εδάφια για τη ζωή μετά το θάνατο και για το πότε θα δοθεί η αθανασία στους ανθρώπους;`

Ο απόστολος Παύλος λέει ξεκάθαρα ότι ο Θεός θα δώσει στους ανθρώπους την αθανασία, όχι τη στιγμή του θανάτου, αλλά στην ανάσταση, όταν η έσχατη σάλπιγγα ακουστεί. Ενώ οι πιστοί λαμβάνουν την υπόσχεση της αιώνιας ζωής τη στιγμή που αποδέχονται τον Ιησού ως Σωτήρα τους, η αθανασία δίνεται μόνο κατά την ανάσταση. Πουθενά στην Καινή Διαθήκη δεν αναφέρεται, ούτε αφήνεται να εννοηθεί, ότι οι ψυχές πηγαίνουν κατευθείαν στον ουρανό μετά τον θάνατο. Αυτή η διδασκαλία έχει τις ρίζες της στην ειδωλολατρία, στην αρχαία ελληνική φιλοσοφία, και δεν υπάρχει πουθενά στην Αγία Γραφή.

`Σκεψη: Πώς η γνώση μας για την μετά θάνατο κατάσταση, μας βοηθάει να εκτιμήσουμε περισσότερο την υπόσχεση της Δευτέρας Παρουσίας; Πώς μας ενώνει αυτό το πιστεύω ως εκκλησία;`