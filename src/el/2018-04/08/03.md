---
title:  Η Δευτερα Παρουσια Του Χριστου
date:   19/11/2018
---

Οι απόστολοι και οι πρώτοι Χριστιανοί έβλεπαν την επιστροφή του Χριστού ως τη «μακαρία ελπίδα» (Τιτ. 2:13), και περίμεναν όλες οι προφητείες και οι υποσχέσεις της Αγίας Γραφής να εκπληρωθούν με τη Δευτέρα Παρουσία. Οι Αντβεντιστές της Εβδόμης Ημέρας εξακολουθούμε να έχουμε αυτήν την πεποίθηση. Άλλωστε αυτό σημαίνει και το όνομά μας «Αντβεντιστές» (προσμένοντες). Όλοι όσοι αγαπούν τον Χριστό περιμένουν με ανυπομονησία την ημέρα που θα Τον δουν πρόσωπο προς πρόσωπο. Μέχρι εκείνη την ημέρα, η υπόσχεση της έλευσης του Χριστού ασκεί μία ενοποιητική επιρροή στο λαό του Θεού.

`Τι μας διδάσκουν τα παρακάτω εδάφια για τον τρόπο που θα γίνει η επιστροφή του Χριστού; Σε τι διαφέρει από τις δημοφιλείς απόψεις για την έλευσή Του; Πράξ. 1:11, Ματθ. 24:26,27, Αποκ. 1:7, Α’ Θεσ. 4:13-18, Αποκ. 19:11-16.`

Η Αγία Γραφή, μας βεβαιώνει επανειλημμένως πως ο Ιησούς θα έρθει να παραλάβει τους πιστούς. Το πότε θα γίνει δεν μπορούμε να το γνωρίζουμε καθώς ο Ιησούς δήλωσε, «Περί δε της ημέρας εκείνης και της ώρας ουδείς γινώσκει, ουδέ οι άγγελοι των ουρανών, ειμή ο Πατήρ μου μόνος» (Ματθ. 24:36). 

Στο τέλος της διακονίας Του, ο Ιησούς είπε την παραβολή των δέκα παρθένων (Ματθ. 25:1-13) για να δείξει ποια θα είναι η κατάσταση της εκκλησίας καθώς περιμένει τη δεύτερη έλευσή Του. Οι δύο κατηγορίες αντιπροσωπεύουν τους δύο τύπους των πιστών που ομολογούν ότι περιμένουν τον Ιησού. Εξωτερικά, αυτές οι δύο ομάδες δείχνουν ίδιες. Με την φαινομενική όμως καθυστέρηση της έλευσης του Ιησού η πραγματική διαφορά γίνεται εμφανής. Η μία ομάδα, παρά την καθυστέρηση, διατήρησε την ελπίδα της ζωντανή και έκανε την ανάλογη πνευματική προετοιμασία. Μέσα από αυτήν την παραβολή ο Ιησούς ήθελε να δείξει στους μαθητές Του ότι η Χριστιανική εμπειρία δεν βασίζεται στο συναισθηματικό ενθουσιασμό, αλλά στη διαρκή εξάρτηση από τη χάρη του Θεού και τη διατήρηση της πίστης, ακόμη και όταν δεν υπάρχουν εμφανείς ενδείξεις της εκπλήρωσης της υπόσχεσής Του. Ο Ιησούς καλεί και εμάς σήμερα να «αγρυπνούμε» και να είμαστε έτοιμοι για τον καιρό της έλευσής Του.

`Σκεψη: Αν και το όνομά μας, Αντβεντιστές της Εβδόμης Ημέρας, μαρτυρεί πόσο σημαντική είναι για εμάς η Δευτέρα Παρουσία, πώς μπορούμε προσωπικά να κρατάμε ζωντανή την υπόσχεση της Δευτέρας Παρουσίας; Πώς μπορούμε να αποφύγουμε το λάθος για το οποίο ο Ιησούς προειδοποίησε μέσα από την παραβολή των δέκα παρθένων;`