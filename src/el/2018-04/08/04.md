---
title:  Η Υπηρεσια Του Ιησου Στο Ουρανιο Αγιαστηριο
date:   20/11/2018
---

Στην Παλαιά Διαθήκη, ο Θεός ζήτησε από τον Μωυσή να κατασκευάσει ένα αγιαστήριο, στο οποίο θα κατοικούσε εδώ στη γη (Έξ. 25:8). Μέσα από τις λειτουργίες του αγιαστηρίου, ο λαός Ισραήλ διδάχτηκε το σχέδιο της σωτηρίας. Αργότερα, την εποχή του βασιλιά Σολομώντα, η Σκηνή του Μαρτυρίου αντικαταστάθηκε από έναν μεγαλοπρεπή ναό (Α’Βασ. 5-8). Τόσο η Σκηνή όσο και ο ναός είχαν ως πρότυπο το ουράνιο Αγιαστήριο, την αληθινή σκηνή «την οποίαν κατεσκεύασεν ο Κύριος, και ουχί άνθρωπος» (Εβρ. 8:2, δείτε επίσης Έξ. 25:9,40). 

Στην Αγία Γραφή φαίνεται πως υπάρχει ένα ουράνιο Αγιαστήριο που είναι το μέρος όπου κατοικεί ο Θεός. Οι λειτουργίες του επίγειου αγιαστηρίου έδειχναν το σχέδιο της σωτηρίας και την ιερατική διακονία του Ιησού στον ουρανό. 

`Διαβάστε Εβρ. 8:6, 9:11,12,23-28 και Α’Ιωάν. 1:9-2:2. Τι μας διδάσκουν αυτά τα εδάφια σχετικά με την ιερατική διακονία του Ιησού στον ουρανό;`

Μετά την ανάληψή Του, το ουράνιο Αγιαστήριο είναι το μέρος όπου ο Χριστός ασκεί την ιερατική Του διακονία για τη σωτηρία μας (δείτε Εβρ. 7:25). Γι’ αυτό, «ας πλησιάζωμεν λοιπόν μετά παρρησίας εις τον θρόνον της χάριτος, διά να λάβωμεν έλεος και να εύρωμεν χάριν προς βοήθειαν εν καιρώ χρείας» (Εβρ. 4:16). 

Όπως το επίγειο Αγιαστήριο είχε δύο φάσεις ιερατικής διακονίας - καθημερινή λειτουργία στα Άγια και μία φορά τον χρόνο στα Άγια των Αγίων - στην Αγία Γραφή βλέπουμε να υπάρχουν δύο φάσεις ιερατικής υπηρεσίας του Ιησού στον ουρανό. Η διακονία Του στα Άγια χαρακτηρίζεται από τη μεσολάβηση, τη συγχώρηση, τη συμφιλίωση, και την αποκατάσταση. Οι μετανοημένοι αμαρτωλοί έχουν απευθείας πρόσβαση στον Πατέρα μέσω του Ιησού - του Παράκλητου (Α’Ιωάν. 2:1). Από το 1844 η διακονία του Ιησού μεταφέρεται στα Άγια των Αγίων όπου έχει να κάνει με την κρίση και τον καθαρισμό που γινόταν μια φορά τον χρόνο, την Ημέρα του Εξιλασμού (Λευιτ. 16). Η διακονία του καθαρισμού του Αγιαστηρίου επίσης βασίζεται στο αίμα του Ιησού. Η εξιλέωση που γινόταν αυτήν την ημέρα έδειχνε την ημέρα όπου οι αρετές του Χριστού θα απομακρύνουν την παρουσία της αμαρτίας και θα φέρουν την πλήρη συμφιλίωση στο σύμπαν το οποίο θα διοικείται υπό την αρμονική διακυβέρνηση του Θεού. Το δόγμα αυτής της διμερούς διακονίας, το οποίο είναι μόνο των Αντβεντιστών, συμβάλλει στην κατανόηση του σχεδίου της σωτηρίας.