---
title:  Περαιτέρω μελέτη
date:   23/11/2018
---

Κάποια από τα βασικά πιστεύω μας ως Αντβεντιστές είναι κοινά με άλλων Χριστιανικών εκκλησιών. Το πιο καίριο φυσικά είναι της σωτηρίας διά πίστεως μόνο μέσω της εξιλεωτικής θυσίας του Ιησού. Όπως και άλλοι Χριστιανοί, πιστεύουμε ότι η δικαιοσύνη δεν αποκτάται με τα δικά μας έργα αλλά με τη δικαιοσύνη του Χριστού η οποία μας χορηγείται μέσω πίστης ως χάρη. Όπως αναφέρει η Ε. Χουάιτ, «Ο Χριστός άφησε να Του συμπεριφερθούν όπως άξιζε σε μας, για να τύχουμε εμείς τη συμπεριφορά που αξίζει σ’ Αυτόν. Καταδικάστηκε για τις αμαρτίες μας στις οποίες δεν είχε καμία συμμετοχή, για να μπορούμε εμείς να δικαιωθούμε με τη δικαιοσύνη Του στην οποία δεν έχουμε καμία συμμετοχή. Υπέφερε το θάνατο, ο οποίος ήταν δικός μας για να απολαύσουμε τη ζωή η οποία ήταν δική Του.» Ζ.Χ. σ.7. Την ίδια στιγμή, στο σύνολό τους, τα βασικά πιστεύω μας και ο τρόπος ζωής μας που σχετίζεται με αυτά που πιστεύουμε, μας ξεχωρίζουν από τον υπόλοιπο Χριστιανικό κόσμο. Αυτός άλλωστε είναι και ο σκοπός. Η αγάπη μας για τον Ιησού και οι διδασκαλίες που κηρύττουμε, πρέπει να είναι ο πιο δυνατός ενοποιητικός παράγοντας μεταξύ μας.

**Ερωτήσεις για συζήτηση**

`1.	 Πώς η εκτίμησή μας για τη συγχώρηση και τη δικαίωσή μας μέσω του Χριστού μπορεί να αποτελέσει βάση της συναδέλφωσής μας στην εκκλησία;`

`2.	 Σκεφτείτε πόσο σημαντικά είναι τα δόγματά μας στα πλαίσια της εκκλησιαστικής ενότητας. Ενώνουν εκατομμύρια ανθρώπους από διαφορετικούς πολιτισμούς και χώρες. Επομένως, πόσο σημαντικά είναι τα δόγματα, όχι μόνο στα πλαίσια της αποστολής και του μηνύματος, αλλά και όσον αφορά την εκκλησιαστική ενότητα;`

`3.	 Η ονομασία μας, Αντβεντιστές της Εβδόμης Ημέρας, παραπέμπει σε δύο βασικές διδασκαλίες, το Σάββατο και τη Δευτέρα Παρουσία. Το ένα μέρος της ονομασίας μας παραπέμπει στη Δημιουργία και το άλλο στη λύτρωση. Πώς συνδέονται αυτές οι διδασκαλίες και με ποιον τρόπο ορίζουν την ύπαρξη του ανθρώπου;`

**Περίληψη**: Οι Αντβεντιστές της Εβδόμης Ημέρας έχουμε πολλά θεμελιώδη πιστεύω. Κάποια είναι κοινά με άλλων Χριστιανικών δογμάτων, και κάποια όχι. Στο σύνολό τους, τα πιστεύω μας ορίζουν την ταυτότητά μας ως εκκλησία και αποτελούν το θεμέλιο της ενότητάς μας στον Ιησού.