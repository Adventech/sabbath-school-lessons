---
title:  Αιωνια Ζωη
date:  20/03/2023
---

Μας περιμένει μια αιωνιότητα, και σύμφωνα με την Αγία Γραφή αυτή η αιωνιότητα θα έρθει με δύο μορφές, για τον καθένα από μας ξεχωριστά: είτε αιώνια ζωή, είτε αιώνιος θάνατος. Δεν υπάρχει κάτι ενδιάμεσο. Ή το ένα θα συμβεί ή το άλλο.

`Διαβάστε Ρωμ. 6:23 και Ιωάν. 3:16. Ποιες επιλογές έχουμε;`

Είναι δύσκολο να αντιληφθούμε αυτές τις δύο ακραίες επιλογές. Έτσι δεν είναι; Αν διαβάζετε αυτά τα εδάφια, το πιο πιθανό είναι να εκλέξετε την αιώνια ζωή. Ο Θεός έχει τη μοναδική ικανότητα να εκπληρώσει όλες τις υποσχέσεις Του. Ο δικός μας ρόλος είναι απλώς να Τον εμπιστευτούμε, να στηριχτούμε στα προσόντα του Ιησού και με πίστη να υπακούσουμε στον Λόγο Του.

`Διαβάστε Ιωάν. 14:1-3. Ποια είναι η συμβουλή του Κυρίου προς εμάς στο εδ. 1 και τι μας υπόσχεται στα εδ. 2 και 3;`

Τις τελευταίες ημέρες της επίγειας διακονίας Του, ο Ιησούς είπε αυτά τα θαυμάσια λόγια ελπίδας και θάρρους στους μαθητές Του. Αυτά τα λόγια θα τους ανύψωναν το ηθικό σε περιόδους αποθάρρυνσης και δοκιμασίας. Το ίδιο θα πρέπει να κάνουν και για εμάς. Ο Ιησούς κατέβηκε από τον ουρανό, και όταν αναλήφθηκε, μας υποσχέθηκε ότι θα επιστρέψει για να μας πάρει κοντά Του, ώστε να είμαστε μαζί Του αιώνια.

Πέρα από οτιδήποτε άλλο, ο σταυρικός θάνατος του Χριστού κατά την πρώτη Του έλευση είναι η μεγαλύτερη διαβεβαίωσή μας για τη δεύτερη έλευσή Του, διότι χωρίς αυτήν, τι νόημα θα είχε η πρώτη; Όσο σίγουροι είμαστε ότι ο Ιησούς πέθανε για εμάς στον σταυρό, άλλο τόσο σίγουροι μπορούμε να είμαστε για την υπόσχεσή Του «Έρχομαι πάλι, και θα σας παραλάβω κοντά σε Μένα, για να είστε και εσείς, όπου είμαι Εγώ» (Ιωάν. 14:3).

`ΣΚΕΨΗ: Μείνετε περισσότερο στην ιδέα ότι η πρώτη έλευση του Χριστού είναι η εγγύηση της δεύτερης. Τι συνέβη στην πρώτη έλευση που καθιστά τη δεύτερη μια υπόσχεση που μπορούμε να εμπιστευτούμε;`