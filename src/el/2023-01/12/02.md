---
title:  Η Ανταμοιβη Για Την Πιστη
date:  19/03/2023
---

`Διαβάστε Εβρ. 11:6. Τι σημαίνει αυτό το εδάφιο για εμάς; Πώς πρέπει να ανταποκριθούμε σε αυτά που λέει; (δείτε Αποκ. 22:12, Ησ. 40:10, 62:11). Τι μας διδάσκουν αυτά τα εδάφια;`

Η ανταμοιβή του Θεού στα πιστά παιδιά Του είναι μοναδική και, όπως καθετί πνευματικό, μπορεί να είναι πέρα από την πεπερασμένη κατανόησή μας. «Η ανθρώπινη γλώσσα αδυνατεί να περιγράψει την αμοιβή των δικαίων. Μόνο αυτοί που θα την απολαύσουν θα μπορέσουν να την κατανοήσουν. Η περιορισμένη ανθρώπινη διάνοια δεν είναι σε θέση να συλλάβει τη δόξα του Παραδείσου του Θεού.» Μ.Δ. σ. 579.

Ο Ιησούς ολοκλήρωσε τους Μακαρισμούς, στην Επί του Όρους Ομιλία, με τα εξής λόγια: «Μακάριοι είστε, όταν σας ονειδίσουν, και σας θέσουν υπό διωγμό, και πουν εναντίον σας κάθε κακό λόγο, λέγοντας ψέματα, εξαιτίας μου. Να χαίρεστε και να αγάλλεστε, επειδή ο μισθός σας είναι πολύς στους ουρανούς· έτσι, εξάλλου, έθεσαν υπό διωγμό τους προφήτες πριν από σας.» (Ματθ. 5:11, 12). Αφού απαριθμεί τους ανθρώπους της πίστης στην Εβρ. 11, ο συγγραφέας ξεκινά το επόμενο κεφάλαιο εξηγώντας γιατί ο Ιησούς ήταν πρόθυμος να πεθάνει στον σταυρό.

«Και εμείς, λοιπόν, καθώς είμαστε περικυκλωμένοι από ένα τόσο μεγάλο σύννεφο μαρτύρων, ας απορρίψουμε κάθε βάρος και την αμαρτία που εύκολα μας περιπλέκει, και ας τρέχουμε με υπομονή τον αγώνα που είναι μπροστά μας· αποβλέποντας στον Ιησού, τον αρχηγό και τελειωτή της πίστης, ο οποίος, εξαιτίας της χαράς που ήταν μπροστά του, υπέφερε σταυρό, καταφρονώντας τη ντροπή, και κάθησε στα δεξιά του θρόνου του Θεού» (Εβρ. 12:1, 2).

Ωστόσο, η ανταμοιβή για την πίστη δεν είναι το ίδιο με τη σωτηρία εξ’ έργων. Ποιος από εμάς, η οποιοσδήποτε από τους χαρακτήρες της Αγίας Γραφής, είχε κάνει αρκετά καλά έργα ώστε να πάρει κάποια αξία ενώπιον του Θεού; Κανείς, φυσικά. Αυτό είναι το βασικό νόημα του Σταυρού. Αν μπορούσαμε να σωθούμε με έργα, ο Ιησούς δεν θα είχε ανέβει ποτέ στον σταυρό. Αντ’ αυτού, η σωτηρία γίνεται με τη χάρη. «Αν, όμως, είναι κατά χάρη, δεν είναι πλέον από έργα· επειδή, τότε η χάρη δεν γίνεται πλέον χάρη. Αν, όμως, είναι από έργα, δεν είναι πλέον χάρη· επειδή, το έργο δεν είναι πλέον έργο» (Ρωμ. 11:6). Οι ανταμοιβές, αντιθέτως, είναι η απλή έκβαση του έργου που ο Θεός έχει κάνει για εμάς και μέσα σε εμάς.

`ΣΚΕΨΗ: Πώς αντιλαμβανόμαστε τη διαφορά μεταξύ της σωτηρίας με χάρη και της ανταμοιβής σύμφωνα με τα έργα;`