---
title:  Η Νεα Ιερουσαλημ
date:  21/03/2023
---

Η Βιβλική περιγραφή της Νέας Ιερουσαλήμ είναι αυτό που είδε ο Αβραάμ δια πίστεως. «Επειδή, περίμενε την πόλη που είχε τα θεμέλια, της οποίας τεχνίτης και δημιουργός είναι ο Θεός» (Εβρ. 11:10). Η Νέα Ιερουσαλήμ είναι το αριστούργημα του Θεού, το οποίο κατασκευάστηκε για εκείνους που Τον αγαπούν και τηρούν τις εντολές Του. Η Νέα Ιερουσαλήμ είναι το σπίτι των πιστών παιδιών Του στον ουρανό κατά τη διάρκεια της χιλιετίας και, στη συνέχεια, στη Νέα Γη για την αιωνιότητα. Ο Θεός φροντίζει για όλα. Ο Ιωάννης λέει ότι είδε την πόλη: «Και εγώ ο Ιωάννης είδα την αγία πόλη, την καινούργια Ιερουσαλήμ, που κατέβαινε από τον Θεό, από τον ουρανό, ετοιμασμένη σαν νύφη στολισμένη για τον άνδρα της» (Αποκ. 21:2).

`Διαβάστε Αποκ. 21. Ποιες υποσχέσεις δίνονται εδώ;`

Σε αυτό το κεφάλαιο υπάρχουν τόσα πολλά που το μυαλό μας μόλις και μετά βίας μπορεί να κατανοήσει, λόγω της αμαρτίας και επειδή ζούμε σε έναν έκπτωτο, αμαρτωλό κόσμο. Αυτά, όμως, που μπορούμε να κατανοήσουμε είναι γεμάτα ελπίδα.

Πρώτον, όπως ο Ιησούς κατοίκησε μαζί μας σε αυτόν τον φθαρτό κόσμο ενσαρκωμένος, έτσι θα κατοικήσει μαζί μας και στον καινούργιο. Τι μεγάλο προνόμιο ήταν για εκείνους που Τον είδαν προσωπικά! Θα έχουμε κι εμείς αυτήν την ευκαιρία, αλλά αυτή τη φορά θα βλέπουμε ξεκάθαρα δίχως το πέπλο των αμαρτιών μας.

Τότε επίσης, εμείς που γευτήκαμε μόνο δάκρυα, θλίψη και πόνο, κατανοούμε τις μεγαλύτερες υποσχέσεις σε όλη την Αγία Γραφή: «Και ο Θεός θα εξαλείψει κάθε δάκρυ από τα μάτια τους, και ο θάνατος δεν θα υπάρχει πλέον· ούτε πένθος ούτε κραυγή ούτε πόνος δεν θα υπάρχουν πλέον· επειδή, τα πρώτα παρήλθαν» (Αποκ. 21:4). Όλα αυτά «τα πρώτα» θα έχουν παρέλθει, πράγματα τα οποία ποτέ δεν θα έπρεπε να υπήρχαν.

Επίσης, από τον θρόνο του Θεού ρέει ο καθαρός ποταμός της ζωής και εκατέρωθεν του ποταμού υπάρχει το Δέντρο της Ζωής. Ο θρόνος του Θεού θα είναι εκεί, και «θα δουν το πρόσωπό Του» (Αποκ. 22:4). Οι λυτρωμένοι θα ζουν σε μια εγγύτητα με τον Θεό, την οποία αυτή τη στιγμή δεν την έχουμε.

`ΣΚΕΨΗ: Διαβάστε Αποκ. 21:8, σχετικά με εκείνους που θα βιώσουν τον δεύτερο θάνατο. Ποια από αυτές τις αμαρτίες δεν μπορεί να συγχωρεθεί από τον Ιησού; Γιατί, λοιπόν αυτοί οι άνθρωποι χάνονται, όταν κάποιοι που έχουν κάνει τα ίδια πράγματα, σώζονται; Ποια είναι η κρίσιμη διαφορά μεταξύ αυτών των δύο ομάδων;`