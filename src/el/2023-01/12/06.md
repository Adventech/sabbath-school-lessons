---
title:  Με Το Βλεμμα Στο Βραβειο
date:  23/03/2023
---

Μετά τη μεταστροφή του, ο Παύλος εργάστηκε με ζήλο στο έργο του Χριστού. Λόγων της μόρφωσης και του οξυδερκούς μυαλού του, θα μπορούσε να είναι πολύ επιτυχημένος, από κοσμική άποψη. Όπως ο Μωυσής, ο απ. Παύλος επέλεξε να υποφέρει μαζί με τα πιστά παιδιά του Θεού, για χάρη του Χριστού. Υπέστη ξυλοδαρμούς, λιθοβολισμούς, φυλακή, ναυάγιο, πείνα, κρύο και πολλά άλλα, όπως καταγράφεται στην Β’ Κορ. 11:24-33. Πώς μπόρεσε να τα υπομείνει όλα αυτά;

`Διαβάστε Ρωμ. 8:16-18. Πώς η γνώση ότι ήταν παιδί του Θεού, ήταν παράγοντας της πίστης του;`

Η αξία που έδινε ο απ. Παύλος στην ανταμοιβή των πιστών είναι αυτό που τον ενθάρρυνε να υποφέρει για τον Χριστό. Από τη φυλακή, έγραψε: «Αδελφοί, εγώ δεν στοχάζομαι τον εαυτό μου ότι το έχω αποκτήσει. Αλλά, ένα πράγμα κάνω, λησμονώντας μεν όσα βρίσκονται πίσω, επεκτεινόμενος δε σε όσα βρίσκονται μπροστά, τρέχω προς τον σκοπό, για το βραβείο τής άνω κλήσης τού Θεού εν Χριστώ Ιησού» (Φιλιπ. 3:13, 14).

`Διαβάστε Α’ Τιμ. 6:6-12. Ποιο είναι το κρίσιμο μήνυμα αυτών των εδαφίων ειδικά για εμάς τους Χριστιανούς;`

Από Βιβλικής άποψης, ευημερία είναι να έχεις αυτό που χρειάζεσαι όταν το χρειάζεσαι. Δεν είναι η συσσώρευση αγαθών. Επίσης, ευημερία είναι η διεκδίκηση της υπόσχεσης του Θεού: «Ο δε Θεός μου θα εκπληρώσει κάθε ανάγκη σας, σύμφωνα με τον πλούτο του, με δόξα, διαμέσου τού Ιησού Χριστού» (Φιλίπ. 4:19). Τέλος, ευημερία είναι να είμαστε ευγνώμονες στον Κύριο για όσα έχουμε και να Τον εμπιστευόμαστε στα πάντα.

Ο Θεός δεν υπόσχεται στα παιδιά Του ότι θα είναι όλοι πλούσιοι σε αγαθά αυτού του κόσμου. Στην πραγματικότητα, λέει ότι όσοι ζουν μια ευσεβή ζωή, θα υποστούν διωγμούς. Αυτό που Εκείνος προσφέρει είναι καλύτερο από κάθε κοσμικό πλούτο. Λέει: «Θα καλύψω τις ανάγκες σας, και όπου κι αν πάτε, θα είμαι μαζί σας». Στο τέλος, θα δώσει στους πιστούς Του αληθινό πλούτο και αξιοπιστία και αιώνια ζωή. Τι καταπληκτική ανταμοιβή!

Κατά το τέλος της ζωής του ο απ. Παύλος ήταν σε θέση να πει: «Επειδή, εγώ γίνομαι σπονδή, και ο καιρός της αναχώρησής μου έφτασε. Τον αγώνα τον καλό αγωνίστηκα, τον δρόμο τελείωσα, την πίστη διατήρησα· τώρα, πλέον, μου απομένει το στεφάνι τής δικαιοσύνης, το οποίο ο Κύριος θα μου αποδώσει κατά την ημέρα εκείνη, ο Δίκαιος Κριτής· και όχι μονάχα σε μένα, αλλά και σε όλους όσους επιποθούν την επιφάνειά Του.» (Β’ Τιμ. 4:6-8). Μακάρι όλοι μας, με την χάρη του Θεού, να μπορούμε να λέμε το ίδιο, και μάλιστα με την ίδια βεβαιότητα