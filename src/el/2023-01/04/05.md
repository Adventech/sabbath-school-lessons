---
title:  Ο Θεος Λαμβανει Υποψη Του Τις Προσφορες Μας
date:  25/01/2023
---

`Διαβάστε Μάρκ. 12:41-44. Είτε είμαστε πλούσιοι είτε όχι, ποιο είναι το μήνυμα που παίρνουμε από αυτή την ιστορία; Ποια είναι η αρχή που μας διδάσκει και πώς μπορούμε να την εφαρμόσουμε στη δική μας λατρεία;`

Ο Ιησούς και οι μαθητές Του βρίσκονταν απέναντι από το θησαυροφυλάκιο του ναού, και παρακολουθούσε εκείνους που έφερναν τις προσφορές τους. Παρατήρησε ότι μια χήρα είχε δώσει δύο χάλκινα νομίσματα. Έδωσε όλα όσα είχε. «Αλλά ο Ιησούς κατάλαβε το κίνητρό της. Η γυναίκα πίστευε ότι η υπηρεσία του ναού ήταν διορισμένη από τον Θεό και ήθελε να κάνει ό,τι μπορούσε για να τη στηρίξει. Η πράξη της επρόκειτο να μνημονευτεί σε όλες τις εποχές, και η χαρά της στην αιωνιότητα. Η καρδιά της πήγαινε μαζί με το δώρο της – η αξία της προσφοράς της εκτιμήθηκε, όχι από την αξία του νομίσματος, αλλά από την αγάπη προς τον Θεό και το ενδιαφέρον για το έργο Του, που την είχαν ωθήσει στην πράξη αυτή.» Έ. Χουάιτ, Counsels on Stewardship, σ. 175.

Ένα ακόμα πολύ σημαντικό σημείο είναι ότι αυτό είναι η μόνη δωρεά που ο Ιησούς επαίνεσε ποτέ –μια προσφορά σε μια εκκλησία που ήταν έτοιμη να Τον απορρίψει, μια εκκλησία που είχε αποκλίνει πολύ από την κλήση και την αποστολή της.

`Διαβάστε Πραξ. 10:1-4. Γιατί ένας Ρωμαίος εκατόνταρχος δέχτηκε επίσκεψη από έναν ουράνιο άγγελο; Ποιες δύο ενέργειές του σημειώθηκαν στον ουρανό;`

Προφανώς, όχι μόνο οι προσευχές μας ακούγονται στον ουρανό, αλλά και το κίνητρο των προσφορών μας λαμβάνεται υπόψη. Η περικοπή σημειώνει ότι ο Κορνήλιος ήταν πολύ γενναιόδωρος. «Επειδή, όπου είναι ο θησαυρός σας, εκεί θα είναι και η καρδιά σας.» (Ματθ. 6:21).Η καρδιά του Κορνήλιου ακολουθούσε τις δωρεές του. Ήταν έτοιμος να μάθει περισσότερα για τον Ιησού. Η προσευχή και η ελεημοσύνη συνδέονται στενά και αποδεικνύουν αρχές του νόμου του Θεού: «Θα αγαπάς τον Κύριο τον Θεό σου με όλη την καρδιά σου και με όλη την ψυχή σου, και με όλη τη δύναμή σου, και όλη τη διάνοιά σου» και «τον πλησίον σου σαν τον εαυτό σου.» (Λουκ. 10:27). Η πρώτη ενέργεια αποκαλύπτεται στην προσευχή και η δεύτερη στην ελεημοσύνη.