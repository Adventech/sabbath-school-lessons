---
title:  Προσφορες Και Λατρεια
date:  24/01/2023
---

Η Αγία Γραφή δεν μας δίνει οδηγίες λειτουργίας για τη λατρεία. Φαίνεται όμως, ότι ισχύουν τουλάχιστον τέσσερα πράγματα. Στην Καινή Διαθήκη ο κατάλογος αυτός περιλαμβάνει τη μελέτη του Λόγου, το κήρυγμα, την προσευχή, την υμνωδία, τα δέκατα και τις προσφορές.

Τρεις φορές κάθε χρόνο οι άνδρες του Ισραήλ, μαζί με τις οικογένειές τους, έπρεπε να εμφανίζονται μπροστά στον Κύριο, στην Ιερουσαλήμ. Και «δεν θα εμφανίζονται μπροστά στον Κύριο αδειανοί» (Δευτ. 16:16). Με άλλα λόγια, μέρος της λατρευτικής εμπειρίας ήταν η επιστροφή των δεκάτων και των προσφορών. Τη γιορτή του Πάσχα, της Πεντηκοστής και τη γιορτή της Σκηνοπηγίας, τα παιδιά του Θεού έφερναν τα δέκατα και τις προσφορές τους. Είναι δύσκολο να φανταστεί κανείς ότι κάποιος θα ερχόταν σε αυτές τις γιορτές με άδεια χέρια.

Έτσι, για το αρχαίο Ισραήλ, η απόδοση των δεκάτων και των προσφορών αποτελούσε κεντρικό μέρος της λατρευτικής τους εμπειρίας. Η λατρεία, η αληθινή λατρεία, δεν είναι μόνο η έκφραση με λόγια, ύμνους και προσευχή ευχαριστίας προς τον Θεό, αλλά και το να φέρνουμε τα δέκατα και τις προσφορές μας στον οίκο του Κυρίου. Εκείνοι τα έφερναν στον ναό – εμείς τα φέρνουμε στην εκκλησία το Σάββατο (ή με ποιον άλλον τρόπο, επιστρέφουμε αυτό που ανήκει στον Θεό), ως πράξη λατρείας.

`Διαβάστε Α’ Χρον. 16:29, Ψαλμ. 96:8, 9 και 116:16-18. Πώς μπορούμε να εφαρμόσουμε τις αρχές που εκφράζονται εδώ στη δική μας λατρευτική εμπειρία;`

Ως παιδιά του Θεού, τα οποία είναι επιφορτισμένα με την ευθύνη της διαχείρισης του έργου Του στη γη, είναι προνόμιο, ευκαιρία και ευθύνη να φέρνουμε τις προσφορές μας. Αν ο Κύριος μάς έχει χαρίσει παιδιά για να μεγαλώσουμε γι’ Αυτόν, θα πρέπει να μοιραστούμε μαζί τους τη χαρά τού να φέρνουμε τα δέκατα και τις προσφορές στην εκκλησία κάθε Σάββατο. Σε ορισμένα μέρη, οι άνθρωποι επιστρέφουν τα δέκατά τους ηλεκτρονικά ή με άλλα μέσα. Όπως και να έχει, η επιστροφή των δεκάτων και των προσφορών αποτελεί μέρος της λατρευτικής εμπειρίας μας με τον Θεό.

`ΣΚΕΨΗ: Ποια είναι η δική σας εμπειρία σχετικά με την επιστροφή των δεκάτων και των προσφορών, ως μέρος της λατρείας; Πώς επηρεάζει η πρακτική αυτή τη σχέση σας με τον Θεό;`