---
title:  Η Ζωη Και Η Διακονια Του Ιησου
date:  12/02/2023
---

Στις αρχές της δημόσιας διακονίας Του, ο Ιησούς ταξίδεψε στη Ναζαρέτ, στην περιοχή της Γαλιλαίας. Αυτή ήταν η γενέτειρά Του και οι κάτοικοι της περιοχής είχαν ήδη ακούσει για το έργο και τα θαύματά Του. Όπως συνήθιζε, ο Ιησούς πήγαινε το Σάββατο στη συναγωγή. Παρόλο που ο Ιησούς δεν ήταν ο διορισμένος ραβίνος, Του δόθηκε να διαβάσει από το βιβλίο του Ησαΐα. Τότε, Εκείνος διάβασε το Ησ. 61:1, 2.

`Διαβάστε Λουκ. 4:16-19 και συγκρίνετε με Ησ. 61:1, 2. (Δείτε και Λουκ. 7:19-23). Γιατί πιστεύετε ότι ο Ιησούς επέλεξε τα συγκεκριμένα εδάφια; Γιατί αυτά τα εδάφια του Ησαΐα θα μπορούσαν να θεωρηθούν ως Μεσσιανικά; Τι αποκαλύπτουν για το έργο του Μεσσία;`

Επειδή οι θρησκευτικοί ηγέτες προφανώς είχαν παραβλέψει τις προφητείες που μιλούσαν για έναν πάσχοντα Μεσσία, και είχαν εφαρμόσει λανθασμένα εκείνες που έδειχναν τη δόξα της Δευτέρας Παρουσίας Του (κάτι που θα πρέπει να μας υπενθυμίζει πόσο σημαντική είναι η κατανόηση των προφητειών), οι περισσότεροι άνθρωποι πίστευαν την εσφαλμένη ιδέα ότι η αποστολή του Μεσσία ήταν να απελευθερώσει το Ισραήλ από τους κατακτητές και τους δυνάστες του, τους Ρωμαίους. Η σκέψη ότι η αποστολή του Μεσσία προερχόταν από το Ησ. 61:1, 2 τους συντάραξε!

Οι φτωχοί περιφρονούνταν από τους αδίστακτους αξιωματούχους, όπως τους εφοριακούς, τους εργοδότες, ακόμα και από τους ίδιους τους γείτονές τους. Συνήθως πίστευαν ότι η φτώχεια ήταν η κατάρα του Θεού και ότι για την άτυχη κατάστασή τους έφταιγαν οι ίδιοι. Με αυτή τη νοοτροπία, ελάχιστοι άνθρωποι έδειχναν ενδιαφέρον για τους φτωχούς.

Ωστόσο, η αγάπη του Ιησού για τους φτωχούς ήταν μια από τις μεγαλύτερες αποδείξεις της Μεσσιανικής φύσης Του, όπως φαίνεται από τον τρόπο με τον οποίο ο Ίδιος απάντησε στην ερώτηση του Ιωάννη του Βαπτιστή σχετικά με το αν είναι ο Μεσσίας (δείτε Ματθ. 11:1-6). «Όπως οι μαθητές του Σωτήρα, ο Ιωάννης ο Βαπτιστής δεν είχε ούτε και αυτός κατανοήσει τη φύση της βασιλείας του Χριστού. Περίμενε ο Ιησούς να καταλάβει το θρόνο του Δαβίδ. Αλλά καθώς περνούσε ο καιρός και ο Σωτήρας δεν διεκδικούσε κανένα δικαίωμα βασιλικής εξουσίας, ο Ιωάννης περιήλθε σε αμηχανία και ανησυχία.» Ζ.Χ. σ. 186

`ΣΚΕΨΗ: «Θρησκεία καθαρή και χωρίς ψεγάδι μπροστά στον Θεό είναι τούτη: Να επισκέπτεται τους ορφανούς και τις χήρες στη θλίψη τους, και να τηρεί τον εαυτό του αμόλυντον από τον κόσμο» (Ιακ. 1:27). Πώς μας βοηθάει αυτό το εδάφιο να θέσουμε τις θρησκευτικές μας προτεραιότητες;`