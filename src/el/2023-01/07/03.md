---
title:  Η Προνοια Του Θεου Για Τους Φτωχους
date:  13/02/2023
---

Οι συγγραφείς της Αγίας Γραφής συμπεριέλαβαν στα γραπτά τους πολλές από τις διατάξεις του Θεού για τους φτωχούς, τους ξένους, τις χήρες και τα ορφανά. Τέτοιου είδους καταγραφές έχουμε σε όλη τη διαδρομή, πίσω στο όρος Σινά. «Έξι χρόνια θα σπείρεις τη γη σου, και θα μαζεύεις τα γεννήματά της· τον έβδομο χρόνο, όμως, θα την αφήσεις να αναπαυθεί, και να μείνει αργή, για να τρώνε οι φτωχοί του λαού σου· και εκείνο που εναπολείφθηκε απ’ αυτούς ας το τρώνε τα ζώα του χωραφιού. Έτσι θα κάνεις για τον αμπελώνα σου, και για τον ελαιώνα σου» (Έξ. 23:10, 11).

`Διαβάστε Λευιτ. 23:22 και Δευτ. 15:11. Όσο διαφορετικό και αν είναι εκείνο το πλαίσιο από τη ζωή μας σήμερα, ποιες αρχές πρέπει να αντλήσουμε από αυτά τα εδάφια;`

Είναι γενικά αποδεκτό ότι ο όρος «αδελφός» αναφέρεται σε ομοεθνείς Ισραηλίτες ή σε ομόπιστους. Κατανοείται επίσης ως αξία προς τους φτωχούς ανθρώπους ή «τους ελάχιστους αδελφούς μου» (Ματθ. 25:40). Οι Ψαλμοί μας δίνουν οδηγίες για το πώς πρέπει να συμπεριφερόμαστε σε όσους έχουν ανάγκη. «Κρίνετε τον φτωχό και τον ορφανό· πράξετε δικαιοσύνη στον θλιμμένο και τον πένητα. Ελευθερώνετε τον φτωχό και τον πένητα· λυτρώνετέ τον από χέρι ασεβών» (Ψαλμ. 82:3, 4). Αυτό το εδάφιο υποδεικνύει τη συμμετοχή μας με τρόπους πέρα από την απλή παροχή τροφής.

Στην συνέχεια, υπάρχουν υποσχέσεις σε όσους βοηθούν τους άπορους. «Όποιος δίνει στους φτωχούς, δεν θάρθει σε στέρηση». «Ο θρόνος του βασιλιά, που κρίνει τους φτωχούς με αλήθεια, θα στερεωθεί για πάντα». Και ο βασιλιάς Δαβίδ είπε: «Μακάριος εκείνος που επιβλέπει στον φτωχό· σε ημέρα θλίψης θα τον ελευθερώσει ο Κύριος» (Παρ. 28:27, 29:14,  Ψαλμ. 41:1). Αυτό, λοιπόν, αποτελούσε πάντοτε προτεραιότητα για το αρχαίο Ισραήλ, ακόμα και όταν, κατά καιρούς, είχαν χάσει το όραμά τους.

Αντιθέτως, σε πιο σύγχρονη εποχή, ιδιαίτερα στην Αγγλία, υπό το πρίσμα της θεωρίας του “κοινωνικού δαρβινισμού”, πολλοί πίστευαν ότι, όχι μόνο δεν υπήρχε ηθική επιταγή να βοηθήσουμε τους φτωχούς, αλλά ότι στην πραγματικότητα ήταν λάθος το να το κάνουμε.

Ακολουθώντας το γεγονός ότι οι ισχυροί επιβιώνουν εις βάρος των αδυνάτων, οι “κοινωνικοί δαρβινιστές” πίστευαν ότι θα ήταν επιζήμιο για την κοινωνία να λαμβάνουν βοήθεια οι φτωχοί, οι άρρωστοι, οι άποροι, διότι αν πολλαπλασιάζονταν, το μόνο που θα κατάφερναν ήταν να αποδυναμώσουν τον κοινωνικό ιστό του έθνους στο σύνολό του. Όσο σκληρό κι φαίνεται αυτό το σκεπτικό, ήταν η λογική συνέπεια της πίστης στην εξέλιξη και της ψευδούς διδασκαλίας που διακηρύσσει.

`ΣΚΕΨΗ: Πώς θα πρέπει ο Λόγος του Θεού, η ιδέα ότι ο Χριστός πέθανε για όλους, να επηρεάσει τον τρόπο με τον οποίο αντιμετωπίζουμε τους ανθρώπους, ανεξάρτητα από το ποιοι είναι;`