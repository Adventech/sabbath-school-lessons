---
title:  Ο Πλουσιος Νεος
date:  14/02/2023
---

Δεν γνωρίζουμε πολλά για αυτόν τον άνθρωπο, εκτός του ότι ήταν νέος, άρχοντας, πλούσιος και ενδιαφερόταν για τα πνευματικά. Ήρθε τρέχοντας στον Ιησού (Μάρκ. 10:17), γεμάτος ενθουσιασμό, ήθελε να μάθει για την αιώνια ζωή. Αυτή η ιστορία είναι τόσο σημαντική που καταγράφεται και στα τρία ευαγγέλια: Ματθ. 19:16-22, Μαρκ. 10:17-22, Λουκ. 18:18-23.

`Διαβάστε Ματθ. 19:16-22. Τι εννοούσε ο Ιησούς όταν του είπε: «Πήγαινε, πούλησε όσα έχεις, και δώσε στους φτωχούς· και θα έχεις θησαυρό στον ουρανό· και έλα, ακολούθα Με» (εδ. 21).`

Ο Ιησούς δεν μας ζητάει να πουλήσουμε όλα όσα έχουμε και να δώσουμε τα χρήματα στους φτωχούς. Όμως, ο θεός αυτού του άντρα φαίνεται να ήταν η περιουσία του, και παρότι η απάντηση του Ιησού μοιάζει αυστηρή, ήταν η μόνη ελπίδα σωτηρίας του.

Η Αγία Γραφή λέει ότι έφυγε λυπημένος επειδή ήταν πολύ πλούσιος, γεγονός που αποδεικνύει ότι λάτρευε τα χρήματά του. Του προσφέρθηκε η αιώνια ζωή και μια θέση στην συντροφιά του Ιησού – «ακολούθα με». Τα ίδια λόγια χρησιμοποίησε ο Κύριος για να καλέσει τους 12 μαθητές. Ωστόσο, δεν γνωρίζουμε τίποτα περισσότερο γι’ αυτόν τον νεαρό άντρα. Αντάλλαξε την αιωνιότητα με τα επίγεια υπάρχοντά του.

Τι τρομερό αντάλλαγμα! Τι θλιβερό παράδειγμα της μη τήρησης της ελπίδας μιας πιο ένδοξης μελλοντικής ανταμοιβής. Το να κάνουμε την ίδια επιλογή με αυτόν τον άνθρωπο είναι μεγάλη πλάνη, διότι, ανεξάρτητα από τα οφέλη του πλούτου που έχουμε τώρα, αργά ή γρήγορα όλοι μας θα πεθάνουμε και θα έρθουμε αντιμέτωποι με το ζήτημα της αιωνιότητας. Εντωμεταξύ, πολλοί από αυτούς που είναι πλούσιοι έχουν διαπιστώσει ότι τα πλούτη δεν τους έφεραν την ειρήνη και την ευτυχία που ήλπιζαν, το αντίθετο μάλιστα. Έχουν γραφτεί πολλές βιογραφίες για το πόσο δυστυχισμένοι υπήρξαν πολλοί πλούσιοι άνθρωποι. Σε όλη την καταγεγραμμένη ιστορία, μια από τις καλύτερες απεικονίσεις που έχουν γίνει ποτέ για το πόσο ανικανοποίητος μπορεί να είναι ο πλούτος, βρίσκεται στο βιβλίο του Εκκλησιαστή. Όποια κι είναι τα διδάγματα που μπορεί να αντλήσει κανείς από αυτό, ένα είναι το συμπέρασμα: τα χρήματα δεν μπορούν να αγοράσουν ειρήνη ή ευτυχία.

`ΣΚΕΨΗ: «Επειδή, όποιος θέλει να σώσει τη ζωή του, θα τη χάσει· και όποιος χάσει τη ζωή του εξαιτίας Μου και εξαιτίας τού ευαγγελίου, αυτός θα τη σώσει.  Επειδή, τι θα ωφελήσει τον άνθρωπο, αν κερδήσει ολόκληρο τον κόσμο, ζημιωθεί όμως την ψυχή του; Ή, τι θα δώσει ο άνθρωπος σε αντάλλαγμα της ψυχής του;» (Μαρκ. 8:35-37). Τι σημαίνει να χάσουμε τη ζωή μας για χάρη του ευαγγελίου;`