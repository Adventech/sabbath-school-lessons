---
title:  Το Δεκατο Ισουται Με Το Δεκα Τοις Εκατο
date:  15/01/2023
---

Τα λεξικά ορίζουν το δέκατο, ως το ένα δέκατο από κάτι ή ως το 10% (δέκα τοις εκατό). Αυτός ο ορισμός έχει πιθανότατα υιοθετηθεί από την αφήγηση της Αγίας Γραφής. Το δέκατο είναι απλά η επιστροφή του 10% του εισοδήματός μας, ή της αύξησης, στον Θεό. Καταλαβαίνουμε ότι όλα όσα έχουμε ανήκουν εξαρχής σε Αυτόν. Η νομοθεσία που δόθηκε για το δέκατο στο όρος Σινά, επισημαίνει ότι είναι ιερό και ανήκει στον Θεό (βλ. Λευιτ. 27:30, 32). Ο Θεός ζητάει μόνο το δικό Του 10%. Οι δικές μας προσφορές ευγνωμοσύνης είναι ξεχωριστές από την προσφορά του δέκατου. Το δέκατο είναι η ελάχιστη μαρτυρία της χριστιανικής μας δέσμευσης. Πουθενά στην Αγία Γραφή δεν βρίσκουμε κάποια ένδειξη ότι το μερίδιο του Θεού είναι μικρότερο από ένα δέκατο.

`Διαβάστε Γεν. 14:18-20 και Εβρ. 7:1-9. Ποια είναι η αντίδραση του Άβραμ στη συνάντηση με τον Μελχισεδέκ; Τι μας διδάσκει αυτό για το πόσο βαθιά στο παρελθόν είναι ριζωμένη αυτή η πρακτική;`

Η πρώτη αναφορά του δέκατου στην Αγία Γραφή γίνεται στη Γεν. 14, όπου περιγράφεται η συνάντηση του Μελχισεδέκ με τον Άβραμ. Η τελευταία αναφορά του δέκατου στην Αγία Γραφή υπενθυμίζει την ίδια συνάντηση, αλλά οι λέξεις δέκατο και αποδεκατισμός χρησιμοποιούνται εναλλάξ (βλ. Εβρ. 7:1-9). Σημειώστε ότι στην ιστορία των Εβραίων ούτε ο Μελχισεδέκ ούτε ο Χριστός ανήκαν στη φυλή Λευί, οπότε το δέκατο προηγείται και ακολουθεί την ιδιαιτερότητα των Λευιτών. Το δέκατο δεν είναι αποκλειστικά εβραϊκό έθιμο και δεν προήλθε από τους Εβραίους, στο Σινά.

`Διαβάστε Γεν. 28:13, 14, 20-22. Τι υποσχέθηκε ο Θεός στον Ιακώβ και ποια ήταν η απάντηση του Ιακώβ στον Θεό;`

Όταν ο Ιακώβ έφυγε από το σπίτι του για να ξεφύγει από τον θυμωμένο αδελφό του, Ησαύ, ένα βράδυ είδε στο όνειρό του μια σκάλα που ανέβαινε από τη γη στον ουρανό. Άγγελοι ανέβαιναν και κατέβαιναν πάνω σε αυτήν. Ο Θεός στεκόταν στην κορυφή και υποσχόταν να είναι μαζί του, και πως μια μέρα θα τον έφερνε πίσω, στο σπίτι του. Ο Ιακώβ έχοντας μια πραγματική εμπειρία μεταστροφής, είπε: «Ο Κύριος θα είναι ο Θεός μου…και από όλα όσα μου δώσεις, το δέκατο θα το προσφέρω σε σένα» (Γεν. 28:21, 22).

`ΣΚΕΨΗ: Γιατί είναι σημαντικό να κατανοήσουμε ότι τα δέκατα, όπως και το Σάββατο, δεν ήταν κάτι που προερχόταν από τον αρχαίο ισραηλίτικο νόμο ή το θρησκευτικό τους σύστημα; Ποιο μήνυμα πρέπει να πάρουμε από αυτή την αλήθεια, εμείς που ζούμε μετά τη σταύρωση του Χριστού;`