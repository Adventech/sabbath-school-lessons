---
title:  Αναζητωντας Τη Θεϊκη Συμβουλη
date:  23/02/2023
---

Υπάρχουν δεκάδες «ειδικοί» διαχείρισης χρημάτων στον κόσμο, αλλά ο Θεός μάς προειδοποιεί να μην τους συμβουλευόμαστε για τη διαχείριση των περιουσιακών στοιχείων που μας εμπιστεύτηκε. «Μακάριος ο άνθρωπος, που δεν περπάτησε σε θέλημα ασεβών, και σε δρόμο αμαρτωλών δεν στάθηκε, και σε καθέδρα χλευαστών δεν καθησε· αλλά, στον νόμο του Κυρίου είναι το θέλημά του, και στον νόμο του μελετάει ημέρα και νύχτα. Και θα είναι σαν δένδρο φυτεμένο κοντά στα ρυάκια των νερών, το οποίο δίνει τον καρπό του στον καιρό του, και το φύλλο του δεν μαραίνεται· και όλα, όσα αν πράττει θα ευοδωθούν» (Ψαλμ. 1:1-3).

Έτσι, ο άνθρωπος που ευφραίνεται στον νόμο του Κυρίου (ο νόμος εδώ θα μπορούσε να νοηθεί ευρύτερα ως ο Λόγος του Θεού), θα είναι ευλογημένος. Είναι τόσο απλό! Και θα ευημερήσει – θα είναι επιτυχημένος.

`Διαβάστε Παρ. 3:5-8. Πώς εφαρμόζουμε αυτή την αρχή στα βασικά οικονομικά μας ζητήματα;`

Μια επισκόπηση των Βιβλικών συμβουλών σχετικά με την οικονομική διαχείριση, μας παρουσιάζει πολύτιμες προτροπές για να ακολουθήσουμε. Ας δούμε μερικές από αυτές:

1.  Οργανωθείτε. Αναπτύξτε ένα σχέδιο δαπανών (Παρ. 27:23, 24). Πολλές οικογένειες επιβιώνουν κάνοντας έναν προϋπολογισμό. Χωρίς ένα απλό σχέδιο εσόδων, δαπανών και αποταμίευσης η ζωή γίνεται αγχωτική.
2.  Να ξοδεύετε λιγότερα από όσα κερδίζετε. Προσπαθήστε να ζήσετε με βάση τις δυνατότητές σας (Παρ. 15:16). Πολλές οικογένειες του δυτικού κόσμου ξοδεύουν περισσότερα από όσα κερδίζουν, λόγω των πιστωτικών καρτών. Πολλά είναι τα προβλήματα που αντιμετωπίζουν όσοι έχουν χρέη.
3.  Αποταμιεύστε ένα μέρος από κάθε μισθό σας (Παρ. 6:6-8). Ο λόγος που αποταμιεύουμε είναι για να μπορούμε να κάνουμε κάποιες αγορές στο μέλλον και για να καλύψουμε κάποια απρογραμμάτιστα έξοδα, όπως ατυχήματα ή ασθένειες. Μέρος της αποταμίευσης μπορεί να χρησιμοποιηθεί για τη στιγμή, που λόγω προχωρημένης ηλικίας, δεν θα είμαστε πλέον σε θέση να εργαζόμαστε.
4.  Αποφύγετε τα χρέη όπως τον Covid-19 (Παρ. 22:7). Ένα άτομο ή μια οικογένεια που ζει με χρέη, στην πραγματικότητα ζει σήμερα με χρήματα που περιμένει να κερδίσει στο μέλλον. Αν προκύψουν οποιεσδήποτε αλλαγές στη ζωή, τότε μπορεί να βρεθεί σε σοβαρή οικονομική δυσχέρεια.
5.  Να είστε επιμελής εργάτης. «Η ψυχή του οκνηρού επιθυμεί και δεν έχει· ενώ η ψυχή των επιμελών θα χορταστεί» (Παρ. 13:4).
6.  Να είστε οικονομικά πιστοί με τον Θεό (Δευτ. 28:1-14). Καμία οικογένεια δεν έχει την πολυτέλεια να ζει χωρίς την ευλογία του Θεού.
7.  Να θυμάστε ότι αυτή η γη δεν είναι το πραγματικό μας σπίτι. Η διαχείριση μας λέει πολλά για το πού βρίσκονται οι απώτερες προτεραιότητές μας (δείτε Ματθ. 25:14-21).