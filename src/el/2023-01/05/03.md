---
title:  Ακολουθωντας Τη Θεϊκη Συμβουλη
date:  30/01/2023
---

Είμαστε πλασμένοι από ύλη και ζούμε σε έναν υλικό κόσμο, έναν κόσμο που κατά καιρούς μπορεί να είναι πολύ δελεαστικός. Θα πρέπει να ήμασταν φτιαγμένοι από ατσάλι, και όχι από σάρκα και αίμα, για να μην αισθανόμαστε το δέλεαρ των υλικών αγαθών και της επιθυμίας για πλούτη. Ποιος δεν έχει ονειρευτεί τα πλούτη;

Αν και δεν είναι κακό το να δουλεύουμε σκληρά για καλές απολαβές ή ακόμα και να είμαστε πλούσιοι, κανείς μας δεν πρέπει να πέσει στην παγίδα να κάνει είδωλο τα χρήματα, τα πλούτη και τα υλικά αγαθά. Μας έχει δοθεί υπόσχεση Θείας δύναμης να παραμείνουμε πιστοί σε αυτό που ξέρουμε ότι είναι σωστό. Αυτό είναι πολύ σημαντικό, διότι ο πειρασμός για τα πλούτη και υλικά αγαθά έχει οδηγήσει στην καταστροφή πολλές ψυχές.

`Διαβάστε Ματθ. 6:24 και Α’ Ιωάν. 2:15. Παρότι εκφράζονται διαφορετικά, ποιο είναι το κοινό θέμα σε αυτά τα εδάφια;`

Δυστυχώς, η αγάπη για τον κόσμο μπορεί να είναι τόσο ισχυρή που οι άνθρωποι θα χρεωθούν για να ικανοποιήσουν αυτή την αγάπη. Αυτό δεν λειτουργεί ποτέ (δείτε Εκκλ. 4:8). Και επειδή τα χρέη είναι ένα από τα δίχτυα που στήνει ο Σατανάς για τις ψυχές, είναι λογικό να θέλει ο Θεός να δει τα παιδιά Του απαλλαγμένα από χρέη. Μας έχει δώσει συμβουλές μέσω της Αγίας Γραφής και του προφητικού χαρίσματος που θα μας οδηγήσουν στην οικονομική ελευθερία.

`Διαβάστε Ψαλμ. 50:14, 15. Με ποια στάση πρέπει να ζει ο λαός του Θεού; Τι σημαίνει «να αποδώσεις στον Ύψιστο τις ευχές σου»;`

Μπαίνουμε στην εκκλησία μας δοξολογώντας και ευγνωμονώντας τον Θεό, ο Οποίος μας δημιούργησε και μας λύτρωσε. Στην 9η ερώτηση (από τις 13) της ομολογίας της πίστης, συμπεριλαμβάνεται η ερώτηση: «Πιστεύετε στην εκκλησιαστική οργάνωση; Είναι σκοπός σας να λατρεύετε τον Θεό και να στηρίζετε την εκκλησία με τα δέκατα και τις προσφορές σας, καθώς και με την προσωπικής σας προσπάθεια και επιρροή;». Ως μέλη της Χριστιανικής Εκκλησίας Αντβεντιστών της Εβδόμης Ημέρας, συμφωνήσαμε. Έτσι, τα παραπάνω εδάφια είναι μια υπόσχεση προς εκείνους που προσφέρουν ευχαριστία στον Θεό και εκπληρώνουν πιστά τις υποσχέσεις τους.

`ΣΚΕΨΗ: Τι λένε οι επιλογές μας για το πόσο καλά αντιμετωπίζουμε το δέλεαρ του κόσμου; Γιατί το να εργαζόμαστε σκληρά για να κερδίσουμε ένα καλό μεροκάματο δεν είναι απαραίτητα το ίδιο πράγμα με τον να κάνουμε είδωλο τον πλούτο ή το χρήμα; Πώς μπορούμε να μάθουμε τη διαφορά;`