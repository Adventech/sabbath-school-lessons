---
title:  Πως Να Απαλλαγειτε Απο Το Χρεος
date:  31/01/2023
---

`Διαβάστε Παρ. 22:7. Με ποια έννοια είμαστε δέσμιοι του δανειστή;`

Τι πρέπει να γίνει για να διαφύγουμε από αυτό το ατυχές φαινόμενο; Εάν έχετε χρέη, η παρακάτω διατύπωση θα σας βοηθήσει να ξεκινήσετε μια διαδικασία απαλλαγής από αυτά. Το σχέδιο είναι απλό. Υπάρχει μια προϋπόθεση και τρία βήματα:

Η προϋπόθεση είναι η δέσμευση απέναντι στον Θεό να επιστρέφουμε πιστά τα ιερά δέκατά Του για να έχουμε πρόσβαση στις σοφία και την ευλογία Του. Είναι πρόθυμος να ευλογήσει εκείνους που Τον υπακούν.

Το πρώτο βήμα είναι να δηλώσετε αναστολή πρόσθετου χρέους: όχι άλλες πιστωτικές δαπάνες. Αν δεν δανείζεστε χρήματα, δεν μπορείτε να χρεωθείτε.

Το δεύτερο βήμα είναι να κάνετε μια διαθήκη με τον Θεό ότι από αυτό το σημείο και μετά, καθώς Εκείνος ευλογεί, θα εξοφλείτε τα χρέη σας το συντομότερο δυνατό. Όταν Εκείνος σας ευλογεί οικονομικά, χρησιμοποιήστε τα χρήματα για να μειώσετε το χρέος – όχι για να αγοράσετε περισσότερα πράγματα. Αυτό το βήμα είναι, ίσως, το πιο κρίσιμο. Οι περισσότεροι άνθρωποι όταν λαμβάνουν απροσδόκητα χρήματα, απλά τα ξοδεύουν. Μην το κάνετε – αντίθετα, εκμεταλλευτείτε τα για την μείωση του χρέους σας.

Το τρίτο βήμα είναι το πρακτικό μέρος. Κάντε έναν κατάλογο όλων των χρεών σας, από το μεγαλύτερο προς το μικρότερο. Για τις περισσότερες οικογένειες, το στεγαστικό δάνειο βρίσκεται στην κορυφή του καταλόγου, και μια πιστωτική κάρτα ή ένα προσωπικό χρέος στο τέλος. Ξεκινήστε με την καταβολή τουλάχιστον της ελάχιστης οφειλόμενης πληρωμής για κάθε ένα από αυτά τα χρέη σας, σε μηνιαία βάση. Στη συνέχεια, διπλασιάστε ή αυξήστε τις πληρωμές σας με οποιονδήποτε τρόπο μπορείτε για το χρέος που βρίσκεται στο τέλος του καταλόγου. Θα εκπλαγείτε ευχάριστα από το πόσο γρήγορα μπορείτε να εξαλείψετε αυτό το μικρότερο χρέος. Στη συνέχεια, χρησιμοποιήστε τα χρήματα που πληρώνατε για το κατώτερο χρέος, για να τα προσθέσετε στην πληρωμή του επόμενου χρέους, καθώς ανεβαίνετε προς τα πάνω στη λίστα. Καθώς εξαλείφετε τα μικρότερα χρέη σας με υψηλό επιτόκιο, θα απελευθερώσετε ένα εκπληκτικό ποσό χρημάτων για να το τοποθετήσετε στα επόμενα μεγαλύτερα χρέη.

Σαφώς, ο Θεός δεν θέλει να είμαστε χρεωμένοι. Μόλις γίνει η διαθήκη με τον Θεό, πολλές οικογένειες διαπιστώνουν ότι ο Κύριος τις ευλογεί με απροσδόκητους τρόπους και τα χρέη μειώνονται γρηγορότερα από ό,τι περίμεναν. Ακολουθώντας αυτά τα τρία απλά βήματα, πολλές οικογένειες έχουν απαλλαγεί από χρέη.

Μπορείτε κι εσείς να το κάνετε! Βάζοντας τον Θεό προτεραιότητα, θα λάβετε τη σοφία και την ευλογία Του για τη διαχείριση όσων σας έχει εμπιστευτεί.

`ΣΚΕΨΗ: «Ο τρόπος σας ας είναι αφιλάργυρος· να αρκείστε στα παρόντα· επειδή, Αυτός είπε: “Δεν θα σε αφήσω ούτε θα σε εγκαταλείψω”» (Εβρ. 13:5). Πώς θα μπορούσε η εφαρμογή αυτών των λόγων να βοηθήσει σημαντικά τους ανθρώπους να αποφύγουν τα χρέη;`