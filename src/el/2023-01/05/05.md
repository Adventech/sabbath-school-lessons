---
title:  Εγγυησεις Και Συστηματα Γρηγορου Κερδους
date:  01/02/2023
---

Η Αγία Γραφή λέει ξεκάθαρα ότι ο Θεός δεν θέλει τα παιδιά Του να αναλάβουν την ευθύνη για τις δανειακές υποχρεώσεις των άλλων. Στο βιβλίο των Παροιμιών, ο Κύριος μάς έχει προειδοποιήσει κατά της εγγυοδοσίας – δηλαδή του να συνυπογράφουμε ή να είμαστε εγγυητές για λογαριασμό άλλου.

`Διαβάστε Παρ. 6:1-5,  17:18,  22:26. Ποιο είναι το μήνυμα εδώ;`

Η εγγύηση εμφανίζεται συνήθως όταν ένα άτομο με χαμηλή πιστοληπτική ικανότητα επιδιώκει ένα δάνειο από μια τράπεζα, και δεν πληρεί τις προϋποθέσεις. Ο υπάλληλος της τράπεζας θα πει στο άτομο που δεν έχει τα προσόντα ότι αν βρει έναν φίλο με καλή πιστοληπτική ικανότητα να συνυπογράψει, τότε η τράπεζα θα χορηγήσει το δάνειο και θα θεωρήσει το άτομο που συνυπογράφει, υπεύθυνο σε περίπτωση αθέτησης.

Μερικές φορές, ίσως ένα μέλος της εκκλησίας έρθει σε σας με σκοπό να σας ζητήσει να συνυπογράψετε. Η Αγία Γραφή, αν και μας ενθαρρύνει να βοηθάμε όσους έχουν ανάγκη, σε αυτές τις περιπτώσεις μας συμβουλεύει να πράττουμε με σοφία και να μην γινόμαστε υπεύθυνοι για τα χρέη τους. Μελέτες έχουν δείξει ότι το 75% των εγγυητών καταλήγουν να πληρώνουν τις δόσεις!

`Διαβάστε Παρ. 28:20 και Α’ Τιμ. 6:9, 10. Ποια είναι η προειδοποίηση εδώ;`

Τα συστήματα γρήγορου πλουτισμού είναι μια άλλη οικονομική παγίδα – είναι σχεδόν βέβαιο ότι θα οδηγήσουν σε οικονομική καταστροφή όσους πέσουν θύμα τους. Όταν ακούγεται πολύ καλό για να είναι αληθινό, σίγουρα είναι απάτη. Πολλοί άνθρωποι πληγώνονται συναισθηματικά και οικονομικά. Μια επιπλέον τραγωδία με αυτά τα δόλια σχέδια είναι ότι, σε πολλές περιπτώσεις, τα άτομα χρειάστηκε να δανειστούν χρήματα για να εμπλακούν σε αυτά. Πολλές ζωές και οικογένειες έχουν καταστραφεί από συστήματα γρήγορου πλουτισμού που καταλήγουν να πλουτίζουν μόνο τους απατεώνες που τα επινοούν, εις βάρος εκείνων που πέφτουν στην παγίδα τους. Όταν ένας φίλος, ή ακόμα και ένα αγαπημένο σας πρόσωπο, προσπαθεί να σας παρασύρει σε ένα από αυτά τα συστήματα, φύγετε! Σπεύστε όσο πιο γρήγορα μπορείτε μακριά.