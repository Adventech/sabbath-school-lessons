---
title:  Μια Καταρα Στο Στρατοπεδο
date:  27/02/2023
---

Ήταν αναμφισβήτητα μια από τις πιο σπουδαίες στιγμές στην ιστορία του Ισραήλ. Μετά από 40 χρόνια περιπλάνησης στην έρημο, έμπαιναν επιτέλους στη Γη της Επαγγελίας. Ο λαός Ισραήλ διέσχισε τον Ιορδάνη ποταμό όταν, με ένα εκπληκτικό θαύμα, «ο Κύριος αποξέρανε τα νερά του.» Αυτό το πέρασμα στην ξηρά ήταν τόσο εντυπωσιακό που «διαλύθηκαν οι καρδιές τους» των ειδωλολατρών Χαναναίων βασιλιάδων και φοβήθηκαν να πολεμήσουν (Ναυή 5:1).

Η πρώτη πραγματική πρόκληση στην κατάκτηση της Χαναάν ήταν τα ψηλά τείχη της Ιεριχώ. Κανείς δεν ήξερε πώς θα μπορούσε να κατακτηθεί. Ως απάντηση στην προσευχή του Ιησού του Ναυή,  ο Θεός αποκάλυψε το σχέδιο για την καταστροφή της πόλης, το οποίο και ακολούθησαν. Αλλά, στη συνέχεια τα πράγματα πήραν κακή τροπή.

`Διαβάστε Ναυή 7. Τι συνέβη μετά τη θριαμβευτική νίκη στην Ιεριχώ και ποιο μήνυμα πρέπει να αντλήσουμε από αυτή την ιστορία;`

Όταν ο Αχάν ήρθε σε απολογία, παραδέχθηκε αυτό που έκανε, λέγοντας ότι «επιθύμησα» (Ναυή 7:21) αυτά τα αγαθά. Η εβραϊκή λέξη για το ρήμα επιθύμησα είναι chmd, και έχει χρησιμοποιηθεί σε ορισμένα σημεία της Αγίας Γραφής με πολύ θετική έννοια. Η ίδια ρίζα εμφανίζεται στο Δαν. 9:23, όταν ο Γαβριήλ είπε στον Δανιήλ ότι ήταν ένας άνθρωπος «υπερβολικά αγαπητός».

Ωστόσο, σε αυτή την περίπτωση το chmd ήταν άσχημα νέα. Παρά τη σαφή εντολή να μη λεηλατήσουν τις πόλεις που θα καταλάμβαναν (Ναυή 6:18, 19), ο Αχάν έκανε ακριβώς αυτό, φέρνοντας ανάθεμα στο έθνος. Μάλιστα, μετά την ήττα στην Γαι, ο Ιησούς του Ναυή φοβήθηκε ότι, «οι Χαναναίοι και όλοι οι κάτοικοι της γης, θα μας περικυκλώσουν, και θα εξαλείψουν το όνομά μας από τη γη· και τι θα κάνεις για το μεγάλο σου όνομα;» (Ναυή 7:9). Με άλλα λόγια, ο Κύριος ήθελε να χρησιμοποιήσει αυτές τις μεγάλες νίκες για να γνωστοποιήσει στα γύρω έθνη τη δύναμη και τις ενέργειές Του στον λαό Του. Οι κατακτήσεις τους επρόκειτο να αποτελέσουν (με έναν διαφορετικό τρόπο) μαρτυρία στα έθνη για τη δύναμη του Ιεοβά. Φυσικά, μετά την πανωλεθρία στη Γαι, εκτός από την απώλεια ανθρώπινων ζωών, αυτή η μαρτυρία είχε διακυβευτεί.

`ΣΚΕΨΗ: Σκεφτείτε πόσο εύκολα ο Αχάν θα μπορούσε να δικαιολογήσει τις πράξεις του: «Είναι τόσο μικρό το ποσό σε σχέση με τα υπόλοιπα λάφυρα. Κανείς δεν θα το μάθει, και πού είναι το κακό; Εξάλλου η οικογένειά μου χρειάζεται αυτά τα χρήματα». Πώς μπορούμε να προστατευτούμε από αυτού του είδους την επικίνδυνη εκλογίκευση;`