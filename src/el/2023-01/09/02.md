---
title:  Το Προπατορικο Αμαρτημα
date:  26/02/2023
---

Συχνά τίθεται το ερώτημα για το πώς προέκυψε η αμαρτία στο σύμπαν του Θεού. Γνωρίζουμε με ποιον τρόπο. Στην ουσία, ήταν εξαιτίας της πλεονεξίας. Ίσως η πλεονεξία να είναι, τελικά, το προπατορικό αμάρτημα.

`Διαβάστε Ησ. 14:12-14. Ποιες ενδείξεις δίνονται για την πτώση του Εωσφόρου; Πώς η πλεονεξία καθόρισε αυτή την πτώση;`

«Ανικανοποίητος για τη θέση του – η πιο τιμημένη της ουράνιας στρατιάς, επιδίωξε να σφετερισθεί το σέβας που ανήκει μόνο στο Δημιουργό. Αντί να επιζητεί να κάνει το Θεό υπέρτατο δέκτη της εκδήλωσης αγάπης και αφοσίωσης από μέρους όλων των δημιουργημένων υπάρξεων, κατέβαλε προσπάθεια να εξασφαλίσει την υπηρεσία και την αφοσίωσή τους για τον εαυτό του. Εποφθαλμιώντας τη δόξα με την οποία ο άπειρος Πατέρας είχε περιβάλει τον Υιό Του, ο αρχηγός αυτός των αγγέλων επιθύμησε τη δύναμη που αποκλειστικά ανήκει στο Χριστό.» Π.Π. σ. 3

`Διαβάστε Εφεσ. 5:5 και Κολ. 3:5. Με τι εξισώνει ο απ. Παύλος την πλεονεξία και γιατί;`

Είναι πολύ ενδιαφέρον το ότι ο απ. Παύλος εξισώνει δύο φορές την πλεονεξία με την ειδωλολατρία. Οι άνθρωποι γίνονται ειδωλολάτρες όταν λατρεύουν – δηλαδή, αφιερώνουν τη ζωή τους σε κάτι άλλο εκτός από τον Θεό, σε κάποιο δημιούργημα αντί στον Δημιουργό (Ρωμ. 1:25). Θα μπορούσε, λοιπόν, η πλεονεξία να είναι το να θέλουμε κάτι που δεν πρέπει να έχουμε, και να το επιθυμούμε τόσο πολύ ώστε η επιθυμία μας γι’ αυτό, αντί για τον Κύριο, να γίνει το επίκεντρο της καρδιάς μας;

Αναμφίβολα, ο Εωσφόρος δεν ήξερε αρχικά πού θα τον οδηγούσαν οι εσφαλμένες επιθυμίες του. Το ίδιο μπορεί να συμβεί και με εμάς. Η εντολή κατά της πλεονεξίας, η μόνη εντολή που ασχολείται με τις σκέψεις, μπορεί μας εμποδίσει από πράξεις που θα μας οδηγήσουν στην παράβαση και άλλων εντολών (δείτε Β’ Σαμ. 11).

`ΣΚΕΨΗ: Διαβάστε Α’ Τιμ. 6:6, 7. Πώς μπορούμε, εστιάζοντας σε αυτά που περιγράφει εδώ ο απ. Παύλος, να προστατευτούμε από την πλεονεξία;`