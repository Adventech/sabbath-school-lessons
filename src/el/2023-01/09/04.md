---
title:  Η Καρδια Του Ιουδα
date:  28/02/2023
---

Μια από τις πιο τραγικές ιστορίες της Αγίας Γραφής είναι του Ιούδα του Ισκαριώτη. Αυτός ο άνθρωπος είχε ένα προνόμιο που μόνο 11 ακόμη άνθρωποι είχαν, σε όλη την ιστορία του κόσμου: να είναι μαζί με τον Ιησού όλο αυτό το διάστημα και να έχει μάθει αιώνιες αλήθειες απευθείας από τον Ίδιο τον Δάσκαλο. Πόσο λυπηρό είναι το γεγονός ότι πολλοί άνθρωποι που δεν είχαν τις ευκαιρίες που είχε ο Ιούδας θα σωθούν, ενώ αυτός όπως γνωρίζουμε έχει οδηγηθεί σε αιώνια καταδίκη. Τι συνέβη; Η απάντηση μπορεί να βρεθεί σε μια λέξη: η πλεονεξία, οι επιθυμίες της καρδιά του.

`Διαβάστε Ιωάν. 12:1-8. Τι έκανε η Μαρία που προσέλκυσε τόση προσοχή κατά τη διάρκεια της γιορτής; Πώς αντέδρασε ο Ιούδας και γιατί; Ποια ήταν η αντίδραση του Ιησού;`

Στην ευγενική επίπληξη του Σωτήρα για την άπληστη παρατήρησή του, ο Ιούδας εγκατέλειψε τη γιορτή και πήγε κατευθείαν στο παλάτι του αρχιερέα, όπου είχαν συγκεντρωθεί οι εχθροί του Ιησού. Προσφέρθηκε να Τον παραδώσει στα χέρια τους για ένα ποσό πολύ μικρότερο από το δώρο της Μαρίας (Ματθ. 26:14-16).

Τι συνέβη στον Ιούδα; Έχοντας τόσες πολλές θαυμάσιες ευκαιρίες, τόσα σπάνια προνόμια, γιατί να κάνει κάτι τόσο κακό; Σύμφωνα με την αδ. Χουάιτ, ο Ιούδας: «Αγάπησε το Μεγάλο Δάσκαλο και πολύ ήθελε να είναι μαζί Του. Ένιωθε την επιθυμία να αλλάξει το χαρακτήρα και τη ζωή του και έλπιζε να ιδεί την πραγματοποίηση της αλλαγής αυτής στην επαφή του με τον Ιησού. Ο Σωτήρας δεν απέκρουσε τον Ιούδα. Του έδωσε μια θέση μεταξύ των δώδεκα. Του εμπιστεύθηκε το έργο του ευαγγελιστή. Τον προίκισε με δύναμη να θεραπεύει ασθενείς και να εκβάλλει δαιμόνια. Αλλά ο Ιούδας ποτέ δεν έφθασε στο σημείο να παραδοθεί τελείως στον Χριστό.» Ζ.Χ. σ.687.

Τελικά, όλοι έχουμε ελαττώματα στο χαρακτήρα μας τα οποία, αν παραδοθούμε, μπορούν να ξεπεραστούν με τη δύναμη του Θεού που εργάζεται μέσα μας. Όμως, ο Ιούδας δεν παραδόθηκε πλήρως στον Χριστό, και η αμαρτία της πλεονεξίας, την οποία θα μπορούσε να είχε ξεπεράσει με τη δύναμη του Χριστού, τον κυρίευσε με τραγικά αποτελέσματα.

Ποιος από εμάς δεν παλεύει με την πλεονεξία σε διάφορους τομείς στη ζωή; Στην προκειμένη περίπτωση, αυτό που επιθυμούσε ο Ιούδας ήταν τα χρήματα, και αυτή η πλεονεξία, που ήταν ένα πρόβλημα καρδιάς, τον οδήγησε στην κλοπή (Ιωάν. 12:6), η οποία τελικά τον οδήγησε στην προδοσία του Ιησού.

Τι τρομερό μάθημα για όλους μας, σχετικά με τον κίνδυνο που μπορεί να επιφέρει η πλεονεξία. Αυτό που φαίνεται ασήμαντο, μια μικρή επιθυμία, μπορεί να οδηγήσει σε συμφορά και σε αιώνια απώλεια.