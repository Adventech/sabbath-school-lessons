---
title:  Ξεπερνωντας Την Πλεονεξια
date:  02/03/2023
---

Η πλεονεξία είναι θέμα της καρδιάς, και όπως η υπερηφάνεια και ο εγωισμός συχνά περνά απαρατήρητη, γι’ αυτό και μπορεί να είναι τόσο απατηλή και θανατηφόρα. Είναι αρκετά δύσκολο να ξεπεράσουμε τις αμαρτίες που είναι φανερές: το ψέμα, τη μοιχεία, την κλοπή, την ειδωλολατρία, την παραβίαση του Σαββάτου. Όμως, αυτές είναι εξωτερικές πράξεις, τις οποίες πρέπει να σκεφτούμε πριν τις κάνουμε. Το να ξεπεράσουμε όμως τις λάθος σκέψεις, είναι πολύ δύσκολο.

`Διαβάστε Α’ Κορ. 10:13. Ποια υπόσχεση δίνεται εδώ και γιατί είναι σημαντικό να την κατανοήσουμε στο πλαίσιο της πλεονεξίας;`

Πώς, λοιπόν, μπορούμε με τη δύναμη του Θεού, να προστατευτούμε από αυτή την επικίνδυνη, απατηλή αμαρτία;

1.  Πάρτε την απόφαση να υπηρετήσετε τον Θεό και να εξαρτηθείτε από Αυτόν, γίνοντας μέλος της οικογένειάς Του. «Διαλέξτε σήμερα ποιον θέλετε να λατρεύετε… εγώ, όμως και η οικογένειά μου, θα λατρεύουμε τον Κύριο.» (Ναυή 24:15).
2.  Να προσεύχεστε καθημερινά συμπεριλαμβάνοντας το Ματθ. 6:13, «και μη μας φέρεις μέσα σε πειρασμό, αλλά ελευθέρωσέ μας από τον πονηρό, επειδή δική σου είναι η βασιλεία και η δύναμη και η δόξα στους αιώνες.» Όταν αισθάνεστε πλεονεξία για κάτι που ξέρετε ότι δεν πρέπει να έχετε, προσευχηθείτε γι’ αυτό, διεκδικώντας υποσχέσεις της Αγίας Γραφής για νίκη (Α’ Κορ. 10:13).
3.  Να μελετάτε τακτικά την Αγία Γραφή. «Στην καρδιά μου εφύλαξα τα λόγια σου, για να μη αμαρτάνω σε σένα.» (Ψαλμ. 119:11).

Ο Ιησούς ήρθε αντιμέτωπος με τις ανθρώπινες αμαρτίες. Πειράστηκε όπως πειραζόμαστε κι εμείς. Και για να έχει δύναμη να αντισταθεί, πέρασε ολόκληρες νύχτες επικοινωνώντας μέσω της προσευχής με τον Πατέρα Του. Και δεν έφυγε από τη γη μέχρι να χαράξει τον δρόμο με το παράδειγμά Του, κι έπειτα υποσχέθηκε σε κάθε άνθρωπο να του δώσει τη δύναμη να ζήσει μια ζωή πίστης και υπακοής – να αναπτύξει έναν Χριστοκεντρικό χαρακτήρα.

«Να ζητάτε τον Κύριο, ενόσω μπορεί να βρεθεί· να επικαλείστε αυτόν, ενόσω είναι κοντά. Ο ασεβής ας εγκαταλείπει τον δρόμο του, και ο άδικος τις βουλές του· και ας επιστρέψει στον Κύριο, και θα τον ελεήσει· και στον Θεό μας, για τον λόγο ότι αυτός θα συγχωρήσει άφθονα.» (Ησ. 55:6, 7).

`ΣΚΕΨΗ: Ποιες ήταν οι συνέπειες στη δική σας ζωή από την πλεονεξία; Ποια μαθήματα πήρατε; Τι μπορεί να χρειαστεί να μάθετε ακόμη;`