---
title:  Ανανιας Και Σαπφειρα
date:  01/03/2023
---

Το να είναι κανείς μέλος της εκκλησίας εκείνη την εποχή, ήταν κάτι συναρπαστικό. Μετά τη δωρεά του Αγίου Πνεύματος την ημέρα της Πεντηκοστής, οι απόστολοι κήρυτταν το ευαγγέλιο με δύναμη, και χιλιάδες άνθρωποι έρχονταν στην εκκλησία. «Ύστερα δε από τη δέησή τους, σείστηκε ο τόπος όπου ήσαν συγκεντρωμένοι· και όλοι έγιναν πλήρεις από το Άγιο Πνεύμα, και μιλούσαν τον λόγο του Θεού με παρρησία. Και η καρδιά και η ψυχή τού πλήθους, εκείνων που πίστεψαν, ήταν μία· και ούτε ένας δεν έλεγε ότι είναι δικό του κάτι από τα υπάρχοντά του, αλλά είχαν τα πάντα κοινά.» (Πράξ. 4:31, 32).

Τι προνόμιο είχαν ο Ανανίας και η Σαπφείρα να είναι μέρος της πρώτης εκκλησίας, να τη βλέπουν να αναπτύσσεται και να βιώνουν την εκδήλωση του Αγίου Πνεύματος με τόσο έντονο τρόπο! «Για τον λόγο ότι, δεν υπήρχε ούτε ένας ανάμεσά τους που να είχε ανάγκη· επειδή, όσοι ήσαν κάτοχοι χωραφιών ή σπιτιών, καθώς τα πουλούσαν, έφερναν το αντίτιμο της αξίας εκείνων που πουλούσαν, και το έβαζαν στα πόδια των αποστόλων· και μοιραζόταν σε κάθε έναν σύμφωνα με την ανάγκη που είχε.» (Πράξ. 4:34, 35).

Μέσα σε αυτό το περιβάλλον, ο Ανανίας και η Σαπφείρα, προφανώς εντυπωσιασμένοι από όσα συνέβαιναν και θέλοντας να συμμετάσχουν σε αυτά, αποφάσισαν να πουλήσουν το χωράφι τους και να συνεισφέρουν στα έσοδα της Εκκλησίας. Μέχρι εκείνη τη στιγμή, όλα πήγαιναν καλά.

`Διαβάστε Πράξ. 5:1-11. Τι νομίζετε ότι είναι χειρότερο, να παρακρατείτε μέρος των χρημάτων ή να λέτε ψέματα γι’ αυτά; Γιατί η τιμωρία ήταν τόσο σκληρή;`

Στην αρχή, η επιθυμία τους να προσφέρουν για το έργο, φάνηκε ειλικρινής. Ωστόσο, «Αργότερα ο Ανανίας και η Σαπφείρα λύπησαν το Άγιο Πνεύμα με το να καταληφθούν από το αίσθημα της πλεονεξίας. Άρχισαν να μετανοούν για την υπόσχεση που έδωσαν και σε λίγο έχασαν τη γλυκειά επιρροή της ευλογίας που είχε θερμάνει τις καρδιές τους με την επιθυμία να κάνουν μεγάλα πράγματα για το έργο του Χριστού.» Π.Α. σ.58. Με άλλα λόγια, παρότι είχαν ξεκινήσει με τα καλύτερα κίνητρα, η πλεονεξία τούς έκανε να υποκριθούν και να προσποιηθούν κάτι που στην πραγματικότητα δεν ίσχυε.

`ΣΚΕΨΗ: «Και μεγάλος φόβος έπεσε επάνω σε όλη την εκκλησία, και επάνω σε όλους που τα άκουγαν.» (Πράξ. 5:11). Μετά από αυτό το περιστατικό, οι άνθρωποι σίγουρα θα πρέπει να ήταν πιο προσεκτικοί στην επιστροφή των δεκάτων τους. Αλλά, αυτή η θλιβερή ιστορία δεν συμπεριλήφθηκε στην Αγία Γραφή ως προειδοποίηση για την πιστότητα στα δέκατα. Αντίθετα, τι μας διδάσκει για το πού μπορεί να οδηγήσει η πλεονεξία;`