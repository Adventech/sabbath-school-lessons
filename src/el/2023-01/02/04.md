---
title:  Τιμηστε Τον Κυριο
date:  10/01/2023
---

Το βιβλίο των Παροιμιών δεν πραγματεύεται τόσο το σωστό και το λάθος, όσο τη σοφία και την αφροσύνη. Καθώς το διαβάζει κάποιος, διακρίνει τα οφέλη της σοφίας και τις παγίδες της αφροσύνης.

`Διαβάστε Παρ. 3:1-10. Ποιες θαυμάσιες υποσχέσεις δίνονται εδώ; Τι σημαίνει η φράση «από τις απαρχές όλων των γεννημάτων σου»;`

Ο Θεός μάς ζητάει να Τον βάζουμε Πρώτο στη διαχείριση των αγαθών μας, ως αναγνώριση της ιδιοκτησίας Του πάνω στο καθετί και ως έκφραση της εμπιστοσύνης μας σ’ Αυτόν ότι μας φροντίζει. Επιπροσθέτως, μας λέει ότι αν Τον βάλουμε Πρώτο, τότε θα ευλογήσει όλα όσα έχουμε. Το να έχουμε τον Θεό Πρώτο, είναι μια πράξη πίστης, μια εκδήλωση εμπιστοσύνης στον Κύριο με όλη μας την καρδιά. Στην πραγματικότητα σημαίνει να μην στηριζόμαστε στη δική μας σύνεση (πράγμα ιδιαίτερα σημαντικό επειδή πολύ συχνά συμβαίνουν πράγματα που δεν μπορούμε να κατανοήσουμε).

Τίποτα όμως δεν πρέπει να μας ωθεί περισσότερο στην εμπιστοσύνη στον Θεό και στην αγάπη Του από ό,τι ο Σταυρός. Όταν συνειδητοποιούμε τι έχει δοθεί στον καθένα μας μέσω του Ιησού, όχι μόνο ως Δημιουργό και Συντηρητή μας, αλλά και ως Λυτρωτή μας (Ιωάν. 1:1-4, Εβρ. 1:3, Αποκ. 5:9), το να επιστρέψουμε στον Θεό τα πρωτογεννήματα από ό,τι έχουμε είναι το λιγότερο που μπορούμε να κάνουμε.

«Ο Κύριος όχι μόνο διεκδικεί το δέκατο ως δικό Του, αλλά μας λέει και πώς πρέπει να το κρατάμε γι’ Αυτόν. “Τίμα τον Κύριο από τα υπάρχοντά σου, και από τις απαρχές όλων των γεννημάτων σου” (Παρ. 3:9). Αυτό δεν σημαίνει να ξοδεύουμε τους πόρους μας για τον εαυτό μας και να φέρνουμε στον Κύριο το υπόλοιπο – αν και κατά τα άλλα, θα μπορούσε να είναι ένα τίμιο δέκατο. Πρωτίστως, ξεχωρίστε το δέκατο του Θεού.» Έ. Χουάιτ, Counsels on Stewardship, σ. 81.

Ο Θεός λέει ότι αν Τον βάλουμε Πρώτο, «θα γεμίσουν οι σιταποθήκες σου από αφθονία» (εδ.10). Ωστόσο, αυτό δεν πρόκειται να συμβεί ως εκ θαύματος – δεν πρόκειται να ξυπνήσουμε μια μέρα και να διαπιστώσουμε ότι οι αποθήκες μας γέμισαν. Αντίθετα, η Αγία Γραφή είναι γεμάτη αρχές για την καλή διαχείριση, τον προσεκτικό προγραμματισμό και την οικονομική υπευθυνότητα, από τις οποίες η πίστη σε αυτό που μας καλεί ο Θεός να κάνουμε είναι η πρώτη και κύρια ευθύνη μας.

`ΣΚΕΨΗ: Πώς μπορούμε να μάθουμε να εμπιστευόμαστε τον Θεό και τις υποσχέσεις Του σε δύσκολους οικονομικά καιρούς, όταν ακόμα και αν προσπαθούμε να είμαστε πιστοί, οι «σιταποθήκες» μας και οι «ληνοί» μας δεν γεμίζουν;`