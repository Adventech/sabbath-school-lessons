---
title:  Η Συνθηκη Του Δεκατου
date:  11/01/2023
---

Υπάρχει μια στενή πνευματική σχέση μεταξύ της εφαρμογής του δέκατου και της σχέσης μας με τον Θεό. Οι Ισραηλίτες ευημερούσαν όταν υπάκουαν στον Θεό και όταν ήταν πιστοί στα δέκατα. Αντίθετα, αντιμετώπιζαν δυσκολίες όταν δεν το εφάρμοζαν. Φαινόταν πως διένυαν έναν κύκλο υπακοής και ευημερίας και στη συνέχεια ανυπακοής και προβλημάτων. Κατά τη διάρκεια μιας από αυτές τις περιόδους απιστίας, ο Θεός, μέσω του προφήτη Μαλαχία, πρότεινε μια διμερή διαθήκη με τον λαό Του.

`Διαβάστε Μαλ. 3:7-11. Ποιες είναι οι υποσχέσεις και οι υποχρεώσεις που περιέχονται σε αυτά τα εδάφια;`

Ο Θεός υποσχέθηκε στον λαό ότι αν επέστρεφαν σε Αυτόν, θα επέστρεφε κι Εκείνος σε αυτούς. Όταν ρώτησαν τι εννοούσε, τους είπε ρητά: «Φέρτε όλα τα δέκατα στην αποθήκη, για να είναι τροφή στον οίκο μου». Και αν το κάνετε, θα «ανοίξω τους καταρράκτες τού ουρανού, και εκχέω την ευλογία σε σας, ώστε να μη επαρκεί τόπος γι’ αυτή» (Μαλ. 3:10). Αν δεν έχουμε αρκετό τόπο για να τη δεχθούμε, έχουμε πλεόνασμα με το οποίο μπορούμε να βοηθήσουμε άλλους και να συμβάλουμε στην προώθηση της υπόθεσης του Θεού.

«Εκείνος που έδωσε τον μονογενή Υιό Του να πεθάνει για σας, έκανε διαθήκη μαζί σας. Σας δίνει τις ευλογίες Του και σε αντάλλαγμα απαιτεί να Του φέρνετε τα δέκατα και τις προσφορές σας. Κανείς δεν θα τολμήσει ποτέ να πει ότι δεν υπήρχε τρόπος να κατανοήσει αυτό θέμα. Το σχέδιο του Θεού σχετικά με τα δέκατα και τις προσφορές αναφέρεται ξεκάθαρα στο τρίτο κεφάλαιο του Μαλαχία. Ο Θεός καλεί τους αντιπροσώπους Του να είναι πιστοί στη συνθήκη που έχει συνάψει μαζί τους.» Έ. Χουάιτ, Counsels on Stewardship, σ. 75.

Μια θετική εκδήλωση περιγράφεται κατά τη διάρκεια της βασιλείας του καλού βασιλιά Εζεκία, από τη φυλή του Ιούδα. Στο βασίλειο του Ιούδα υπήρξε μια πραγματική αναγέννηση και ο λαός άρχισε να επιστρέφει πιστά τα δέκατα και τις προσφορές του στην αποθήκη του ναού. Συγκεντρώθηκαν τόσα πολλά δέκατα που σχημάτισαν σωρούς μέσα στον ναό. Το Β’ Χρονικών 31:5 διηγείται τι συνέβη όταν ο λαός «έφεραν απαρχές από σιτάρι, και κρασί, και λάδι, και μέλι, και από όλα τα γεννήματα του χωραφιού σε αφθονία· ακόμα, έφεραν σε αφθονία τα δέκατα από κάθε πράγμα».

`ΣΚΕΨΗ: Ποια σημασία έχει η απόδοση του δέκατου ή παρακράτηση του για τη δική μας πνευματικότητα και τη σχέση μας με τον Θεό;`