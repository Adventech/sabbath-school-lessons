---
title:  Να Ακουσεις Με Επιμελεια
date:  09/01/2023
---

Το βιβλίο του Δευτερονομίου είναι ο γραπτός αποχαιρετισμός του Μωυσή προς τη δεύτερη γενιά των Ισραηλιτών, μετά τα 40 χρόνια περιπλάνησης στην έρημο. Τα μηνύματα αυτά δόθηκαν στις πεδιάδες του Μωάβ, ακριβώς ανατολικά της Ιεριχώ. Το Δευτερονόμιο έχει ονομαστεί εύστοχα «Το βιβλίο της υπενθύμισης».

Σε αυτό το βιβλίο ο Μωυσής εξετάζει την πιστή σχέση του Θεού με τον λαό Ισραήλ. Αφηγείται τα ταξίδια από το Όρος Σινά μέχρι τη Κάδης Βαρνή, στην άκρη της Γης της Επαγγελίας, καθώς και την εξέγερση και τα 40 χρόνια περιπλάνησης στην έρημο. Επαναδιατυπώνει τις Δέκα Εντολές και την εντολή απόδοσης δεκάτων. Όμως, η πρωταρχική εστίαση του Δευτερονομίου είναι η συμβουλή να υπακούμε στον Θεό για να λάβουμε τις ευλογίες Του. Ο Μωυσής παρουσιάζει τον Θεό ως Εκείνον που έχει την ικανότητα και την επιθυμία να φροντίζει τον λαό Του.

`Διαβάστε Δευτ. 28:1-14. Ποια υπόσχεση δόθηκε στον λαό για μεγάλες ευλογίες; Τι πρέπει να κάνουν για να τις λάβουν;`

Ο Μωυσής ήταν πολύ πρόθυμος να εξηγήσει στον λαό ότι ο Θεός είχε υπόψη Του υπέροχες, ακόμα και θαυματουργές ευλογίες γι’ αυτούς. Τα λόγια του, «Αν ακούσεις με επιμέλεια», τους έδωσαν να καταλάβουν ότι εδώ διακυβεύεται η αιώνια κατάληξή τους. Τι ισχυρή έκφραση της πραγματικότητας της ελεύθερης επιλογής! Το εκλεκτό έθνος ήταν αποδέκτες μεγάλων ευλογιών και μεγάλων υποσχέσεων, αλλά όχι άνευ όρων. Έπρεπε να τις αποδεχθούν, να τις λάβουν και να ενεργήσουν σύμφωνα με αυτές.

Και τίποτα από όσα τους ζήτησε ο Θεός δεν ήταν πολύ δύσκολο γι’ αυτούς. «Επειδή, αυτή η εντολή, που εγώ σε προστάζω σήμερα, δεν είναι πολύ βαριά για σένα, ούτε βρίσκεται μακριά. Δεν είναι στον ουρανό, ώστε να πεις: Ποιος θα ανέβει για μας στον ουρανό, και θα μας τη φέρει, για να την ακούσουμε, και να την εκτελέσουμε; Ούτε είναι πέρα από τη θάλασσα, ώστε να πεις: Ποιος θα διασχίσει τη θάλασσα, για μας, και θα τη φέρει σε μας, για να την ακούσουμε και να την εκτελέσουμε; Αλλά, είναι πολύ κοντά σου ο λόγος, στο στόμα σου, και στην καρδιά σου, για να τον εκτελείς.» (Δευτ. 30:11-14).

Φυσικά, εκτός από τις ευλογίες υπήρχαν και οι προειδοποιήσεις για τις κατάρες, για ό,τι θα ακολουθούσε αν δεν υπάκουαν (Δευτ. 28:15-68), δηλαδή, τις συνέπειες που θα επέφερε η αμαρτία και η επανάστασή τους.

`ΣΚΕΨΗ: Τι σημαίνει για εμάς, σήμερα, να ακούμε με επιμέλεια αυτά που λέει ο Θεός να κάνουμε;`