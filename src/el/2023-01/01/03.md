---
title:  Ο Θεος Ιδιοκτητης Των Παντων
date:  02/01/2023
---

`Διαβάστε Ψαλμ. 50:10-12, 24:1, Α’ Χρον. 29:13, 14 και Αγγ. 2:8. Ποιο είναι το μήνυμα αυτών των εδαφίων και τι πρέπει να σημαίνει αυτή η αλήθεια για εμάς και για τον τρόπο με τον οποίο σχετιζόμαστε με ό,τι βρίσκεται στην κατοχή μας;`

Το βιβλίο των Α’ Χρονικών, ξεκινώντας από το κεφάλαιο 17, καταγράφει την επιθυμία του βασιλιά Δαβίδ να χτίσει έναν οίκο για τον Θεό. Μοιράστηκε την επιθυμία του αυτή με τον προφήτη Νάθαν, ο οποίος του απάντησε: «Κάνε ό,τι είναι στην καρδιά σου· επειδή, ο Θεός είναι μαζί σου» (Α’ Χρον. 17:2).

Όμως, εκείνη τη νύχτα ο Λόγος του Θεού ήρθε στον Νάθαν και του έδωσε εντολή να πει στον βασιλιά ότι, επειδή ήταν άνθρωπος πολέμου, δεν μπορούσε να οικοδομήσει τον οίκο του Θεού. Αντί του Δαβίδ, το έργο θα το έκανε ο γιός του. Ο Δαβίδ ρώτησε αν μπορούσε, τουλάχιστον, να κάνει τα σχέδια και να συγκεντρώσει τα οικοδομικά υλικά. Όταν το αίτημα του Δαβίδ παραχωρήθηκε, ο Δαβίδ πέρασε το υπόλοιπο της ζωής του συγκεντρώνοντας μια τεράστια ποσότητα από λαξευμένες πέτρες, κέδρους, σίδηρο, χρυσό, ασήμι και χαλκό σε αφθονία. Όταν όλα τα οικοδομικά υλικά είχαν συγκεντρωθεί, ο Δαβίδ συγκάλεσε όλους τους ηγέτες του Ισραήλ για μια τελετή δοξολογίας και ευχαριστίας.

Στο Α’ Χρονικών 29:13, 14, στη δημόσια προσευχή του βασιλιά Δαβίδ, ποιος είπε ότι ήταν η πραγματική πηγή όλων των οικοδομικών υλικών που ο ίδιος και ο λαός είχαν αφιερώσει χρόνο και χρήμα για την προετοιμασία τους; Φυσικά, στην ουσία είπε: “Στην πραγματικότητα, δεν μπορούμε να δεχθούμε συγχαρητήρια για όλα αυτά τα υλικά, επειδή απλώς Σου επιστρέφουμε τα δικά Σου υλικά”.

Το θέμα είναι σημαντικό για όλους μας, είτε είμαστε πλούσιοι είτε φτωχοί (αλλά κυρίως για τους πλούσιους). Επειδή ο Θεός δημιούργησε στην αρχή τα πάντα (δείτε Γεν. 1:1,  Ιωάν. 1:3,  Ψαλμ. 33:6, 9), Αυτός είναι, στην ουσία, ο νόμιμος ιδιοκτήτης όλων όσων υπάρχουν, συμπεριλαμβανομένων και όλων όσων κατέχουμε – ανεξάρτητα από το πόσο σκληρά, επιμελώς και τίμια έχουμε εργαστεί γι’ αυτά. Αν δεν υπήρχε ο Θεός και η χάρη Του, δεν θα είχαμε τίποτα, δεν θα ήμασταν τίποτα – στην πραγματικότητα, δεν θα υπήρχαμε καν. Έτσι, πρέπει πάντα να ζούμε με τη συνειδητοποίηση ότι, τελικά, όλα όσα υπάρχουν ανήκουν στον Θεό, και με το να Τον δοξάζουμε και να Τον ευγνωμονούμε για την καλοσύνη Του προς εμάς, κρατάμε αυτή τη σημαντική αλήθεια στη σκέψη μας.

`ΣΚΕΨΗ: «Αλλά ποιος είμαι εγώ, και ποιος είναι ο λαός μου, ώστε να μπορούμε να προσφέρουμε πρόθυμα σε Σένα με έναν τέτοιο τρόπο;» (Α’ Χρον. 29:14). Ποιες όμορφες αρχές εκφράζονται σε αυτά τα λόγια και πώς αντικατοπτρίζουν τη στάση που πρέπει να τηρούμε απέναντι στον Θεό και απέναντι σε όσα κατέχουμε;`