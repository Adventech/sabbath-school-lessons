---
title:  Ειμαστε Μερος Της Οικογενειας Του Θεου
date:  01/01/2023
---

`«Γι’ αυτό, λυγίζω τα γόνατά μου προς τον Πατέρα τού Κυρίου μας Ιησού Χριστού, από τον Οποίο κάθε πατριά στους ουρανούς και επάνω στη γη ονομάζεται.» (Εφεσ. 3:14, 15). Ποιες εικόνες βλέπουμε σε αυτό το εδάφιο και ποια ελπίδα υπάρχει εδώ για εμάς;`

Στις αρχές της διακονίας Του, ο Ιησούς δηλώνει: «Έτσι, λοιπόν, να προσεύχεστε εσείς: «Πατέρα μας, που είσαι στους ουρανούς, ας αγιαστεί το όνομά σου.» (Ματθ. 6:9). Αργότερα επαναλαμβάνει την ίδια προσευχή κατ’ ιδίαν στους μαθητές Του (Λουκ. 11:2). Ο Ιησούς μάς είπε να αποκαλούμε τον Πατέρα Του «Πατέρα μας, που είσαι στον ουρανό». Όταν ο Ιησούς συνάντησε τη Μαρία μετά την ανάστασή Του, εκείνη θέλησε να Τον αγκαλιάσει: «Μη με αγγίζεις· επειδή, δεν ανέβηκα ακόμα προς τον Πατέρα μου· αλλά, πήγαινε στους αδελφούς μου, και πες τους: Ανεβαίνω προς τον Πατέρα μου και Πατέρα σας, και Θεό μου και Θεό σας.» (Ιωάν. 20:17).

Επειδή έχουμε τον ίδιο Πατέρα με τον Ιησού, Αυτός είναι Αδελφός μας, και είμαστε όλοι αδελφοί και αδελφές εν Κυρίω. Ο Ιησούς έγινε μέλος της επίγειας οικογένειας, ώστε να μπορούμε εμείς να γίνουμε μέλη της ουράνιας. «Η οικογένεια του ουρανού και η οικογένεια της γης έγιναν ένα.» Ζ.Χ. σ. 804.

`Διαβάστε Έξ. 3:10, 5:1 και Γαλ. 3:26, 29. Τι μας λένε αυτά τα εδάφια για το πώς σχετίζεται ο Θεός μαζί μας; Γιατί αυτό πρέπει να είναι τόσο ενθαρρυντικό;`

Σε αντίθεση με την άποψη της δημιουργίας κατά την οποία θεωρούμαστε απλώς προϊόντα ψυχρών, αδιάφορων φυσικών νόμων, η Αγία Γραφή διδάσκει, όχι μόνο ότι ο Θεός υπάρχει, άλλα ότι μας αγαπά και ότι σχετίζεται μαζί μας με τέτοια αγάπη, που η Αγία Γραφή συχνά χρησιμοποιεί την εικόνα της οικογένειας για να απεικονίσει αυτή τη σχέση. Είτε ο Ιησούς αποκαλεί το Ισραήλ «λαό Μου», είτε εμάς «γιούς του Θεού», είτε αναφέρεται στον Θεό ως «Πατέρα μας», το νόημα παραμένει το ίδιο: ο Θεός μάς αγαπάει με τον τρόπο που τα μέλη της οικογένειας, ιδανικά αγαπούν το ένα το άλλο. Τι καλά νέα μέσα σε έναν κόσμο που από μόνος του είναι μάλλον πολύ εχθρικός!

`ΣΚΕΨΗ: Φανταστείτε έναν κόσμο στον οποίο θα αντιμετωπίζαμε τους πάντες ως οικογένεια. Πώς μπορούμε να μάθουμε να σχετιζόμαστε καλύτερα με όλους τους ανθρώπους ως αδελφούς και αδελφές μας;`