---
title:  Διαθεσιμοι Ποροι Για Την Οικογενεια Του Θεου
date:  03/01/2023
---

Το μεγαλύτερο δώρο του Θεού στα παιδιά Του είναι ο Ιησούς Χριστός, ο Οποίος μας φέρνει την ειρήνη της συγχώρεσης, τη χάρη για την καθημερινή ζωή, την πνευματική ανάπτυξη και την ελπίδα της αιώνιας ζωής.

«Επειδή, με τέτοιον τρόπο αγάπησε ο Θεός τον κόσμο, ώστε έδωσε τον Υιό Του τον μονογενή, για να μη χαθεί καθένας που πιστεύει σ’ Αυτόν, αλλά να έχει αιώνια ζωή.» «Όσοι, όμως, Τον δέχθηκαν, σ’ αυτούς έδωσε εξουσία να γίνουν παιδιά του Θεού, σ’ αυτούς που πιστεύουν στο όνομά Του.» (Ιωάν. 3:16, 1:12).

Η σωτηρία, λοιπόν, είναι το θεμελιώδες δώρο διότι χωρίς αυτό το δώρο, τι άλλο θα μπορούσαμε να λάβουμε από τον Θεό που μακροπρόθεσμα θα είχε πραγματικά αξία; Ό,τι και αν έχουμε εδώ, μια μέρα θα αποβιώσουμε και ό,τι καλό κι αν κάναμε θα ξεχαστεί, επίσης. Πρώτα απ’ όλα, λοιπόν, πρέπει να κρατάμε πάντα το δώρο του ευαγγελίου, δηλαδή τον Χριστό και Αυτόν Εσταυρωμένο (Α’ Κορ. 2:2) στο κέντρο όλων των σκέψεων μας.

Παρόλα αυτά, διαμέσου της σωτηρίας, ο Θεός μας δίνει πολλά περισσότερα. Σε εκείνους που ανησυχούν για την τροφή και τον ρουχισμό τους, ο Ιησούς πρόσφερε παρηγοριά λέγοντας: «Αλλά ζητάτε πρώτα τη βασιλεία του Θεού, και τη δικαιοσύνη Του· και όλα αυτά θα σας προστεθούν.» (Ματθ. 6:33).

`Διαβάστε Ψαλμ. 23:1,  37:25 και Φιλιπ. 4:19. Τι μας λένε αυτά τα εδάφια σχετικά με τη φροντίδα του Θεού για τις καθημερινές μας ανάγκες;`

Επίσης, όταν ο Ιησούς μίλησε στους μαθητές Του για την αναχώρησή Του, υποσχέθηκε το δώρο του Αγίου Πνεύματος για να τους παρηγορήσει. «Αν Με αγαπάτε, φυλάξτε τις εντολές Μου. Και Εγώ θα παρακαλέσω τον Πατέρα, και θα σας δώσει έναν άλλον Παράκλητο, για να μείνει μαζί σας στον αιώνα, το Πνεύμα τής αληθείας, το οποίο ο κόσμος δεν μπορεί να λάβει, επειδή δεν το βλέπει ούτε το γνωρίζει· εσείς, όμως, το γνωρίζετε, επειδή μένει μαζί σας, και μέσα σας θα είναι.» «Αλλά, όταν έρθει Εκείνος, το Πνεύμα της αληθείας, θα σας οδηγήσει σε όλη την αλήθεια.» (Ιωάν. 14:15-17, 16:13).

Στη συνέχεια, το ίδιο το Πνεύμα δίνει εκπληκτικά πνευματικά χαρίσματα στα παιδιά του Θεού. (Δείτε Α’ Κορ. 12:4-11).

Με λίγα λόγια, ο Θεός στον Οποίο «ζούμε και κινούμαστε και υπάρχομε», ο Θεός που «δίνει σε όλους ζωή και πνοή και τα πάντα» (Πραξ. 17:28, 17:25), μας έδωσε την ύπαρξή μας, την υπόσχεση της σωτηρίας, υλικές ευλογίες και πνευματικά χαρίσματα ώστε να είμαστε ευλογία για τους άλλους. Και πάλι, ανεξάρτητα από τα χαρίσματα ή τα τάλαντα με τα οποία έχουμε ευλογηθεί, είμαστε υπόλογοι στον Δωρητή, για το πώς χρησιμοποιούμε αυτά τα χαρίσματα.