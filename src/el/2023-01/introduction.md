### Εισαγωγη

#### Διαχείριση για τον Κύριο – μέχρι να επιστρέψει

Είναι δύσκολο να κατανοήσουμε πλήρως τη σχέση που θέλει να έχει ο Θεός μας, ο Δημιουργός του σύμπαντος, με εμάς τους ανθρώπους. (Και μόνο η ιδέα είναι εκπληκτική!) «Δέστε τι είδους αγάπη έδωσε σε μας ο Πατέρας, ώστε να ονομαστούμε παιδιά τού Θεού.» (Ιωάν. 3/γ’ 1). Η Έ. Χουάιτ έγραψε: «Μπορεί οποιαδήποτε ανθρώπινη αξιοπρέπεια να είναι ισάξια αυτής; Ποια υψηλότερη θέση θα μπορούσαμε να έχουμε από το να αποκαλούμαστε τέκνα του άπειρου Θεού;… Μπορεί οποιαδήποτε κοσμική τιμή να εξισωθεί με αυτό;» God’s Amazing Grace, σ. 341. Μόνο το σκοτάδι αυτού του φορτωμένου με την αμαρτία κόσμου είναι που μας κάνει να μην εκτιμούμε απόλυτα την ιδιότητα που μας δόθηκε στον Ιησού.

Ωστόσο, αν δεν είμαστε προσεχτικοί, το δέλεαρ και τα πράγματα του κόσμου θα μας απομακρύνουν από τον Χριστό. Ο Λόγος του Θεού μάς ενημερώνει για τους πειρασμούς και τα θέλγητρα του Σατανά. «Όσοι, βέβαια, θέλουν να πλουτίζουν, πέφτουν σε πειρασμό και παγίδα, και σε πολλές ανόητες και βλαβερές επιθυμίες, που βυθίζουν τους ανθρώπους σε όλεθρο και απώλεια. Επειδή, ρίζα όλων των κακών είναι η φιλαργυρία· την οποία μερικοί, καθώς την ορέχθηκαν, αποπλανήθηκαν από την πίστη και πέρασαν τον εαυτό τους μέσα από πολλές οδύνες.» (Α’ Τιμ. 6/ς’ 9, 10).

Ο Κύριος, ωστόσο, μας καθοδηγεί για το πώς να κερδίζουμε χρήματα, να τα χρησιμοποιούμε με σύνεση και να μην επιτρέπουμε να είναι η αιτία που θα μας οδηγήσει σε «όλεθρο και απώλεια». Σε περισσότερα από 2.000 εδάφια της Αγίας Γραφής που αναφέρονται στα χρήματα, τα υπάρχοντα και τη στάση μας προς αυτά, ο Θεός δίνει πρακτικές οδηγίες για το πώς να ζούμε πέρα από το άγχος της ζωής και να διαχειριζόμαστε με οικονομικά πιστούς τρόπους αυτά που μας έχουν δοθεί.

Στα μαθήματα αυτής της τριμηνίας, θα μελετήσουμε το ιδεώδες του Θεού στη σχέση μας μαζί Του και θα δούμε ξεκάθαρα πώς μπορούμε να αναπτύξουμε μια εμπιστοσύνη τόσο βαθιά, ώστε να παραμείνουμε πιστοί σ’ Αυτόν, ακόμη και όταν δεν μπορούμε να αγοράσουμε ή να πουλήσουμε. (Δείτε Αποκ. 13/ιγ’ 17). Όμως, αυτό το είδος πίστης δεν έρχεται από τη μια μέρα στην άλλη – με την πιστή διαχείριση όσων μας έχει δώσει ο Θεός, μπορούμε να είμαστε προετοιμασμένοι, ακόμα και τώρα, για ό,τι κι αν έρθει στον δρόμο μας.
 
Ο Θεός είναι Εκείνος που διαθέτει τους πόρους, και όταν συνεργαζόμαστε μαζί Του, μας επιτρέπει να τους διαχειριστούμε γι’ Αυτόν. Σκοπός του Σωτήρα είναι οι άνθρωποι, εξαγνισμένοι και αγιασμένοι, να αποτελέσουν το χέρι βοηθείας Του. Γι’ αυτό το μεγάλο προνόμιο, ας ευχαριστήσουμε Εκείνον «ο Οποίος μας ελευθέρωσε από την εξουσία τού σκότους, και μας μετέφερε στη βασιλεία τού αγαπητού Υιού Του· στον Οποίο έχουμε την απολύτρωση διαμέσου του αίματός Του, την άφεση των αμαρτιών.» (Κολ. 1/α’ 13, 14).

Η συμβουλή του Θεού στα παιδιά Του μέσω του σοφού Σολομώντα είναι: «Τίμα τον Κύριο από τα υπάρχοντά σου, και από τις απαρχές όλων των γεννημάτων σου» (Παρ. 3/γ’ 9). Αυτή η συμβουλή είναι κατάλληλη επειδή «Άξιος είσαι, Κύριε και Θεέ μας, να πάρεις τη δόξα και την τιμή και τη δύναμη· επειδή Εσύ έκτισες τα πάντα και για το θέλημά σου υπάρχουν και κτίστηκαν.» (Αποκ. 4/δ’ 11).

Από μια κοσμική άποψη, ζούμε σε πολύ δύσκολους και αγχωτικούς καιρούς. Ωστόσο, η χριστιανική μας κοσμοθεωρία μάς γεμίζει βεβαιότητα και ελπίδα, καθώς βλέπουμε τα σημεία που έδωσε ο Ιησούς για να μας πληροφορήσει ότι η μεγάλη κορύφωση της ανθρώπινης ιστορίας, η Δεύτερη Έλευση του Χριστού είναι πολύ κοντά – είναι στα πρόθυρα.

Προσευχόμαστε ώστε αυτά τα πρακτικά μαθήματα να εμβαθύνουν την πίστη και την εμπιστοσύνη μας στον Θεό και να μας ενθαρρύνουν να είμαστε πιστοί διαχειριστές γι’ Αυτόν. 