---
title:  Ξεκινηστε Με Τις Προσωπικες Αναγκες
date:  07/03/2023
---

Την εποχή της Παλαιάς Διαθήκης, πολλοί Ισραηλίτες ήταν γεωργοί και βοσκοί. Έτσι, ορισμένες από τις υποσχόμενες ευλογίες του Θεού διατυπώθηκαν ανάλογα. Για παράδειγμα στις Παρ. 3:9, 10, ο Θεός λέει ότι αν είμαστε οικονομικά πιστοί σε Αυτόν «θα γεμίσουν οι σιταποθήκες σου με αφθονία». Στην πλειοψηφία οι χριστιανοί δεν έχουν σιταποθήκες σήμερα. Έτσι, καταλαβαίνουμε ότι ο Θεός θα ευλογήσει την εργασία ή την επιχείρησή μας, αν είμαστε πρόθυμοι να Τον ακολουθήσουμε και να Τον υπακούσουμε.

`Διαβάστε Παρ. 27:23-27. Πώς θα ερμηνεύατε τη φράση «Πρόσεχε να γνωρίζεις την κατάσταση των ποιμνίων σου», για τους πιστούς της σημερινής εποχής;`

Όσο κι αν η Αγία Γραφή προειδοποιεί κατά των πλουσίων που ποδοπατούν τους φτωχούς ή είναι άπληστοι, ο Λόγος του Θεού ποτέ δεν καταδικάζει τον πλούτο ή τις προσπάθειες των ανθρώπων να αποκτήσουν πλούτο, υπό την προϋπόθεση βέβαια ότι δεν το κάνουν ανέντιμα ή καταπιέζοντας τους άλλους. Τα παραπάνω εδάφια στις Παροιμίες, υποδεικνύουν ότι πρέπει να είμαστε επιμελείς στις οικονομικές μας υποθέσεις, ώστε να έχουμε αρκετά για εμάς και την οικογένειά μας. «Και θα έχεις άφθονο γάλα κατσικίσιο για την τροφή σου, και για την τροφή της οικογένειάς σου, και την ζωή των υπηρετριών σου» (Παρ. 27:27).

Πώς θα επαναδιατυπώναμε αυτό το εδάφιο σήμερα; Ίσως θα λέγαμε: “Ελέγξτε τις αποταμιεύσεις σας και προσδιορίστε την κατάσταση στην οποία βρίσκονται οι υποθέσεις σας”. Ή “Κάντε έναν ισολογισμό και εξετάστε το ισοζύγιο χρέη – κεφάλαιο”. Από καιρό σε καιρό, κατά τη διάρκεια των ετών του κέρδους, θα ήταν δόκιμο να επανεξετάσετε τη διαθήκη ή άλλα έγγραφα για τα σημερινά περιουσιακά σας στοιχεία και να τα ενημερώσετε ανάλογα με τις ανάγκες. Οι διαθήκες θα πρέπει να διευθετούνται από νωρίς προκειμένου να αποτελούν προστασία έναντι πρόωρου θανάτου, ή αδυναμίας για λόγους υγείας να αποφασίσετε πού θα δοθούν τα περιουσιακά σας στοιχεία. Το σκεπτικό είναι να κάνετε ένα πλάνο σχετικά με τα υπάρχοντά σας, όταν αυτά δεν θα είναι πλέον δικά σας.

Με λίγα λόγια, η καλή διαχείριση όσων μας έχει ευλογήσει ο Θεός δεν έχει να κάνει μόνο με αυτά που έχουμε όσο ζούμε, άλλα και με το τι θα συμβεί αφού φύγουμε από τη ζωή – διότι, αν ο Κύριος δεν επιστρέψει κατά τη διάρκεια της ζωής μας, μια μέρα θα φύγουμε, ενώ τα υλικά αγαθά μας, είτε λίγα είτε πολλά, θα μείνουν πίσω. Ως εκ τούτου, εξαρτάται από εμάς αν θα προνοήσουμε ώστε αυτά με τα οποία έχουμε ευλογηθεί να αποτελέσουν ευλογία για τους άλλους και για την προώθηση του έργου του Θεού.

`ΣΚΕΨΗ: «Επειδή, ο πλούτος δεν μένει για πάντα» (Παρ. 24:27). Γιατί είναι σημαντικό να έχουμε αυτή τη σκέψη κατά νου;`