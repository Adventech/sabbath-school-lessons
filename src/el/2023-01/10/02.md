---
title:  Ο Αφρονας Πλουσιος
date:  05/03/2023
---

`Διαβάστε Λουκ. 12:16-21. Ποιο είναι το μήνυμα για εμάς εδώ; Ποια έντονη επίπληξη έκανε ο Κύριος στον άφρονα πλούσιο και τι μας λέει αυτό σχετικά με τη στάση μας απέναντι σε ό,τι μας ανήκει;`

Αν και το μήνυμα των παραπάνω εδαφίων έχει ευρύτερη έννοια, θα μπορούσε κανείς να ισχυριστεί ότι αυτή είναι μια ιστορία που είπε ο Ιησούς για το τι δεν πρέπει να κάνει κάποιος στην συνταξιοδότηση. Κατά συνέπεια, αν κάποιος αφήσει την εργασία του αρχίζοντας να ξοδεύει τις οικονομίες του, θα πρέπει να προσέξει και να λάβει υπόψη του αυτή την ιστορία. Το πρόβλημα δεν είναι το να εργάζεται κανείς σκληρά ή να αποκτά πλούτη, ιδίως όσο μεγαλώνει, ίσως γίνεται όλο και πιο πλούσιος. Το πρόβλημα είναι με τη στάση που διατηρεί. Τα λόγια του Ιησού «Ψυχή μου, έχεις πολλά αγαθά αποταμιευμένα για  πολλά χρόνια· αναπαύου, φάγε, πιες, ευφραίνου» (Λουκ. 12:19) εκφράζουν το πραγματικό ζήτημα εδώ.

«Οι σκοποί εκείνου του ανθρώπου δεν ήταν πιο υψηλοί από αυτούς των ζώων που χάνονται. Ζούσε σαν να μην υπήρχε Θεός, ούτε ουρανός, ούτε αιώνια ζωή· σαν να ήταν δικά του αυτά που κατείχε και δεν όφειλε τίποτε στον Θεό  ή στον άνθρωπο.» Λ.Ζ. σ.196

Αν κατά τη διάρκεια αυτού του σταδίου της ζωής σκεφτόμαστε μόνο τον εαυτό μας και αγνοούμε τις ανάγκες των άλλων και το έργο του Θεού, τότε ακολουθούμε το παράδειγμα του άφρονα πλούσιου. Στην παραβολή του Ιησού δεν υπήρχε καμία ένδειξη ότι ο πλούσιος ήταν τεμπέλης ή ανέντιμος. Το πρόβλημα ήταν στον τρόπο με τον οποίο ξόδευε αυτά που του είχε εμπιστευτεί ο Θεός. Επειδή δεν γνωρίζουμε την ημέρα του θανάτου μας, θα πρέπει να είμαστε πάντα έτοιμοι γι’ αυτόν, ζώντας για να εκτελούμε το θέλημα του Θεού και όχι  να επιδιώκουμε μια εγωιστική ζωή.

Η γενική εικόνα που δίνεται στην Αγία Γραφή είναι ότι το άτομο εργάζεται και παραμένει παραγωγικό όσο είναι ικανό. Είναι ενδιαφέρον το ότι οι συγγραφείς των μεγάλων προφητικών βιβλίων του Δανιήλ και της Αποκάλυψης ήταν, όπως πολλοί πιστεύουν, περίπου 80 ετών όταν ολοκλήρωσαν το έργο τους. Αυτό συνέβαινε σε μια εποχή που ο μέσος όρος ηλικίας θανάτου ήταν περίπου τα 50 έτη. Η Έ. Χουάιτ δημοσίευσε μερικά από τα πιο γνωστά και αγαπημένα της βιβλία, όπως το «Η Ζωή του Χριστού», μετά την ηλικία των 70 ετών. Η ηλικία λοιπόν, εφόσον είμαστε υγιείς, δεν πρέπει να σημαίνει ότι σταματάμε να είμαστε παραγωγικοί. Όσο είναι εφικτό, παράγουμε έργο.

Ο Ιησούς συμβούλευσε αυτούς που περιμένουν τη Δευτέρα Παρουσία Του όχι μόνο να περιμένουν άλλα και να συνεχίζουν να εργάζονται (Ματθ. 24:44-46).

`ΣΚΕΨΗ: Σε οποιαδήποτε ηλικία και με οποιαδήποτε οικονομική ευχέρεια, πώς μπορούμε να αποφύγουμε την παγίδα στην οποία έπεσε ο άντρας της παραβολής; Ας αναρωτηθούμε: «Για ποιον λόγο ζω;»`