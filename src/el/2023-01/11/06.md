---
title:  Οταν Κανεις Δεν Θα Μπορει Να Αγορασει Ή Να Πουλησει
date:  16/03/2023
---

Η Αγία Γραφή παρουσιάζει μια θλιβερή εικόνα του κόσμου λίγο πριν τη Δεύτερη Έλευση του Ιησού. Ο Δανιήλ μιλάει για «καιρό θλίψης, που ποτέ δεν έχει γίνει αφότου υπήρξε έθνος» (Δαν. 12:1). Λαμβάνοντας υπόψη μερικές από τις ταραχώδεις εποχές του παρελθόντος, αυτό που αναφέρεται εδώ πρέπει να είναι πολύ άσχημο. Το βιβλίο της Αποκάλυψης δείχνει επίσης ταραχώδεις καιρούς πριν από την επιστροφή του Χριστού.

`Διαβάστε Αποκ. 13:11-17. Πώς ταιριάζουν τα οικονομικά ζητήματα με τον διωγμό των εσχάτων ημερών;`

Δεν θα μπορούμε να αγοράσουμε ή να πουλήσουμε; Ένα μεγάλο μέρος της καθημερινής μας ζωής έχει να κάνει με την αγορά και την πώληση. Κατά μία έννοια, η δουλειά μας είναι η πώληση του χρόνου μας, των δεξιοτήτων μας και των αγαθών μας σε όσους θέλουν να τα αγοράσουν. Το να μην μπορούμε να αγοράσουμε ή να πουλήσουμε ό,τι επιθυμούμε, σημαίνει ότι δεν μπορούμε να λειτουργήσουμε στην κοινωνία. Η πίεση σε όσους παραμένουν πιστοί θα είναι τότε τεράστια.

Πώς, λοιπόν, προετοιμαζόμαστε; Προετοιμαζόμαστε σήμερα διασφαλίζοντας, με τη χάρη του Θεού, ότι δεν είμαστε σκλάβοι των χρημάτων μας και των πραγμάτων του κόσμου. Αν δεν είμαστε δέσμιοι αυτών τώρα, δεν θα είμαστε όταν, ως πιστοί, θα πρέπει να τα εγκαταλείψουμε.

`Διαβάστε Δευτ. 14:22, 23. Τι έπρεπε να κάνει ο λαός του Θεού με την αύξηση ή την παραγωγή του κάθε χρόνο; Γιατί ο Θεός τούς ζήτησε να το κάνουν αυτό;`

Ο Θεός εξήγησε μέσω του Μωυσή ότι ένας από τους λόγους για τους οποίους καθιέρωσε το σύστημα των δεκάτων ήταν «για να μάθεις να φοβάσαι πάντοτε τον Κύριο τον Θεό σου» (Δευτ. 14:23). Στον ποιητικό παραλληλισμό του Ψαλμού 31:19 βλέπουμε ότι ο φόβος είναι συνώνυμο της εμπιστοσύνης. «Πόσο μεγάλη είναι η αγαθότητά σου, την οποία φύλαξες σ’ εκείνους που σε φοβούνται». Όπως αντιλαμβανόμαστε, λοιπόν, ο Κύριος καθιέρωσε το σύστημα των δεκάτων για να μας προστατεύσει από τον εγωισμό και να μας ενθαρρύνει να Τον εμπιστευόμαστε για να μας φροντίζει. Αν και το να είναι κάποιος πιστός στα δέκατα δεν αποτελεί σίγουρα εγγύηση ότι ο άνθρωπος αυτός θα παραμείνει πιστός ως το τέλος, εκείνοι που δεν είναι πιστοί στα δέκατα, σίγουρα προετοιμάζουν το εαυτό τους για προβλήματα.