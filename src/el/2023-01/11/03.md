---
title:  Εμπιστευτειτε Τον Θεο, Οχι Τους Δικους Σας Πορους
date:  13/03/2023
---

Ο βασιλιάς Δαβίδ έπρεπε να ξέρει καλύτερα. Θα έπρεπε να γνωρίζει από την εμπειρία του καλύτερού του φίλου Ιωνάθαν, ότι όταν βρίσκεσαι σε σχέση διαθήκης με τον Θεό, δεν έχει σημασία αν έχεις λίγους ή πολλούς άνδρες – ο Θεός μπορεί να σου δώσει τη νίκη. Στο Α’ Σαμ. 14:1-23, η Αγία Γραφή καταγράφει το πώς ο Ιωνάθαν και ο οπλοφόρος του νίκησαν με την βοήθεια του Θεού μια ολόκληρη φρουρά Φιλισταίων. Όμως, παρά την εμπειρία αυτή και πολλές άλλες στην ιστορία του λαού του Θεού, όταν ο Δαβίδ πέρασε δύσκολες στιγμές, επέτρεψε στον Σατανά να τον βάλει στον πειρασμό να εμπιστευτεί τη δική του δύναμη και ευρηματικότητα.

`Διαβάστε Α’ Χρον. 21:1-14. Γιατί ο Δαβίδ αποφάσισε να αριθμήσει τον λαό Ισραήλ ή να μετρήσει τους στρατιώτες του; Γιατί ο αρχιστράτηγος του Ιωάβ, τον συμβούλευσε να μην το κάνει αυτό;`

Σημειώστε ότι ήταν ιδέα του Σατανά να μετρήσει τους στρατιώτες. Έβαλε τον Δαβίδ σε πειρασμό να εμπιστευτεί τις δικές του δυνάμεις αντί να βασιστεί στην πρόνοια του Θεού για την υπεράσπισή του. Ο Ιωάβ, ο αρχιστράτηγός του, προσπάθησε να πείσει τον Δαβίδ να μην αριθμήσει τον λαό, επειδή είχε δει τον Θεό να ενεργεί υπέρ του έθνους, αλλά ο Δαβίδ απαίτησε να προχωρήσει η αρίθμηση. Τελικά, οι ενέργειές του έφεραν συμφορά στο έθνος, όπως αποκαλύπτει το κείμενο.

Κανείς ποτέ δεν εμπιστεύτηκε τον Θεό μάταια. Κάθε φορά που δίνετε μάχη για τον Κύριο, προετοιμαστείτε. Προετοιμαστείτε καλά. Υπάρχει μια φράση που αποδίδεται σε έναν Βρετανό ηγεμόνα, τον Όλιβερ Κρόμγουελ (1599-1658), ο οποίος πριν από μια μάχη, είπε στον στρατό του: «Εμπιστευτείτε τον Θεό παιδιά μου, και κρατήστε το μπαρούτι σας στεγνό!» Με άλλα λόγια, κάντε ό,τι μπορείτε για να πετύχετε, αλλά στο τέλος, συνειδητοποιήστε ότι μόνο ο Θεός μπορεί να σας δώσει τη νίκη.

Μπορεί να βασιζόμαστε στις κρατικές παροχές ή στους τραπεζικούς μας λογαριασμούς, αλλά σε κάθε κρίση που αναφέρεται στην Αγία Γραφή, όταν οι άνθρωποι εμπιστεύτηκαν τον Θεό, Εκείνος τίμησε την εμπιστοσύνη τους και τους προμήθευσε.

Θα πρέπει τώρα, στο παρόν, να συμφιλιωθούμε με τον Θεό, να ξεχρεώσουμε ό,τι χρωστάμε και να είμαστε γενναιόδωροι με αυτά που μας έχουν δοθεί.

`ΣΚΕΨΗ: Πώς μπορούμε να βρούμε τη σωστή ισορροπία στο να κάνουμε ό,τι χρειάζεται για να είμαστε οικονομικά ασφαλείς, και ταυτόχρονα να εμπιστευόμαστε τον Κύριο για όλα;`