---
title:  Προτεραιοτητες
date:  15/03/2023
---

Οι παραβολές και οι διδασκαλίες του Ιησού, οι ιστορίες των χαρακτήρων της Αγίας Γραφής και οι συμβουλές της Έ. Χουάιτ δείχνουν ξεκάθαρα ότι δεν υπάρχει μισή δέσμευση στον Θεό. Ή είμαστε ή δεν είμαστε στην πλευρά του Κυρίου.

Όταν ένας από τους γραμματείς Τον ρώτησε ποια είναι η μεγαλύτερη εντολή, ο Ιησούς απάντησε: «Και θα αγαπάς τον Κύριο τον Θεό σου με όλη την καρδιά σου, και με όλη την ψυχή σου, και με όλη τη διάνοιά σου, και με όλη τη δύναμή σου» (Μάρκ. 12:30). Όταν τα δίνουμε όλα στον Χριστό, δεν μένει τίποτα για άλλον αφέντη. Έτσι πρέπει να είναι.

`Διαβάστε Ματθ. 6:24. Ποια είναι η δική σας εμπειρία σχετικά με την αλήθεια αυτών των εδαφίων;`

Προσέξτε, ο Ιησούς δεν είπε ότι είναι δύσκολο να υπηρετούμε ταυτόχρονα τον Θεό και το χρήμα ή ότι πρέπει να είμαστε προσεκτικοί στο πώς να υπηρετούμε και τα δύο. Αντιθέτως, είπε ότι αυτό δεν μπορεί να γίνει. Καθώς αναλογιζόμαστε αυτά, θα πρέπει να κατεργαζόμαστε τη σωτηρία μας με φόβο και τρόμο. (Φιλιπ. 2:12).

`Διαβάστε Α’ Ιωάν. 2:15-17. Πώς εκδηλώνονται αυτές οι τρεις συμπεριφορές στον κόσμο μας και γιατί ο κίνδυνος που παρουσιάζουν είναι πιο αδιόρατος από ό,τι αντιλαμβανόμαστε;`

Γι’ αυτό και ο απ. Παύλος έγραψε: «Να φρονείτε να άνω, όχι αυτά που είναι επάνω στη γη» (Κολ. 3:2). Φυσικά, αυτό είναι πιο εύκολο να το λέμε παρά να το κάνουμε, επειδή τα πράγματα του κόσμου είναι εδώ μπροστά μας κάθε μέρα. Το δέλεαρ αυτών «που είναι επάνω στη γη» – η έλξη για άμεση ικανοποίηση είναι πάντα εδώ. Ακόμα και ο πιο πιστός Χριστιανός ίσως έχει νιώσει αγάπη για «αυτά που είναι επάνω στη γη». Παρότι γνωρίζουμε ότι μια μέρα όλα αυτά θα τελειώσουν, εξακολουθούμε να νιώθουμε την έλξη. Ωστόσο, τα καλά νέα είναι ότι δεν χρειάζεται να το αφήσουμε να μας απομακρύνει από τον Κύριο.

`ΣΚΕΨΗ: Διαβάστε Β’ Πέτρ. 3:10-14. Πώς πρέπει αυτά τα εδάφια να επηρεάσουν τον τρόπο που ζούμε, συμπεριλαμβανομένου του τι κάνουμε τους πόρους μας;`