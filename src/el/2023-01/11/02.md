---
title:  Βαζοντας Τον Θεο Πρωτο
date:  12/03/2023
---

`Διαβάστε Β’ Χρον. 20:1-22. Ποιες σημαντικές πνευματικές αρχές μπορούμε να αντλήσουμε, όποιοι κι είναι οι αγώνες που αντιμετωπίζουμε;`

Προς το τέλος της βασιλείας του Ιωσαφάτ, το βασίλειο του Ιούδα δέχθηκε εισβολή. Ο Ιωσαφάτ ήταν άνδρας με θάρρος και ανδρεία. Για χρόνια ενίσχυε το στρατό του και τις οχυρωμένες πόλεις του. Ήταν καλά προετοιμασμένος για να αντιμετωπίσει κάθε εχθρό – ωστόσο σε αυτή την κρίση δεν εμπιστεύτηκε τη δική του δύναμη αλλά τη δύναμη του Θεού. Αναζήτησε τον Κύριο και κήρυξε νηστεία σε ολόκληρο το βασίλειο. Όλος ο λαός συγκεντρώθηκε στην αυλή του ναού, όπως είχε προσευχηθεί ο Σολομώντας να κάνουν αν αντιμετώπιζαν κίνδυνο. Όλοι οι άνδρες του Ιούδα στάθηκαν μπροστά στον Κύριο μαζί με τις γυναίκες και τα παιδιά τους. Προσευχήθηκαν να συγχύσει ο Θεός τους εχθρούς τους για να δοξαστεί το όνομά Του. Τότε ο βασιλιάς προσευχήθηκε: «Επειδή, δεν υπάρχει σε μας δύναμη για να αντισταθούμε σ’ αυτό το μεγάλο πλήθος που έρχεται εναντίον μας, και δεν ξέρουμε τι να κάνουμε· αλλά, επάνω σε σένα είναι τα μάτια μας» (Β’ Χρον. 20:12).

Αφότου έδειξαν αφοσίωση στον Θεό κατ’ αυτόν τον τρόπο, το Πνεύμα του Κυρίου ήρθε πάνω σε έναν άνθρωπο του Θεού, ο οποίος είπε: «Μη φοβάστε, ούτε να τρομάζετε από το πρόσωπο αυτού του μεγάλου πλήθους· επειδή, η μάχη δεν είναι δική σας, αλλά του Θεού… δεν θα πολεμήσετε εσείς· παρουσιαστείτε, σταθείτε, και δείτε τη σωτηρία του Κυρίου μαζί σας» (Β’ Χρον. 20:15-17).

Έτσι, νωρίς το επόμενο πρωί, ο βασιλιάς συγκέντρωσε τον λαό, με τους Λευΐτες να προπορεύονται ψέλνοντας ύμνους στον Θεό. Στη συνέχεια νουθέτησε τον λαό: «Πιστέψτε στον Κύριο τον Θεό μας, και θα στερεωθείτε. Πιστέψτε στους προφήτες του, και θα ευοδωθείτε». Τότε οι ψαλτωδοί άρχισαν να ψέλνουν και οι εχθροί του εξολόθρευαν ο ένας τον άλλον, «και δεν διασώθηκε κανένας» (Β’ Χρον. 20:20, 24). Οι άνδρες του Ιούδα χρειάστηκαν τρεις ημέρες, μόνο για να μαζέψουν τα λάφυρα της μάχης, και την τέταρτη ημέρα επέστρεψαν στην Ιερουσαλήμ δοξολογώντας.

Φυσικά, ο Θεός που τους ελευθέρωσε είναι ο Ίδιος Θεός που αγαπάμε και λατρεύουμε, και η δύναμή Του είναι εξίσου μεγάλη σήμερα όπως και τότε. Η πρόκληση για εμάς είναι να εμπιστευτούμε Αυτόν και την καθοδήγησή Του.

`ΣΚΕΨΗ: Διαβάστε Β’ Χρον. 20:20. Ποια ιδιαίτερη σημασία πρέπει να έχει αυτό το κείμενο για τους Χριστιανούς Αντβεντιστές της Εβδόμης Ημέρας;`