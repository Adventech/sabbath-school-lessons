---
title:  Ο Νωε Βρηκε Χαρη
date:  05/02/2023
---

Είναι αξιοσημείωτο να αναλογιστούμε ότι όσοι αποζητούν ουράνιο θησαυρό συχνά καλούνται από τον Θεό να κάνουν σημαντικές αλλαγές στη ζωή τους εδώ στη γη. Να είστε έτοιμοι να αντιμετωπίσετε κάτι παρόμοιο, αν χρειαστεί.

`Διαβάστε Γεν. 6:5-14. Ποιες ριζικές αλλαγές επήλθαν στον Νώε ως αποτέλεσμα της υπακοής του στον Θεό; Ποιες αρχές μπορούμε να βρούμε εδώ για τον εαυτό μας σε έναν κόσμο που πρέπει να προειδοποιηθεί για την επικείμενη καταστροφή;`

Ο Νώε θα μπορούσε να ξοδέψει τον χρόνο και τους πόρους του χτίζοντας ένα σπίτι για τον εαυτό του, αλλά επέλεξε να κάνει μια δραστική αλλαγή στη ζωή του και να περάσει 120 χρόνια ακολουθώντας το κάλεσμα του Θεού να χτίσει την κιβωτό.

Πολλοί σκεπτικιστές σήμερα απορρίπτουν την ιστορία του κατακλυσμού θεωρώντας τη μύθο, συχνά βασισμένο σε επιστημονικές εικασίες σχετικά με τους γνωστούς νόμους της φύσης. Αυτό δεν είναι κάτι καινούριο. «Ο προκατακλυσμιαίος κόσμος σκεπτόταν ότι επί αιώνες οι φυσικοί νόμοι είχαν εδραιωθεί. Η αλληλοδιαδοχή των εποχών κυλούσε κανονικά. Μέχρι τότε βροχή δεν είχε πέσει ποτέ. Η γη ποτιζόταν με ένα είδος ελαφρής ομίχλης ή δροσιάς. Τα ποτάμια δεν είχαν υπερβεί ποτέ τη στάθμη τους, αλλά κυλούσαν ήρεμα προς τη θάλασσα. Σταθεροί κανόνες συγκρατούσαν τα νερά για να μη ξεχειλίσουν.» Π.Π. σ.78. Πριν από τον κατακλυσμό οι άνθρωποι υποστήριζαν ότι ένα τέτοιο φαινόμενο δεν θα μπορούσε να συμβεί ποτέ, βασισμένοι σε μια λανθασμένη αντίληψη της πραγματικότητας – μετά τον κατακλυσμό, βασισμένοι και πάλι σε λανθασμένη αντίληψη της πραγματικότητας, υποστηρίζουν ότι ο κατακλυσμός δεν ήρθε ποτέ.

Ωστόσο, ο Λόγος του Θεού λέει ότι οι άνθρωποι θα είναι δύσπιστοι απέναντι στα γεγονότα των εσχάτων ημερών, όπως ήταν και με τον κατακλυσμό (δείτε Β’ Πετρ. 3:3-7). Πώς μπορούμε, λοιπόν, να προετοιμαστούμε για την επερχόμενη καταστροφή; Θα πρέπει να κάνουμε υπομονετικά το έργο που μας έχει αναθέσει ο Θεός με την ελπίδα μιας πιο ένδοξης μελλοντικής ανταμοιβής. Δεν γνωρίζουμε πότε θα επιστρέψει ο Χριστός. Κατά μία έννοια, δεν έχει σημασία. Αυτό που έχει σημασία είναι ότι, όπως ο Νώε, να κάνουμε αυτό που μας ζητάει ο Θεός, ακόμη και αν, χρειάζεται να κάνουμε κάποιες ριζικές αλλαγές στη ζωή μας.

`ΣΚΕΨΗ: Πόσο έτοιμοι είμαστε να κάνουμε μια σημαντική αλλαγή στη ζωή μας για τον Θεό, όπως ο Νώε;`