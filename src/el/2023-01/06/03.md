---
title:  Ο Αβραμ Πατερας Των Πιστων
date:  06/02/2023
---

Ο Θεός κάλεσε τον Άβραμ να εγκαταλείψει την πατρίδα του και τους συγγενείς του και να πάει σε μια γη που θα του έδειχνε Εκείνος. Αν και δεν δίνονται λεπτομέρειες, ο Άβραμ έπρεπε να εγκαταλείψει τη γη που γεννήθηκε. Σίγουρα, δεν ήταν μια εύκολη απόφαση, και χωρίς αμφιβολία, εγκατέλειψε κάποιες επίγειες απολαύσεις και ανέσεις για να το κάνει.

`Διαβάστε Γεν. 12:1-3. Πώς «όλες οι φυλές της γης» ευλογήθηκαν ως αποτέλεσμα αυτής της υπόσχεσης και της αποδοχής της;`

Αυτό ήταν ένα σημαντικό γεγονός που άλλαξε τη ζωή του Άβραμ και της οικογένειάς του. «Με πίστη ο Αβραάμ υπάκουσε, όταν τον καλούσε να βγει έξω, στον τόπο που επρόκειτο να πάρει για κληρονομιά, και βγήκε έξω, μη ξέροντας πού πηγαίνει» (Εβρ. 11:8). «Η χωρίς κανέναν ενδοιασμό υπακοή του Αβραάμ είναι μια από τις πιο εντυπωσιακές αποδείξεις πίστης που μπορούν να βρεθούν σε ολόκληρη τη Γραφή.» Π.Π. σ.102.

Οι περισσότεροι από εμάς δεν θα ήμασταν πρόθυμοι να εγκαταλείψουμε την πατρίδα μας, τους φίλους και μέλη της οικογένειάς μας. Όμως, ο Αβραάμ το έκανε. Του αρκούσε να βρίσκεται εκεί που ο Θεός ήθελε. Όσο παράξενο κι αν φαίνεται, ο Αβραάμ, ο Ισαάκ και ο Ιακώβ δεν έλαβαν ποτέ αυτή τη γη κατά τη διάρκεια της ζωής τους – όμως παρέμειναν πιστοί στον Θεό, ούτως ή άλλως.

`Διαβάστε Εβρ. 11:8-13. Ποιο είναι το μήνυμα για εμάς εδώ;`

Ο Άβραμ ήταν γνωστός σαν ένας πρίγκιπας στην περιοχή που ζούσε. Ήταν γνωστός για τη γενναιοδωρία, τη γενναιότητα, τη φιλοξενία και την υπηρεσία του στον Ύψιστο Θεό. Η μαρτυρία του για τον Κύριο ήταν υποδειγματική. Με τη χάρη του Θεού, είμαστε συγκληρονόμοι με τον Αβραάμ. «Όπως ο Αβραάμ πίστεψε στον Θεο, και του λογαριάστηκε σε δικαιοσύνη. Ξέρετε, λοιπόν, ότι αυτοί που προέρχονται από την πίστη, αυτοί είναι γιοί του Αβραάμ». «Και αν είστε του Χριστού, άρα είστε σπέρμα τού Αβραάμ, και σύμφωνα με την υπόσχεση κληρονόμοι» (Γαλ. 3:6, 7, 29).

Ο Αβραάμ, όπως και ο Νώε παίρνει μια σημαντική απόφαση που θα αλλάξει τη ζωή του ως αποτέλεσμα της υπακοής του στον Θεό.

`ΣΚΕΨΗ: Διαβάστε Β’ Κορ. 4:18. Πώς αυτό το εδάφιο θα πρέπει να επηρεάσει τις πνευματικές αποφάσεις που παίρνουμε; Πώς ο Μωυσής και ο Αβραάμ ακολούθησαν αυτή την αρχή;`