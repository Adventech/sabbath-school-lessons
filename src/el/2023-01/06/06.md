---
title:  Ο Μωυσης Στην Αιγυπτο
date:  09/02/2023
---

Ο χαρακτήρας του Μωυσή κυριάρχησε στα πρώτα χρόνια της ιερής ιστορίας. Τον κράτησε ζωντανό η πρόνοια του Θεού, ο Οποίος λειτούργησε μέσω μιας ευρηματικής μητέρας και μιας στοργικής αδελφής. Όταν η κόρη του Φαραώ βρήκε τον μικρό Μωυσή στο καλάθι, ζήτησε από την Εβραία μητέρα του να τον φροντίσει και την πλήρωσε γι’ αυτό. Τι ευλογία για μια μητέρα που ήταν εξόριστη και σκλάβα! Η Ιωχαβέδ είχε μόνο 12 χρόνια στη διάθεσή της για να διδάξει στο παιδί της να προσεύχεται, να εμπιστεύεται και να τιμά τον Θεό, και να διαμορφώσει τον χαρακτήρα του για ζωή υπηρεσίας. Για χρόνια, ο Μωυσής εκπαιδεύτηκε στις βασιλικές αυλές της Αιγύπτου. «Και ο Μωυσής διδάχτηκε ολόκληρη τη σοφία των Αιγυπτίων· και ήταν δυνατός σε λόγια και σε έργα» (Πράξ. 7:22). Καθώς ο Μωυσής ωρίμαζε ως άνδρας, πήρε μια συνειδητή απόφαση που άλλαξε τη ζωή του και την πορεία της ιστορίας.

`Διαβάστε Εβρ. 11:24-29. Σκεφτείτε τι άφησε πίσω του ο Μωυσής και τι έπρεπε να αντιμετωπίσει. Προσπαθήστε να το δείτε από τη δική του θέση, πριν κάνει την επιλογή του. Τι άφηνε και τι επέλεξε να αποδεχθεί φεύγοντας;`

Η Αίγυπτος ήταν μια από τις μεγαλύτερες δυνάμεις του αρχαίου κόσμου εκείνη την εποχή, αν όχι η μεγαλύτερη. Ο ποταμός Νείλος έκανε τόσο εύφορη τη γη που η Αίγυπτος, πλημμυρισμένη από καλλιέργειες, ήταν ένα πλούσιο και ισχυρό έθνος, και ο ίδιος ο Μωυσής θα βρισκόταν στην κορυφή αυτού του βασιλείου. Πόσο ελκυστικό θα πρέπει να ήταν το δέλεαρ του κόσμου, του κόσμου της Αιγύπτου και όλων των θησαυρών της για εκείνον στα πρώτα χρόνια! Σίγουρα, θα πρέπει να έβρισκε τη λατρεία, τις απολαύσεις, τα πλούτη δελεαστικά. Αναμφίβολα, πολύ εύκολα θα μπορούσε να δικαιολογήσει την παραμονή του παρά να γίνει μέρος μιας ομάδας περιφρονημένων σκλάβων.

Τελικά, όπως λέει η Αγία Γραφή, επέλεξε: «να κακουχείται με τον λαό του Θεού, μάλλον, παρά να έχει πρόσκαιρη απόλαυση αμαρτίας» (Εβρ. 11:25). Μεγάλο μέρος της Εξόδου ασχολείται με τους αγώνες και τις δοκιμασίες του Μωυσή, ο οποίος, ακόμη και μετά από όλα όσα πέρασε, δεν μπόρεσε να μπει στη Γη της Επαγγελίας (Αρ. 20:12). Ωστόσο, όλοι γνωρίζουμε ότι ο Μωυσής έκανε τη σωστή επιλογή, έστω κι  αν κατά καιρούς αναρωτιόταν και ο ίδιος γι’ αυτό.

`ΣΚΕΨΗ: Από κοσμικής άποψης, ο Μωυσής θα έπρεπε να είχε μείνει στην Αίγυπτο. Ωστόσο, ως Χριστιανοί, μας δόθηκε μια όψη της πραγματικότητας που μας οδηγεί πολύ πέρα από αυτόν τον κόσμο. Όταν μπαίνουμε στον πειρασμό του κόσμου, πώς μπορούμε να έχουμε πάντα μπροστά μας την ευρύτερη εικόνα; Γιατί είναι τόσο σημαντικό να το κάνουμε αυτό;`