---
title:  Οι Λαθος Αποφασεις Του Λωτ
date:  07/02/2023
---

Όταν ο Άβραμ εγκατέλειψε την πατρίδα του ανταποκρινόμενος στο κάλεσμα του Θεού, ο ανιψιός του, ο Λωτ, επέλεξε να πάει μαζί του στη γη Χαναάν. Στη Γεν. 13:αναφέρεται ότι ο Θεός ευλόγησε τον Άβραμ σε σημείο που «ήταν υπερβολικά πλούσιος σε κτήνη, σε ασήμι, και σε χρυσάφι» και Λωτ «είχε πρόβατα και βόδια και σκηνές» (Γεν. 13:2, 5). Και οι δύο έγιναν τόσο πλούσιοι με τα πολυάριθμα κοπάδια τους, ώστε δεν μπορούσαν να κατοικήσουν ο ένας κοντά στον άλλον. Για να αποφύγουν τις διαμάχες μεταξύ των κτηνοτρόφων τους, ο Άβραμ πρόσφερε στον Λωτ την επιλογή του τόπου που θα ήθελε να ζήσει. Φυσικά, ο Λωτ δεν έπρεπε να δεχθεί την προσφορά τού θείου του, διότι ήταν γηραιότερος και επίσης η ευημερία του οφειλόταν στη σχέση που είχε μαζί του. Ωστόσο, δεν έδειξε καμία ευγνωμοσύνη προς τον ευεργέτη του, επιλέγοντας εγωιστικά το κομμάτι της γης που θεωρούσε καλύτερο.

`Διαβάστε Γεν. 13:10-12. Ποιοι λογικοί παράγοντες θα μπορούσαν να οδηγήσουν τον Λωτ σε αυτή την απόφαση;`

Όσο εύκολα κι αν ο Λωτ θα μπορούσε να δικαιολογήσει την απόφασή του να μετακομίσει στην πόλη, τα πράγματα δεν εξελίχθηκαν τόσο καλά γι’ αυτόν εκεί, και όταν ο Άβραμ άκουσε τι του συνέβη, δεν είπε: «Τι κρίμα, Λωτ. Ό,τι σπέρνεις, αυτό θερίζεις». Αντιθέτως, έσπευσε να τον σώσει (δείτε Γεν. 14).

Μερικές φορές, στην προσπάθειά μας να αποκτήσουμε περισσότερα, δεν παίρνουμε καλά το μάθημά μας. Ο Λωτ επέστρεψε στα Σόδομα! Αλλά, λόγω του μεγάλου ελέους Του ο Θεός έστειλε αγγελιοφόρους προειδοποιώντας τον Λωτ και την οικογένειά του για την επικείμενη καταστροφή αυτής της περιοχής.

`Διαβάστε Γεν. 18:20-33. Τι είπε ο Θεός στον Αβραάμ για τον λόγο της επίσκεψής Του; Ποια ήταν η αντίδραση του Αβραάμ στην είδηση ότι ο Θεός σχεδίαζε να καταστρέψει αυτές τις ασεβείς πόλεις;`

Λόγω της ανησυχίας του για τον Λωτ και την οικογένειά του, ο Αβραάμ διαπραγματεύτηκε με τον Θεό για να γλιτώσει τις πόλεις, αν υπήρχε περίπτωση να βρεθούν σε αυτές δίκαιοι άνθρωποι. Ξεκίνησε με 50 και κατέβηκε στους 10. Σε αρμονία με τον χαρακτήρα της αγάπης Του, ο Θεός δεν σταμάτησε ποτέ να παρέχει έλεος μέχρι που ο Αβραάμ σταμάτησε να ζητάει! Ο Θεός και οι δύο άγγελοι, έσωσαν προσωπικά τον Λωτ, τη γυναίκα του και τις δυο κόρες του. Όμως, η γυναίκα του κοίταξε πίσω και έγινε στήλη άλατος. Ο Λωτ μπήκε στα Σόδομα πλούσιος και βγήκε χωρίς τίποτα. Πόσο προσεχτικοί πρέπει να είμαστε στις αποφάσεις που παίρνουμε, ιδίως σκεπτόμενοι μόνο τα βραχυπρόθεσμα κέρδη, σε αντίθεση με το αληθινό νόημα! (δειτε Μαρκ. 8:36, 37).