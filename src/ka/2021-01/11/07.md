---
title: შემდგომი გამოკვლევისთვის
date: 12/03/2021
---

"არავის შეუძლია ნამდვილი ქველმოქმედების გამომჟღავნება თავგანწირვის გარეშე. მხოლოდ უბრალო, თავგანწირული ცხოვრებით და მკაცრი ეკონომიით შეგვიძლია შევასრულოთ ის საქმე, რომელიც გვაკისრია, როგორც ქრისტეს წარმომადგენლებს. სიამაყე და წუთისოფლური პატივმოყვარეობა  უნდა აღმოიფხვრას ჩვენი გულებიდან. ჩვენი საქმიანობა ქრისტეს ცხოვრებაში გამოვლენილ უანგარობის პრინციპს უნდა ემყარებოდეს. ჩვენი სახლის კედლებზე, სურათებსა და გარემოში უნდა იკითხებოდეს: "უსახლკარონი  შემოიყვანე სახლში". ჩვენს ავეჯზე ღმერთის ხელით დაწერილის მსგავსად უნდა ვხედავდეთ: "როდესაც დაინახავ შიშველს, შემოსე იგი". სასადილოში საჭმლით სავსე მაგიდაზე უნდა დავინახოთ სიტყვები: "გაუნაწილე შენი პური მშიერს"(ეს. 58:7) (ე. უაითი. განკურნების მსახურება, გვ. 206)

**კითხვები მსჯელობისთვის**

`1. მიაქციეთ ყურადღება შეკითხვას, რომელიც ესაიამ დაუსვა თავის თანამედროვეებს: "რატომ იხდით ვერცხლს იმისთვის, რაც პური არ არის? და თქვენს ჭირნახულს იმისათვის, რაც არ აძღობს?" (ეს. 55:2) დაფიქრდით: იქნებ ჩვენც ასე ვიქცევით, როდესაც ვშრომობთ იმისთვის, რაც არ აძღობს? რატომ არის ასეთი ადვილი ამ მახეში გაბმა?`

`2. თუ თავგანწირვა, სიკეთის გამომჟღავნება სხვების მიმართ და შაბათის დაცვა ასეთი მნიშვნელოვანი იყო გამოსყიდვის დღისათვის ესაიას დროში, ხომ არ არის ეს ყველაფერი ასეთივე მნიშვნელოვანი ბოლო ჟამს, გამოსყიდვის დღეს (იხ. დან. 8:14), რომლის დასრულების შემდეგაც ღმერთის სადღესასწაულო საყვირი  გვაუწყებს საბოლოო გათავისუფლებას მეორედ მოსვლის დროს (იხ. 1კორ. 15:21; შეადარეთ ლევ. 25:9,10)? განმარტეთ თქვენი პასუხი`

`3. ჯგუფთან ერთად განიხილეთ როგორი უნდა იყოს შაბათის დაცვა. თქვენი აზრით, რას გულისხმობს ესაია, როდესაც საუბრობს იმაზე, რომ შაბათს თავი უნდა შევიკავოთ ჩვენი სურვილების შესრულებისა და ფუჭსიტყვაობისგან (საუბარი ეხება პროფესიულ თემებს და საქმიან მოლაპარაკებებსაც), და ამავდროულად უწოდებს მას "შვებას" (იხ. ეს. 58:13)? როგორ შეგვიძლია შევუთავსოთ ერთი მეორეს? გაითვალისწინეთ 58-ე თავის კონტექსტი`

დასკვნა: ეს. 55-ე და 58-ე თავებში წინასწარმეტყველი მოუწოდებს ხალხს მიატოვონ თავისი ფიქრები და გზები და დაუბრუნდნენ ღმერთს, რომლის ბედნიერების იდეალიც ბევრად აღემატება მათს იდეალებს. იგი გულმოწყალედ მიუტევებს და შემდეგ  მოითხოვს, რომ მიტევებულებმაც გამოიჩინონ მოწყალება გამოსყიდვისა და შაბათის დღის სულისკვეთებასთან ჰარმონიაში, ღმერთის მიტევების ძღვენი ხომ (მისი სწორად მიღების შემთხვევაში) გულებს გარდაქმნის. 