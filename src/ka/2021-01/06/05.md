---
title: ცათა კარიბჭე
date: 03/02/2021
---

ეს. 14-ში სატანას - დაცემული მთიების, განთიადის ძის (ლუციფერის) აღწერა (მუხლი 12), შერწყმულია ბაბილონის მეფის აღწერასთან. რატომ? გააანალიზეთ გამოცხ. 12:1-9, სადაც გველეშაპი, ანუ სატანა (იხ. გამოცხ. 12:9) მიზნად ისახავს ყრმის დაბადებისთანავე  განადგურებას. გამოცხ. 12;5-დან ჩანს, რომ ყრმა არის ქრისტე. მაგრამ ახალშობილი ყრმის მოკვლას მეფე ჰეროდე ცდილობდა (იხ. მათ. 2). გველეშაპი როგორც სატანის, ისევე რომაელთა ძალაუფლების სიმბოლოა, რომელიც ჰეროდეს სახითაა წარმოდგენილი, ვინაიდან სატანა ადამიანების მეშვეობით მოქმედებს. ანალოგიურად, სატანა იყო ის ძალა, რომელიც ბაბილონისა და ტიროსის მეფის უკან იდგა.

```რატომ გამოიყენება მოგვიანებით სიტყვა "ბაბილონი" რომთან (იხ. 1პეტრ. 5:13) და  მტრულ ძალებთან დაკავშირებით გამოცხადებაში (იხ. გამოცხ. 14:8; 16:19; 17:5; 18:2, 10, 21)?```

ნამდვილი ბაბილონის მსგავსად, რომი და ბაბილონი გამოცხადების წიგნიდან - ქედმაღალი, ულმობელი ძალებია, რომლებიც ღვთის ხალხს ავიწროვებს. განსაკუთრებული ყურადღება მიაქციეთ გამოცხ. 17:6, სადაც ნათქვამია, რომ ბაბილონი დამთვრალია წმიდათა სისხლით. იგი აღდგება ღმერთის წინააღმდეგ, ეს იდეა თავად სახელ "ბაბილონში" დევს. ბაბილონურ ენაზე ეს სიტყვა ჟღერს, როგორც "ბაბ-ილუ", რაც ნიშნავს "ღმერთის (ღმერთების) კარიბჭე" და მიანიშნებს ღმერთების შესაკრებელ ადგილზე. შეადარეთ ბაბილონის გოდოლის შენების  ისტორიას (იხ. დაბ. 11), როდესაც ადამიანებმა გადაწყვიტეს, რომ საკუთარი ძალებით ასულიყვნენ ზეცაში - ღმერთის სავანეში.

როდესაც იაკობმა გამოიღვიძა სიზმრისაგან, რომელშიც ცისა და დედამიწის გამაერთიანებელ კიბეს ხედავდა, მან შესძახა: "რა არის ეს, თუ არა სახლი ღვთისა და ცათა კარიბჭე!" (დაბ.28:17). მიაქციეთ ყურადღება: "ღვთის სახლი" - ეს არის "ცათა კარიბჭე", ანუ ღმერთის სამეფოს მისადგომი. იაკობმა ამ ადგილს უწოდა "ბეთელი" - "ღმერთის სახლი".

"ცათა კარიბჭე" ბეთელში და "ღმერთის (ღმერთების) კარიბჭე" ბაბილონში ღვთის სასუფევლის მიღწევის ორ საპირისპირო გზას გამოხატავს. იაკობის კიბე ზეციდან ჩამოდიოდა მიწაზე, ბაბილონი კი, თავისი კოშკებითა და ტაძრებით (ზიქურათებით) ადამიანების მიერ იყო აგებული და მიწიდან აღიმართებოდა ზეცისკენ. განსხვავებული მიმართულებები გვაჩვენებს ხსნის ორ კონცეფციას: მადლით ხსნას, რომლის ინიციატორიც ღმერთია, და ხსნას, როგორც ჯილდოს "ღვთის მოსაწონი" საქმეებისთვის. ჭეშმარიტი რელიგია ბეთელის მოდელს - მორჩილებას ეფუძნება: "ვინაიდან მადლით ხართ გადარჩენილი, რწმენის მეშვეობით" (ეფეს. 2:8,9). ყველა ცრუ "რელიგია", მათ შორის მეკანონეობა და სეკულარული ჰუმანიზმი, დაფუძნებულია ბაბილონურ მოდელზე - სიამაყეზე. ამ ორ დამოკიდებულებას შორის კონტრასტი კარგად არის ნაჩვენები იესოს იგავში მებაჟისა და ფარისეველის შესახებ (იხ. ლუკ. 18:9-14).

```ბუდისტურ მონასტერში რამდენიმე წლის გატარების შემდეგაც კი, კანადელმა კომპოზიტორმა, პოეტმა და საკუთარი სიმღერების შემსრულებელმა, ლეონარდ კოენმა ჟურნალისტს განუცხადა: "მე არ ვარ გადარჩენილი". როგორ ფიქრობთ, რაში მდგომარეობდა მისი პრობლემა დღეს შესწავლილი თემის კონტექსტში? რა უნდა სცოდნოდა მას გადარჩენის შესახებ?```
 
