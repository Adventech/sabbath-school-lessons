---
title: ერების ხვედრი (იხ. ეს. 13)
date: 31/01/2021
---

ეს. 13:1 შესავალში ესაია ავტორად არის დასახელებული (შეადარეთ ეს. 1:1; 2:1). ამ შესავალით იწყება წიგნის ახალი ნაწილი. 13-23 თავები შეიცავს წინასწარმეტყველებებს სამსაჯავრს შესახებ სხვადასხვა ხალხზე. მოდით განვიხილოთ ეს წინასწარმეტყველებები.

```რატომ იწყება ხალთა საწინააღმდეგო წინასწარმეტყველებები ბაბილონით?```

ეს. 10:5-34-ში უკვე შევხვდით აშურის სამსჯავროს. ესაიას დღეებში აშური ღმერთის ხალხისთვის ყველაზე დიდ საფრთხეს წარმოადგენდა. მაშინ, როდესაც ეს. 14:24-27-ში მოკლედ მეორდება ღმერთის გეგმა აშურის დამხობის შესახებ, მე-13-23 თავები ძირითადად სხვა საფრთხეებზე საუბრობს, რომელთა შორის უმთავრესი - ბაბილონია.

უძველესი, მდიდარი კულტურული, რელიგიური და პოლიტიკური მემკვიდრეობის მქონე ბაბილონი მოგვიანებით ძლევამოსილ იმპერიად იქცევა, რომელმაც დაიპყრო და დაატყვევა იუდეველები. მაგრამ ესაიას დროის ადამიანთა თვალსაზრისით ჯერ კიდევ არ იყო აშკარა, რომ ბაბილონი ღვთის ხალხს დაემუქრება. ესაიას მსახურების უდიდესი ნაწილის განმავლობაში აშური ბატონობდა ბაბილონზე. ძვ.წ. 728 წლის შემდეგ, როდესაც თიგლათ-ფილესერ III-მ დაიპყრო ბაბილონი და მის მეფედ გამოცხადდა სატახტო სახელით - ფული (იხ. 4მეფ. 15:19; 1ნეშტ. 5:26), აშურელმა მეფეებმა კიდევ რამდენჯერმე გაიმარჯვეს ბაბილონზე (ძვ.წ. 710, 702, 689, 648 წწ.). თუმცა სულ მალე ბაბილონი განამტკიცებს თავის პირველობას ამ რეგიონში და გაანადგურებს იუდეის სამეფოს.

```წაიკითხეთ ეს. 13. ყურადღება მიაქციეთ იმას, თუ რამდენად მკაცრი გამოთქმებია აქ გამოყენებული. რატომ სჩადის მოსიყვარულე ღმერთი ამგვარ ქმედებებს და რატომ უშვებს მსგავს მოვლენებს, ზიანი ხომ უდანაშაულო ადამიანებსაც მიადგება (იხ. ეს. 13:16)? როგორ გვესმის ღმერთის ამგვარი ქმედება? 
რას გვაუწყებს აქ მოყვანილი (და ყველა სხვა) ბიბლიური მუხლები, რომლებიც ცოდვისა და ბოროტების წინააღმდეგ ღმერთის რისხვაზე საუბრობს,  ცოდვისა და ბოროტების საზარელი ბუნების შესახებ? განა მოსიყვარულე ღმერთის ასეთი დამოკიდებულება არ ამტკიცებს იმას, თუ რამდენად საზარელია ცოდვა?
ჩვენ უნდა გვახსოვდეს, რომ ამ გაფრთხილებებს ესაიას მეშვეობით თავად იესო აჟღერებს - იგივე იესო, რომელიც მიუტევებდა, კურნავდა, ევედრებოდა და მოუწოდებდა ცოდვილებს მონანიებისაკენ. როგორ გესმით მოსიყვარულე ღმერთის ხასიათის ეს მხარე? იქნებ  მისი რისხვა სიყვარულიდან მომდინარეობს? თუ ასეა, მაშინ როგორ არის ეს შესაძლბელი? შეხედეთ ამ საკითხს სხვა მხრიდან, ჯვარზე მიპყრობილი მზერით, სადაც იესო, რომელმაც მთელი სამყაროს ცოდვები იტვირთა, იმაზე გაცილებით უფრო დიდ ტანჯვას ითმენდა, ვიდრე ნებისმიერი სხვა, ვისაც კი ოდესმე უცხოვრია დედამიწაზე, იმ უდანაშაულო ადამიანებზე მეტადაც, რომლებიც ხალხის ცოდვების გამო იტანჯებოდნენ. როგორ გვეხმარება იესოს ტანჯვა ჯვარზე ამ რთულ შეკითხვებზე პასუხის გაცემაში?```

