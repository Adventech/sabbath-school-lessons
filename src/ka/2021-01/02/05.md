---
title: სამეფო დავალება (იხ. ეს. 6:8)
date: 06/01/2021
---

"და მოვისმინე უფლის ხმა, რომელიც ამბობდა: "ვინ წარვგზავნო და ვინ წავა ჩვენთვის?" და ვთქვი: "მე წარმგზავნე!" (ეს. 6:8).

განწმედის შემდეგ ესაია დაუყოვნებლივ გამოეხმაურა ღმერთის მოწოდებას, რომ გამხდარიყო მისი სახელით წარგზავნილი მაუწყებელი. ახალი აღთქმის ენით რომ ვთქვათ, ესაიას შეიძლება მოციქული, ანუ "წარგზავნილი" ვუწოდოთ.

საინტერესოა, რომ ზოგიერთი სხვა წინასწარმეტყველური წიგნისაგან განსხვავებით, ესაიას წიგნი არ იწყება მისი მოწოდების აღწერით (იხ. იერ. 1:4-10; ეზ. 1-3). როგორც ჩანს, ის მე-6 თავის მოვლენებამდე უკვე მოწოდებული იყო წინასწარმეტყველური მსახურებისთვის. ბიბლია გვაუწყებს, რომ ღმერთთან შეხვედრამ შეიძლება მსახურების დაწყების შემდეგაც გაამხნევოს წინასწარმეტყველი (მოსე: გამ. 34; ელია: 3მეფ. 19). ასევე სხვა მაგალითებისაგან განსხვავებით, სადაც ღმერთი მოუწოდებს ადამიანებს წინასწარმეტყველებისკენ, ესაიას მე-6 თავში ის თავად გამოხატავს ინიციატივას, რომ შეასრულოს განსაკუთრებული მისია.

მაშ ასე, წიგნის 1-5 თავები აღწერს ხალხის მდგომარეობას ესაიას მოწოდების თავდაპირველ ეტაპზე, რის შემდეგაც უფალი მის მსახურებას უფრო მოქმედს ხდის, როდესაც ამხნევებს მას ტაძარში და კიდევ ერთხელ უდასტურებს დავალებას, რომელიც დაეკისრა ესაიას, როგორც ღმერთის წინასწარმეტყველს. 

```ღმერთმა გაამხნევა და გააძლიერა ესაია თავის ტაძარში. არის თუ არა კიდევ ბიბლიაში მოწმობა იმის შესახებ, რომ ღმერთის  ტაძარი გამხნევების ადგილია? იხ. ფსალმ. 72:17; ებრ. 4:14-16; 10:19-23; გამოცხ. 5. რას გვეუბნება მოყვანილი მუხლები?```

ღმერთის საწმდარს დიადი, მოწიწების აღმძვრელი ძალა აქვს; გარდა ამისა, ეს არის ადგილი, სადაც სუსტ, ცოდვილ ადამიანებს, ისეთებს, როგორებიც ჩვენ ვართ, შეუძლიათ იპოვონ თავშესაფარი. ჩვენ კვლავ ვიღებთ მტკიცებულებას იმისა, რომ ღმერთი იღწვის ჩვენს გადასარჩენად ქრისტეს, ჩვენი მღვდელმთავრის მეშვეობით.

იოანემ ასევე იხილა იესო, რომელიც წარმოჩენილი იყო სამსხვერპლო, თითქოს დაკლული (სასიკვდილო ჭრილობით კსერზე) კრავის სახით (იხ. გამოცხ. 5:6). ეს სურათი სასიამოვნო საყურებელი არ ყოფილა. მაგრამ ასეთი აღწერა გვიმჟღავნებს ჭეშმარიტებას იმის შესახებ, რომ მართალია იესო მკვდრეთით აღდგა და ზეცად ამაღლდა, ის  მაინც  მუდამ ატარებს საკუთარ თავში ჯვარზე მომხდარ მოვლენას. ის ჯერ კიდევ ზეატაცებულია მიწიდან, რომ მოიზიდოს ყველა ადამიანი თავის სამსხვერპლოსთან.

``` მიგიღიათ თუ არა რწმენითა და ლოცვით ზეციურ ტაძარში შესვლისას შთაგონება და გამხნევება? ებრ. 4:16 მოგვიწოდებს, რომ თამამად მივეახლოთ ღმერთის ტახტს, "რომ მივიღოთ წყალობა და ვპოვოთ მადლი დროული შემწეობისათვის". ვინმეს რომ ეკითხა თქვენთვის  როგორ მიიღეთ მადლი და წყალობა სირთულის ჟამს, რას უპასუხებდით?```

