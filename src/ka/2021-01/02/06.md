---
title: საზარელი მოწოდება 
date: 07/01/2021
---

`ესაიასთვის მსახურების კვლავ დაკისრებისას, რატომ დაავალა ღმერთმა წინასწარმეტყველს, რომ ასეთი უცანური უწყება გადაეცა მისი ხალხისთვის? იხ. ეს. 6:9,10.`

იმისათვის, რომ არ ვიფიქროთ, თითქოს ესაიამ ვერ გაიგო უწყება ან ის ნაკლებად მნიშვნელოვანია, იესო მის ციტირებას ახდენს და განმარტავს, რატომ ასწავლიდა იგავებით (იხ. მათ. 13:13-15).

ღმერთს არ სურს, რომ ვინმე დაიღუპოს (იხ. 2პეტრ. 3:9), სწორედ ამიტომ გააგზავნა მან ესაია იუდეველებთან, ხოლო იესო - ჩვენს სამყაროში. ღმერთის სურვილი არა დაღუპვა, არამედ მარადიული ცხოვრებისთვის გადარჩენაა. ზოგიერთი ადამიანი ეხმაურება მის მოწოდებას, სხვანი კი კიდევ უფრო ურყევნი ხდებიან თავიანთ წინააღმდეგობაში. ამის მიუხედავად, ღმერთი განაგრძობს მათ მოხმობას, კვლავ და კვლავ  აძლევს მონანიების საშუალებას. მაგრამ რაც უფრო მეტად ეწინააღმდეგებიან ისინი, მით უფრო სასტიკი ხდებიან. ამ გაგებით, ასეთ ადამიანებთან მიმართებით ღმერთის ქმედებათა შედეგი მათი გულების გასასტიკებაა, თუმცა უფალი ცდილობს მათ დარბილებას. ღმერთის სიყვარული ჩვენდამი ურყევია, გადამწყვეტია რას ვუპასუხებთ ჩვენ.

მსახურის როლი, როგორც ეს მოსეს, იერემიას, ეზეკიელის და თავად იესოს მაგალითიდან ჩანს, ის არის, რომ მოუწოდებდეს ადამიანებს მაშინაც კი, როდესაც ისინი უარყოფენ უწყებას. ღმერთმა უთხრა ეზეკიელს: "და თუ მოისმენენ ან არა – რადგან მეამბოხე ხალხია ისინი, მაინც მიხვდებიან, რომ წინასწარმეტყველი იყო მათ შორის" (ეზეკ. 2:5). უფლისა და მის მსახურთა მოვალეობაა - მისცენ  ადამიანებს არჩევანი და მკაფიო გაფრთხილება (შეადარეთ ეზეკ. 3:16-21), მაშინაც კი, თუ ისინი საბოლოოდ დაღუპვასა და განდევნას აირჩევენ (იხ. ეს. 6:11-13).

`ყოველივე ზემოთ აღნიშნულის გათვალისწინებით, როგორ გვესმის ღმერთის როლი ფარაონის გულის გასასტიკებაში? იხ. გამ. 4:21.`

გამ. 4:21-ში ნათქვამია შემდეგი სიტყვები: "მე გავამძვინვარებ მის გულს". ეს პირველია იმ ცხრა შემთხვევიდან, სადაც ღმერთი ამბობს, რომ გაამძვინვარებს ფარაონის გულს. მაგრამ არის კიდევ ცხრა მუხლი, რომლებშიც ნათქვამია, რომ ფარაონი თავად ისასტიკებს გულს (მაგალითად, გამ. 8:15, 32; 9:34).

ამ მუხლებიდან ნათლად ჩანს, რომ ფარაონი გამოხატავს თავისუფალ ნებას, წინააღმდეგ შემთხვევაში ის ვერ გაისასტიკებდა გულს. მაგრამ მტკიცება, რომ ღმერთი ამძვინვარებდა ფარაონის გულს, გულისხმობს შემდეგს: უფალი ქმნიდა გარემოებებს, რომლებზეც ფარაონი პასუხობდა თავისი არჩევანით - ღმერთის მიერ მისთვის მიწოდებული სასწაულების უარყოფით. ფარაონს რომ საკუთარი გული გაეხსნა ამ სასწაულებისათვის, ის არ გასასტიკდებოდა, არამედ მათი დამსახურებით დარბილდებოდა. 

`გიგრძვნიათ თუ არა როდესმე თქვენს პირად გამოცდილებაში ღმერთთან სულიწმიდის მიმართ გულის გასასტიკება? დაფიქრდით, რა იყო ამის მიზეზი? თუ მაშინ ასეთი მდგომარეობა საგანგაშოდ არ მიგაჩნდათ (რეალურად, ეს ხომ გულის გასასტიკების დასაწყისია), როგორ უყურებთ ამას ახლა? სად ვეძებოთ გამოსავალი? იხ. 1კორ. 10:13.