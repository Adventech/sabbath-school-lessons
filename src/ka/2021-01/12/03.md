---
title: ვინ არის მიტევებული? 
date: 15/03/2021
---

ეს. 59-ე თავი ცოდვის პრობლემის საოცარ სურათს წარმოადგენს. საბედნიეროდ, ბიბლია გამოსყიდვის იმედსაც გვაძლევს.

დასაწყისისთვის დავსვათ შეკითხვა: რამდენად ბევრმა შესცოდა ჩვენ შორის? ბიბლია ცალსახა პასუხს გვცემს: ყველამ. შესაბამისად, ხსნა ვერ იქნება დაფუძნებული ცოდვის არარსებობაზე, ის დაფუძნებულია მიტევებაზე (იხ. იერ. 31:34). პავლე ეთანხმება ამ აზრს: ყველამ შესცოდა (იხ. რომ. 3:9-20, 23); ამრიგად, ამ მიზეზით არ შეიძლება არსებობდეს რაიმე სახის განსხვავება (იხ. რომ. 3:22). ისინი, ვინც გამართლებულია, მხოლოდ იმიტომ არიან მართლებად წოდებული, რომ რწმენით მიიღეს ღვთის მადლის ძღვენი, ქრისტეს მსხვერპლის მეშვეობით. 

`წაიკითხეთ რომ. 3:21-24. რას გვეუბნება ეს მუხლები იმის შესახებ, თუ როგორ ვიღებთ ხსნას? რა იმედს მოგვცემს ისინი სამსჯავროზე?`
 
ადამიანთა უმეტესობას მიაჩნია, რომ მთავარი კითხვა სამსჯავროზე არის: ვინ შესცოდა?  მაგრამ ამ კითხვის დასმა არ ღირს, რადგან ყველამ შესცოდა. მთავარი კითხვა იქნება: ვინ არის მიტევებული? ღმერთი სამართლიანია, როდესაც ამართლებს "იესოს მორწმუნეს" (რომ. 3:26). გადამწყვეტი ფაქტორი სამსჯავროზე: იმ ადამიანებიდან, ვისაც გააჩნია იესოს რწმენა, ვინ მიიღო და განაგრძობს მიტევების მიღებას?
მაშ ასე, ჩვენ მართლაც საქმეებით განვიკითხებით, მაგრამ არა იმ გაგებით, რომ საქმემ შეიძლება გადაგვარჩინოს. ასე რომ ყოფილიყო რწმენა ფუჭი იქნებოდა (იხ. რომ. 4:14). პირიქით, ჩვენი საქმეები აჩვენებს ნამდვილად გადარჩენილი ვართ თუ არა (იხ. იაკ. 2:18).

`რატომ არ შეუძლიათ საქმეებს ჩვენი გადარჩენა არც ახლა, და არც სამსჯავროზე? იხ. რომ. 3:20,23`

კეთილ საქმეებს ან რჯულის მორჩილებას არასდროს არ შეეძლო ადამიანის გადარჩენა, რადგან ცოდვილ სამყაროში რჯულის მიზანი არა გადარჩენა, არამედ ცოდვებზე მითითებაა. ამის საპირისპიროდ, "სიყვარულით მოქმედი რწმენა" (გალ.5:6), სიყვარული, რომელიც სულიწმიდის მეშვეობით იღვრება გულებში (იხ. რომ. 5:5), აჩვენებს, რომ ადამიანს აქვს იესოს ცოცხალი რწმენა (იხ. აგრეთვე იაკ. 2:26).

საქმეები - გარეგნული გამოხატულებაა ადამიანში არსებული გადამრჩენი რწმენისა. შესაბამისად, ჭეშმარიტ ქრისტიანულ გამოცდილებაში რწმენა გამოიხატება უფლისადმი ყოველდღიური მიძღვნილობით, რაც რჯულის მორჩილებაში აისახება. სამსჯავროზე ღმერთი საქმეებს იყენებს როგორც სამხილს მის მიერ შექმნილი არსებებისთვის, რომელთაც მისგან განსხვავებით რწმენის აზრების კითხვა არ შეუძლიათ. მაგრამ მოქცეული ადამიანისთვის სამსჯავროზე აქტუალური არის მხოლოდ საქმეები, რომლებიც მოქცევას მოსდევს, როდესაც მისი ცხოვრება ქრისტეთი და სულიწმიდითაა შთაგონებული. მოქცევამდე არსებული ცოდვილი ცხოვრება უკვე განბანილია კრავის სისხლით (იხ. რომ. 6).