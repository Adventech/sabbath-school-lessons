---
title: ვაჟი შეგვეძინა ჩვენ 
date: 25/01/2021
---

აქ ჩვენ ვხვდებით მესამე შეტყობინებას განსაკუთრებული შობის შესახებ, ემანუელისა და მაჰერ შალალ ხაშ ბაზის შობის მოხსენიების შემდეგ.

`რაში მდგომარეობს ეს. 9:6,7 მუხლებში მოხსენიებული ყრმის განსაკუთრებულობა?`

მიაქციეთ ყურადღება, რომ ამ თავისუფლების მომნიჭებელს რამდენიმე სახელი აქვს, რომელიც ახასიათებს მას. უძველეს დროში ახლო აღმოსავლეთში მეფეებსა და ღვთაებებს ბევრი სახელი ჰქონდათ და ამ სახელებს მათი დიდებულება უნდა დაემოწმებინა.

ყრმა - "საკვირველი"; ამავე სიტყვით დაუხასიათა ღვთაებრივმა მაცნემ თავისი სახელი სამსონის მამას, როდესაც ეუბნებოდა, რომ "საკვირველია იგი" (მსაჯ. 13:18; ამ სიტყვებს ერთი ფესვი აქვთ ებრაულ ენაში). შემდეგ კი ზეცად ამაღლდა მანოახის სამსხვერპლოს ცეცხლის ალში (იხ. მსაჯ. 13:20), რითაც ათასწლეულის შემდეგ  საკუთარი მსხვერპლად შეწირვა იწინასწარმეტყველა.

ყრმა აღწერილია, როგორც ღვთაებრივი - "ძლიერი ღმერთი", "საუკუნო მამა" (ლუკ. 3:38 "ადამისა, ღვთისა").

იგი არს მეფე დავითის დინასტიიდან; მისი მშვიდობის სამეფო იქნება მარადიული.

`ვინ არის ეს ყრმა, რომელსაც ეკუთვნის ასეთი ტიტულები? იხ. ლუკ. 2:8-14`

ზოგი ცდილობს მის გაიგივებას ხიზკია მეფესთან, მაგრამ მოცემული აღწერა ბევრად აღემატება ნებისმიერი ადამიანური არსების მახასიათებლებს. მსგავს აღწერილობას შეესაბამება ერთადერთი პიროვნება - იესო ქრისტე, ღვთის წმიდა ძე და შემოქმედი (იხ. იოან. 1:1-3, 14; კოლ. 1:15-17; 2:9; ებრ. 1:2). იგი იშვა ჩვენთვის, რათა დაგვიხსნას და მოგვანიჭოს მშვიდობა. იესოს მიცემული ჰქონდა მთელი ხელმწიფება ზეცასა და დედამიწაზე და ის მარადჟამს ჩვენთან არს (იხ. მათ. 28:18-20). თავისი ღვთაებრიობის შენარჩუნებასთან ერთად, ის ასევე სამუდამოდ გახდა ადამიანი, რომ თანაგვიგრძნოს ჩვენს უძლურებებში (ებრ. 4:15). "ვაჟი შეგვეძინა ჩვენ"… სამუდამოდ!

"როდესაც ქრისტე მოევლინა ჩვენს სამყაროს, სატანა მზად იყო და ეღობებოდა ყოველ მის ნაბიჯს ბაგადან გოლგოთამდე.

სატანამ დაადანაშაულა ღმერთი იმაში, რომ ის ანგელოზებისგან მოითხოვდა თავგანწირვას მაშინ, როდესაც თავად არ უწყოდა თუ რას ნიშნავდა ეს და არასოდეს გაწირავდა საკუთარ თავს სხვისთვის. ეს ბრალდება ღმერთის წინააღმდეგ სატანამ ზეცაში წამოაყენა; მას შემდეგ, რაც მტერი განიდევნა ზეციდან, მან განაგრძო უფლის დადანაშაულება სხვებისგან იმ მსახურების მოთხოვნაში, რომელსაც თავად არ შეასრულებდა. ქრისტე მოვიდა წუთისოფელში, რომ გაებათილებინა ეს ცრუ ბრალდებები და გაეცხადებინა ადამიანთათვის მამა ღმერთი" (ე. უაითი. რჩეული უწყებანი, ტ. 1, გვ. 406,407).

`რას გვეუბნება ეს ციტატა ღმერთის ხასიათის შესახებ?`