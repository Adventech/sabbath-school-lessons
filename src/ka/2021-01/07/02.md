---
title: აშურის თავდასხმა 
date: 07/02/2021
---

`რა დაემართა იუდეას? იხ. 4მეფ. 18:13;  2ნეშტ. 32:1; ეს. 36:1.`

უკეთური მეფის ახაზის სიკვდილის შემდეგ ტახტი მისმა ღვთისმოსავმა ძემ, ხიზკიაჰუმ დაიკავა და დამოუკიდებლობადაკარგული სამეფო ჩაიბარა. ახაზმა აშურელებისაგან  სირიისა და ჩრდილოეთ ისრაელის კავშირის  წინააღმდეგ დახმარების პირობა მიიღო, რის გამოც იუდეა იძულებული გახდა აშურელებისათვის ხარკი ეხადა (იხ. 2ნეშტ. 28:16-21). როდესაც აშურელთა მეფე სარგონ II ბრძოლის ველზე დაიღუპა და იგი სანხერიბმა შეცვალა ძვ.წ. 705 წელს, ამ დროს აშური საკმაოდ დასუსტებული იყო. აშურული და ბიბლიური წყაროები მოწმობს, რომ ხიზკიაჰუმ ისარგებლა ამ შესაძლებლობით და აჯანყდა (იხ. 4ეფ. 18:7), განახორციელა რა აგრესიული ქმედებები, როგორც თავისი რეგიონის მცირე ხალხებს შორის ანტიაშურული ამბოხების ლიდერმა.

მაგრამ ხიზკიაჰუმ სათანადოდ ვერ შეაფასა აშურელთა ძლევამოსილება. ძვ.წ. 701 წელს, როდესაც სანხერიბმა სხვა ტერიტორიები შეუერთა თავის იმპერიას, მან გამანადგურებელი ძალით გაილაშქრა სირიისა და პალესტინის წინააღმდეგ და გაანადგურა იუდეა.

`როგორ მოემზადა ხიზკიაჰუ აშურთან საბრძოლველად? იხ. 2ნეშტ. 32:1-8`

როდესაც ხიზკიაჰუმ გაიგო, რომ სანხერიბი დედაქალაქ იერუსალიმის დაპყრობას გეგმავდა, ის საგულდაგულოდ მოემზადა აშურისთვის წინააღმდეგობის გასაწევად. მან გაამაგრა საკოშკო ნაგებობები, დამატებითი აღჭურვილობით გაამდიდრა და მოაწესრიგა ლაშქარი, იზრუნა იერუსალიმის წყალმომარაგების სისტემაზე (იხ. 4მეფ. 20:20; 2ნეშტ. 32:20). შილოამის საოცარი წყლის გვირაბის შესახებ ჩანაწერი მისი მშენებლობის შესახებ მოგვითხრობს და დაახლოებით ხიზკიაჰუს მიერ ალყისთვის მზადების პერიოდით თარიღდება.

და რაც სამხედრო და საორგანიზაციო საკითხებში ხელმძღვანელობაზე არანაკლებ მნიშვნელოვანია, ხიზკიაჰუ სულიერი ლიდერიც გახდა და ცდილობდა ხალხი განემტკიცებინა იმ რთულ პერიოდში.

"მაგრამ იუდეველთა მეფემ გადაწყვიტა სათანადო წინააღმდეგობა გაეწია მტრებისთვის, მან გააკეთა ყველაფერი, რაც ადამიანურ ძალასა და გონიერებას შეეძლო, მან შეკრიბა ლაშქარი და მოუწოდა მეომრებს სიმამაცისკენ" (ე. უაითი. წინასწარმეტყველები და მეფეები, გვ. 351).

`თუ ხიზკიაჰუ ასე ენდობოდა ღმერთს, რატომ გამოიჩინა ამხელა ძალისხმევა ბრძოლისთვის მოსამზადებლად? გამორიცხავდა თუ არა მეფის ქმედებები მის რწმენას? წაიკითხეთ ფილიპ. 2:12,13, სადაც საუბარია თანამშრომლობის შესახებ ადამიანისა და ღმერთთან, რომელიც უზრუნველყოფს ადამიანს ჭეშმარიტად ქმედითი ძალით`