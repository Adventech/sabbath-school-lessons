---
title: ცოცხალი მიცვალებულები 
date: 21/01/2021
---

`წაიკითხეთ ეს. 8:16-22. რის შესახებ საუბრობს ეს მონაკვეთი? როგორ უკავშირდება ეს ნათქვამი ახაზს? შეაჯამეთ ეს სიტყვები`

ახაზი ღრმად იყო ჩაფლული წარმართულ რელიგიაში (იხ. 4მეფ. 16:3.4. 10-15; 2ნეშტ. 28:2-4, 23-25), რომელიც მჭიდროდ იყო დაკავშირებული ოკულტიზმთან (იხ. რჯლ. 32;17; "რასაც ისინი სწირავენ, ეშმაკს სწირავენ და არა ღმერთს" (1კორ. 10:20)). როგორც ძველი ბიბლიური ჩანაწერები მოწმობს, თანამედროვე ჯადოსნობის გარკვეულ ასპექტებს წარმოუდგენელი მსგავსება აქვთ ახლო აღმოსავლეთის ძველ რიტუალებთან. მართლაც, არაერთი პრაქტიკა ჩვენი დროის  მოძრაობისა "ახალი საუკუნე" - ძველი ოკულტიზმის თანამედროვე გამოვლინებაა.

ესაიას მიერ აღწერილი სასოწარკვეთილება - შედეგი მიმართვისა სულებისადმი, და არა უფლისადმი (იხ. ეს. 8:21,22) - ახაზის ხვედრადაც იქცევა (იხ. 2ნეშტ. 28:22,23). ესაია მოიხსენიებს განრისხებულ ადამიანებს, რომლებიც წყევლიან მეფეს (იხ. ეს. 8:21). ამას უნდა გაეფრთხილებინა ახაზი: ადამიანების ოკლუტიზმში შეყვანისათვის მათგან წყევლას მიიღებდა. ფაქტობრივად, როდესაც ახაზი მოკვდა, მის დაკრძალვასთან დაკავშირებით გამონაკლისი დაუშვეს მისდამი უპატივცემულობის გამო: "ისრაელის მეფეთა სამარხში არ ჩაუსვენებიათ" (2ნეშტ. 28:27).

`რას გვაუწყებს შემდეგი მუხლები ოკულტიზმის შესახებ? იხ. ლევ. 20:27; რჯლ. 18:9-14`

ოკულტიზმზე უარის თქმა – ღმერთისადმი ერთგულების საკითხია. 1ნეშტ. 10:13,14 მუხლებში  მოცემული პრინციპი გადმოცემულია საულ მეფესთან დაკავშირებით: "ასე მოკვდა საული თავისი ორგულების გამო, რომლითაც ღალატობდა იგი უფალს და უფლის სიტყვას არ იცავდა და გამოსაკითხად მესულთანეს მიმართავდა. უფალს არ ეკითხებოდა, ამიტომ მოკლა იგი უფალმა და მისი სამეფო დავითს, იესეს ძეს მისცა".

დააკვირდით თქვენს გარშემო სამყაროს და დაუფიქრდით მის გავლენებს. რა შეუმჩნეველი მეთოდებით შეიძლება მოექცეთ ოკულტური ქმედებების  და სპირიტიზმის გამოვლინებების გავლენის ქვეშ? თუნდაც ბოლომდე ვერ აირიდოთ ისინი თავიდან, მაინც რა შეგიძლიათ გააკეთოთ იმისათვის, რომ შეამციროთ მათი გავლენა თქვენზე და თქვენს ოჯახზე? 