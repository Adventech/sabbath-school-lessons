---
title: მსახური ხალხი (იხ. ეს. 41)
date: 21/02/2021
---


```ეს. 41:8-ში ღმერთი აცხადებს: "ისრაელ, ჩემო მსახურო" და ეს. 42:1 ში ამბობს: "ჩემი მორჩილი". ვინ არის ეს მეორე მსახური?```

იქნებ ეს ისრაელიანთა წინაპარი ისრაელი/იაკობია? იქნებ ეს ისრაელი ხალხია? ან იქნებ მესია/ქრისტეა, რომელიც ახალ აღთქმაში იესოდ არის წოდებული?
41-53 თავებში მსახურზე საუბრისას ესაიას ორი მიდგომა აქვს. პირველ მსახურს უწოდებს "ისრაელს" ან "იაკობს", როგორც ეს. 41:8; 44:1,2,21; 45:4; 48:20. რადგანაც ღმერთი ისრაელს/იაკობს აწმყო დროში მიმართავს, ეს იმას ნიშნავს, რომ მსახურში იგულისხმება იაკობისაგან წარმოშობილი ხალხი. ამას ადასტურებს ის ფაქტი, რომ "მსახური იაკობის" გამოსყიდვა მაშინ ხდება, როდესაც ის ბაბილონიდან გამოდის (იხ. ეს. 48:20).
სხვა მუხლებში, მაგალითად, ეს. 42:1; 50:10; 52:13; 53:11, ღმერთის მსახურის სახელი არ არის ნახსენები. როდესაც ის პირველად ჩნდება ეს. 42:1-ში, რთულია თავიდანვე იმის გარკვევა, თუ ვისზეა საუბარი. მაგრამ როდესაც ესაია განაგრძობს მის აღწერას, ცხადი ხდება,  რომ მორჩილი აღადგენს აკობის/ისრაელის მოდგმას ღმერთისთვის (იხ. ეს. 49:5,6) და კვდება, როგორც მსხვერპლი ცოდვილთათვის (იხ. ეს.52:13-53:12; იხ. აგრეთვე ეს. 49:5,6). ამიტომ ეს ვერ იქნება იგივე მსახური, როგორიც ხალხია. ამრიგად ესაია ღმერთის ორ მსახურზე საუბრობს. ერთი - ეს არის ხალხი, ხოლო მეორე - ცალკე პიროვნება.

```რა როლი აკისრია მსახურ ხალხს? იხ. ეს. 41:8-20```

ღმერთი არწმუნებს ისრაელს, რომ ის უწინდებურად მისი მსახურია: "ჩემი მსახური ხარ შენ! მე ამოგარჩიე შენ და არ უკუგაგდე" (მუხლი 9). შემდეგ უფალი ისრაელს ბიბლიის  ერთ-ერთ ყველაზე დიდებულ აღთქმას უდებს: "ნუ გეშინია, რადგან მე შენთანა ვარ, ნუ ფრთხი, რადგან შენი ღმერთი ვარ მე. გაგამაგრებ და შეგეწევი და მხარს დაგიჭერ ჩემი სიმართლის მარჯვენით" (მუხლი 10).  ამ და მომდევნო მუხლებში იკვეთება ისრაელის ერთ-ერთი ძირითადი როლი: მიენდონ ჭეშმარიტ ღმერთს, რომელიც იხსნის თავის ხალხს (რასაც არ აკეთებდა მეფე ახაზი), არ ირწმუნონ სხვა ღმერთები და მათი გამოსახულებები, როგორც ამას წარმართები აკეთებენ (მუხლი 7, 21-24, 28, 29). 

```მიაქციეთ ყურადღება, რომ ეს. 41:14-ში უფალი თავის ხალხს უწოდებს მატლს. რისი თქმა სურს ამით? წაიკითხეთ მთლიანი მუხლი, რომ იპოვოთ სრული პასუხი. რა უნდა გვასწავლოს ამან ჩვენი საჭიროების შესახებ, რომ მთლიანად უნდა ვენდოთ უფალს?```

