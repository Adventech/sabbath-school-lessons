---
title: გაუცხოებული მტრები
date: 22/02/2026
---

`წაიკითხეთ კოლ. 1:21, 22. როგორია ჩვენი ბუნებრივი მდგომარეობა ქრისტეს გარეშე? რა არის მისი სიკვდილის მეშვეობით მიღწეული შერიგების საბოლოო შედეგი?(იხ. აგრეთვე ეფეს. 5:27)?`

 პავლე მოციქული აღწერს პირქუშ სურათს ადამიანის ბუნებისა, რომელიც ჩამოშორებულია ქრისტეს სიმართლეს. განა შეუძლია ვინმეს დღეს, თითქმის ორი ათასი წლის შემდეგ, ამის უარყოფა? ამბობენ, რომ ერთადერთი ქრისტიანული სწავლება, რომელიც რწმენას არ მოითხოვს, კაცობრიობის ცოდვილობაა.

 თუმცა, როგორი ცოდვილნიც არ უნდა ვიყოთ, ღმერთმა დაცემის მომენტიდანვე თავად გამოიჩინა ჩვენთან შერიგების ინიციატივა. მან წინასწარ დაგეგმა ცოდვის პრობლემის გადაწყვეტის გზები, თუნდაც ამისთვის ჯვარზე სიკვდილი დასჭირვებოდა.

 ედემში მან მოუხმო ადამს: „სად ხარ?" (დაბ. 3:9). დღეს კი ის სათითაოდ გვეძებს ჩვენ, მის დაკარგულ ცხვრებს. მისი გეგმა სრულყოფილია. მისი პირველი სახარებისეული დაპირება (დაბ. 3:15) კვლავაც თესავს მტრობას ჩვენსა და სატანას შორის.

 ზოგჯერ სახარება იმდენად რთული და თეორიული ხდება, რომ 21-ე საუკუნეში პრაქტიკულ აქტუალურობას კარგავს. სინამდვილეში კი ის მარტივი და ცხადია.

 სახარება სამი ნაწილისაგან შედგება:

1. ქრისტეს ღვაწლი ჩვენი გულისთვის. ვინაიდან ჩვენ არ შეგვეძლო საკუთარი თავის გადარჩენა, ჩვენი ცოდვებისთვის იესო მოკვდა (რომ. 5:6–8).

2. ჩვენი რწმენის პასუხი. თუკი ვირწმუნებთ მის სიკვდილს, მოვინანიებთ და მოვინათლებით, ჩვენ მივიღებთ გამართლებას და თავისუფლებას ცოდვებისთვის განკითხვისაგან (რომ. 5:9–11; რომ. 6:6, 7).

3. ქრისტეს ღვაწლი ჩვენში. ცხოვრება, რომლითაც ახლა ვცხოვრობთ, ქრისტესთან გაერთიანების შედეგია. ჩვენ განვიცდით მის გარდამქმნელ ძალას და ის ცხოვრობს ჩვენში (2კორ. 5:17–21; გალ. 2:20).

 ეს ნაბიჯები აუცილებლად თანმიმდევრული არ არის. ისინი შეიძლება გადაიდგას მაშინვე, როგორც კი მზად ვიქნებით იესოს ჩვენს ცხოვრებაში მისაღებად. ისინი შეიძლება ყოველდღიურად განახლდნენ, თუკი დილიდან უფალს მივუძღვნით თავს. იმისგან დამოუკიდებლად, თუ როგორ განვიცადეთ თითოეულმა ჩვენგანმა ქრისტეს გამომსყიდველი ღვაწლი, მის საფუძვლად ყოველთვის მისი სიკვდილი რჩება. ამიტომ ყოველ ჯერზე მას უნდა ვუბრუნდებოდეთ.

 `როდესაც სამართლიანად უყურებთ თქვენს ხასიათსა და შინაგან ცხოვრებას, რას გეუბნებათ ეს იესო ქრისტეს გარდამქმნელი ძალის ყოველდღიურად საჭიროების შესახებ?`