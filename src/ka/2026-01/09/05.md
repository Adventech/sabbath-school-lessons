---
title: საუკუნეთაგან დაფარული საიდუმლო გახსნილია
date: 25/02/2026
---

`წაიკითხეთ კოლ. 1:26, 27. ამ მუხლებში პავლე ორჯერ ახსენებს „საიდუმლოს". რომელ საიდუმლოზეა საუბარი?`

სხვაგან პავლე საუბრობს „ღმერთის საიდუმლოზე", რომელიც ღვთის მარადიულ განზრახვას წარმოადგენს, განკუთვნილს ჩვენი დიდებისთვის (1კორ. 2:7) და რომელიც ხსნის გეგმის მეშვეობით გვიცხადდება. პეტრე ამ ჭეშმარიტებას უწოდებს რაღაცას ისეთს, რაც წინასწარმეტყველთა მიერ წინასწარ იყო განჭვრეტილი და „რის ჩაწვდომასაც ნატრობდნენ ანგელოზები." (1პეტრ. 1:10–12). ის ჩაფიქრებული იყო „სოფლის შექმნამდე" (1 პეტრე 1:20) და „უკუნისიდან მიდუმებული იყო" (რომ. 16:25). ეს საიდუმლო ქრისტეს სიცოცხლით, სიკვდილითა და აღდგომით გაცხადდა (2კორ. 3:14).

`რას გვეუბნება „ღმერთის საიდუმლოსთან" დაკავშირებული შემდეგი მუხლები ხსნის გეგმის სხვადასხვა ასპექტის შესახებ?`

• ეფეს. 1:7-10

• ეფეს. 3:3-6

საბოლოო ჯამში, „ყოველივე", რაც ზეცაში და დედამიწაზეა, სრულ მთლიანობად გაერთიანდება ქრისტეში. სწორედ ეს იყო ქრისტეს ლოცვის მთავარი თემა იოანეს სახარების 17-ე თავში. ის, თუ როგორ მოხდებოდა ეს, საიდუმლოდ რჩებოდა, მაგრამ ახლა ეს საიდუმლო სახარების მეშვეობით ცხადდება.

რატომ შეგვიყვარა ღმერთმა ისე ძლიერ, რომ იესო, ზეცის ფასდაუდებელი საგანძური, გაწირა ჩვენი ხსნისთვის? ეს საკითხი მთელი მარადიულობის განმავლობაში ჩვენი კვლევის საგნად დარჩება. თუმცა, ჩვენ ვიცით შემდეგი: „ქრისტე კი ყველასთვის მოკვდა, რათა ცოცხლებმა თავიანთთვის კი აღარ იცოცხლონ, არამედ იმისთვის, ვინც მათთვის მოკვდა და აღდგა" (2კორ. 5:15). შედეგად, ქრისტეს ყველა მორწმუნეს, იუდეველი იქნება ის თუ წარმართი, სახარების მეშვეობით თანაბარი აღთქმები ენიჭება ღმერთისგან და ისინი ერთიანდებიან ერთ სხეულად - ქრისტეს ეკლესიად.

„ქრისტე თქვენში" (კოლ. 1:27) ნიშნავს ქრისტეს ყოფნას ჩვენს გულებში, ჩვენი რწმენის შესაბამისად (ეფეს. 3:17; შეადარეთ გალატ. 2:20-ს). ქრისტესთან ეს სულიერი კავშირი საშუალებას აძლევს მორწმუნეებს, რომ უკვე ახლა დასხდნენ ერთად „ცათა შინა" (ეფეს. 2:6) და შეიგრძნონ „საუკუნო ძალები" (ებრ. 6:5). ქრისტეს თანდასწრება ჩვენს ცხოვრებაში აქედანვე იწყებს ჩვენს დაკავშირებას ზეცასთან. სწორედ მორწმუნეთა გულებში მოქმედმა სახარებამ „წმიდანთა მემკვიდრეობის მონაწილეობის ღირსი გაგვხადა ნათელში" (კოლ. 1:12).

`წარმოიდგინეთ, რომ საქმე გაქვთ ადამიანთან, რომელიც არ იცნობს უფალს. შეეცადეთ უამბოთ მას ისეთი ცხოვრების უპირატესობებისა და სიხარულის შესახებ, რომელიც ემყარება პრინციპს: „ქრისტე თქვენში, დიდების სასოება".`