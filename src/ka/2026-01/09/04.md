---
week: 9.3
lesson: სამშაბათი
date: 2026-02-24
title: ღმერთის მარადიული გეგმა
---

`წაიკითხეთ კოლ. 1:24,25. რატომ პოულობს პავლე სიხარულს თავის ტანჯვაში "მისი სხეულისათვის, რომელიც ეკლესიაა"?`
 პავლემ კოლასთა მიმართ წერილი რომში შინაპატიმრობაში ყოფნისას დაწერა. თუმცა, შესაძლოა, ყველაზე დიდი ტანჯვა მისთვის ის იყო, რომ აქტიური მუშაობის შესაძლებლობა არ ჰქონდა და ვეღარ გადაადგილდებოდა ადგილიდან ადგილზე, როგორც ამას ადრე აკეთებდა (საქმ. 20:20). ეს განსაცდელები, რომელთა შესახებაც აფრთხილებდა ქრისტე (მათ. 24:9; იოან. 16:33), „არაფერია იმ დიდებასთან, რომელიც გამოცხადდება ჩვენს მიმართ"(რომ. 8:18). ფილიპელ და კოლასელ ქრისტიანთათვის წერისას, პავლე ხარობდა თავისი ტანჯვით, რადგან ის სხვების კეთილდღეობას ემსახურებოდა (კოლ. 1:24).
 პავლეს პატიმრობის მიუხედავად, „ღვთის სიტყვა შებორკილი არაა" (2 ტიმ. 2:9). ციხეში ყოფნისას მან დაწერა წერილები ფილიპელთა, ეფესელთა და ფილიმონის მიმართ. გათავისუფლების შემდეგ ღმერთმა შთააგონა, რომ დაეწერა პირველი წერილი ტიმოთეს მიმართ და წერილი ტიტეს მიმართ. რომში ბოლო პატიმრობის დროს მან დაწერა მეორე წერილი ტიმოთეს მიმართ. ამ წლებმა საშუალება მისცა პავლეს, რომ შეექმნა ახალი აღთქმის მნიშვნელოვანი ნაწილი. ამ ჩამონათვალში შეიძლება ებრაელთა მიმართ წერლიც შედიოდეს.
 ღვთის გეგმა ამ ყველაფერს და კიდევ უფრო მეტსაც მოიცავდა. ბერძნული სიტყვა ოიკონომია, რომელსაც პავლე კოლ. 1:25-ში იყენებს და ჩვეულებრივ ითარგმნება, როგორც „განკარგულება", ნიშნავს „ღმერთის მიერ საქმის მოწყობის გზას". ვიწრო გაგებით, ის პავლეს მოციქულობას ეხება, მაგრამ უფრო ფართო გაგებით, ყველაფერს, რაც ღმერთმა ხსნის გეგმაში გაითვალისწინა. პავლეს, სხვა მოციქულების და ძველი აღთქმის წინასწარმეტყველთა მსახურებაც კი (ეფეს. 2:20; 3:5), მათ შორის მოსესიც, მიმართული იყო „ღვთის სიტყვის აღსასრულებლად" (კოლ. 1:25) და ეს ყველაფერი ღმერთის გეგმასთან არის დაკავშირებული.
 მიუხედავად იმისა, რომ ხვალ ამ თემას უფრო დეტალურად განვიხილავთ, მნიშვნელოვანია აღინიშნოს, რომ პავლე თავის მსახურებას უფრო დიდი, გრძელვადიანი ღვთაებრივი გეგმის ნაწილად მიიჩნევდა, რომელიც „ქვეყნიერების დასაბამიდან" იწყება (მათ. 13:35, ეფეს. 1:4).
 `დაფიქრდით თქვენს ცხოვრებაზე. როგორ შეიძლება თქვენმა დიდმა თუ მცირე გადაწყვეტილებებმა ხელი შეუწყოს ან შეაფერხოს ღმერთის გეგმის განხორციელება?`
`შეგვიძლია თუ არა დარწმუნებული ვიყოთ, რომ ესა თუ ის გადაწყვეტილება „მცირეა"?`
`როგორ შეიძლება მას უფრო სერიოზული შედეგები მოჰყვეს, რომლებიც მხოლოდ მოგვიანებით გამოაშკარავდება?`