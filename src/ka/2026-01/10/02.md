---
title: ღმერთის სიბრძნე და ცოდნა
date: 01/03/2026
---

იობი სვამს კითხვას: „სად იპოვება სიბრძნე? და სად არის გონების ადგილი?" (იობი 28:12). პავლე პასუხობს: ქრისტეში, „რომელშიც დაფარულია სიბრძნისა და ცოდნის ყველა განძი" (კოლ. 2:3; შეადარეთ 1კორ. 1:30). ქრისტეში ჩვენ ყველაფერი გვაქვს, თუნდაც „სრულქმნილი გონება, რათა შევიცნოთ" სიცოცხლის მიზანი (კოლ. 2:2). მისი მეშვეობით გაგვიცხადდა ღმერთის საიდუმლო, რომელიც მთელს ხსნის გეგმას მოიცავს.

 `წაიკითხეთ კოლ. 2:1–7. რა მიზანი ამოძრავებდა პავლეს როდესაც ამ წერილს წერდა?`

 ბერძნული სიტყვა პარაკლეტოსინ ნიშნავს „გამხნევებას" ან „გაძლიერებას" (კოლ. 2:2). პავლეს არა მხოლოდ კოლასელი მორწმუნეების დახმარება სურს ცრუ სწავლებების ამოცნობაში, არამედ მათი ქრისტიანული სიყვარულით გაერთიანებაც. აქ გამოყენებული ზმნის დროები მიუთითებს პავლეს დარწმუნებულობაზე ამ მიზნების წარმატებით მიღწევაში. მან შეაქო მათი „წესიერება და რწმენის სიმტკიცე ქრისტეში" (კოლ. 2:5).

 ბერძნული ტერმინი ტაქსის, რომელიც ნათარგმნია, როგორც „წესიერება" ან „წესრიგი", ახალ აღთქმაში გამოიყენება აარონისა (ლუკ. 1:8; ებრ. 7:11) და მელქისედეკის (ებრ. 5:6, 10; ებრ. 6:20; ებრ. 7:11, 17) სამღვდლო წოდების აღსანიშნავად. პავლე მას ეკლესიის წესრიგთან (1კორ. 14:40) დაკავშირებითაც იყენებს, მათ შორის ამ კონტექსტშიც. ეკლესიის წესრიგი და წყობა ზოგჯერ თეოლოგიური მნიშვნელობისგან დაცლილ ფორმალობად განიხილება.

 თუმცა, პავლე დიდი გულისყურით იცავდა წესრიგს ეკლესიასა და ღვთის მსახურებაში (მაგ., 1კორ. 11) და მიუთითებდა უხუცესებისა და დიაკვნების შერჩევის კრიტერიუმებზე (1ტიმ. 3; ტიტ. 1). ამის მეშვეობით შესაძლებელი გახდა ღმერთის სიბრძნისა და ბიბლიური სწავლებების დაცვა და ქადაგება.

 პავლეს თანამოაზრეებისგან მიღებული სწორი მოძღვრების წყალობით, კოლასელებმა მოიპოვეს რწმენის „სიმტკიცე". ის ვერ შეირყევა, რადგან მყარ ბიბლიურ საფუძველს ემყარება. თუ გაჰყვებიან მას, შეძლებენ თავი დაიცვან ცრუ მოძღვართა შეცდომებისგან.

 `როგორია თქვენი პირადი გამოცდილება სულიერ ცხოვრებაში „წესიერებისა" და „რწმენის სიმტკიცის" აუცილებლობასთან დაკავშირებით?`

`როგორ გეხმარებათ ღვთის სიტყვის შესწავლისა და ლოცვის დისციპლინა, რომ მტკიცედ იდგეთ რწმენაში?`