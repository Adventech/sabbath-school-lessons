---
title: ჩრდილი თუ რეალობა?
date: 01/03/2026
---

`წაიკითხეთ კოლ. 2:16-19. რომელ იუდეურ-ქრისტიანულ წეს-ჩვეულებებს ახსენებს პავლე ამ მონაკვეთში?`

თეოლოგები დღემდე კამათობენ იმის შესახებ, თუ რა საკითხები ჰქონდა პავლეს მხედველობაში. თუმცა, ერთი რამ ცხადია: პავლეს წერილი უამრავ ინფორმაციას შეიცავს იუდეველური წეს-ჩვეულებების გავლენის შესახებ ამ ეკლესიაზე, რომელიც ძირითადად ქრისტიანობაში მოქცეული წარმართებისგან შედგებოდა (კოლ. 2:13). იუდეველი ქრისტიანები დაჟინებით მოითხოვდნენ ისეთი პრაქტიკის დაცვას, რომელიც სხვა ეკლესიის წევრებისთვის საჭირო არ იყო.
კოლ. 2:16-ში პავლე ჩამოთვლის იუდეველურ წეს-ჩვეულებებს, რომელთა დაცვასაც ზოგიერთი ქრისტიანობაში მოქცეული კვლავაც აგრძელებდა. კოლ. 2:18-ის გარკვეული ელემენტებიც შეესაბამება ამ კონტექსტს. იესო აკრიტიკებდა რელიგიურ ლიდერებს მათი ცრუ თავმდაბლობის გამო (მაგ., მათ. 6:1, 5, 7, 16). ყუმრანის გრაგნილები ცხადჰყოფს, რომ ანგელოზები მნიშვნელოვან როლს ასრულებდნენ თაყვანისცემასთან დაკავშირებულ ზოგიერთ იუდეველურ შეხედულებაში. პრობლემები, რომლებსაც პავლე კოლასეში შეხვდა, სავარაუდოდ, იმის მსგავსი იყო, რასაც სხვა ადგილებშიც აწყდებოდა.
რადგან კოლ. 2:16 ხშირად არასწორად ესმით, მნიშვნელოვანია, რომ უფრო დეტალურად განვიხილოთ ეს მუხლი. მიაქციეთ ყურადღება შემდეგ პუნქტებს:
•პავლე იყენებს სიტყვას „ამიტომ", რათა აჩვენოს, რომ ეს დასკვნა მომდინარეობს იქიდან, რაც უკვე განხილული აქვს. მან უკვე უარყო ფიზიკური წინადაცვეთის აუცილებლობა, რადგან ნამდვილად მნიშვნელოვანი -  გულის შინაგანი ცვლილებაა  (კოლ. 2:11–15).
•„საჭმელი და სასმელი" შესაწირავია, რომელიც ისრაელიანებს ტაძარში მიჰქონდათ.
• „დღესასწაულის, ახალმთვარეობის ან შაბათების" მოხსენიება (კოლ. 2:16) მიუთითებს ოსიას 2:11-ზე, სადაც საუბარია სარიტუალო დღეების იმავე თანმიმდევრობაზე, მათ შორის სარიტუალო შაბათებზე (მაგ., ლევ. 23:11, 24, 32).
•ამ მუხლის გასაგებად გადამწყვეტი მნიშვნელობა პავლეს განმარტებას აქვს: ეს ყველაფერი „მომავლის ჩრდილია, სხეული კი - ქრისტესი" (კოლ. 2:17). სარიტუალო დღეები და მსხვერპლშეწირვა ქრისტეს საქმეზე მიუთითებდა (იხ. 1 კორ. 5:7, 1 კორ. 15:23). ამის საპირისპიროდ, შაბათი ედემში დაცემამდე და რიტუალური მსხვერპლშეწირვის დაწესებამდე დადგინდა და შესაბამისად ის ვერ იქნება ჩრდილი, რომელიც ჯვარცმის შემდეგ უნდა გამქრალიყო.


`მიუხედავად იმისა, რომ აქ საუბარი არ არის მეშვიდე დღის, შაბათის შესახებ, რა ზოგადი პრინციპი შეგვიძლია გამოვიტანოთ პავლეს რჩევიდან იმასთან დაკავშირებით, რომ არ განვიკითხოთ სხვები ისეთ საკითხებზე, რომლებიც სახარების არსს არ წარმოადგენს?`



`როგორ შეგვიძლია ვისწავლოთ ფუძემდებლური ჭეშმარიტებების გარჩევა მეორეხარისხოვანი საკითხებისგან?`