---
title: ჯვარს მიმსჭვალული
date: 03/03/2026
---

`წაიკითხეთ კოლ. 2:11–15. რომელ „წერილზე" არის საუბარი მე-14 მუხლში, რომელიც „ჯვარს არის მიმსჭვალული"?`

`რატომ არის დაუშვებელი ის აზრი, რომ ჯვარცმით ქრისტემ შაბათის სიწმიდე გააუქმა?`

 ხშირად ამ მუხლებს, განსაკუთრებით კოლ. 2:14-ს, შეცდომით იყენებენ არგუმენტად შაბათის დაცვის წინააღმდეგ. მეშვიდე დღის ადვენტისტები ორ ძირითად განმარტებას გვთავაზობენ: ჯვარზე მიმსჭვალული „წერილი" ან სიმბოლურად გამოხატავს ბრალდებების ჩამონათვალს, როგორიც, მაგალითად იესოს ჯვარზე მიმაგრებული წარწერა იყო (მათ. 27:37; იოან. 19:19, 20), ან მოსეს მიერ ჩაწერილ სარიტუალო კანონს წარმოადგენს (რჯლ. 31:24–26).

 კოლ. 2:14-ის კონტექსტში აშკარად სარიტუალო კანონზეა საუბარი. პავლე ახსენებს „ხელთუქმნელ წინადაცვეთას" (კოლ. 2:11), რაც გულის სულიერ წინადაცვეთას ნიშნავს (რომ. 2:28, 29; რჯლ. 30:16), რითაც მას ფიზიკურ წინადაცვეთას უპირისპირებს, ის კი ცერემონიული კანონის ნაწილი იყო (ლევ. 12:3; გამ. 12:48).

 პავლე ამ შინაგან ცვლილებას „ცოდვილი სხეულის განძარცვას" და ნათლობას უკავშირებს (კოლ. 2:11, 12), რომლის მეშვეობითაც ჩვენ საკუთარ თავს ქრისტეს სიკვდილსა და აღდგომასთან ვაიგივებთ. ეს გარდაქმნა შედარებულია იმასთან, რომ ვართ „მკვდრები შეცოდებებში" და „გაცოცხლებულები" ქრისტესთან ერთად (კოლ. 2:13), რომელმაც „მოგვიტევა ყველა შეცოდება".

 კოლ. 2:14-ში გამოყენებული სიტყვა „წერილი" ეხება სამართლებრივ დადგენილებებს, იქნება ეს საერო (ლუკ. 2:1; საქმ. 17:7) თუ საეკლესიო (საქმ. 16:4). სხვაგან პავლე ამ სიტყვას იყენებს იმ სარიტუალო კანონის აღსაწერად, რომელიც იუდეველებს წარმართებისგან გამოარჩევდა (ეფეს. 2:14, 15).

 იმის გათვალისწინებით, რომ პავლეს აქამდეც უსაუბრია ცოდვების მიტევებასა და შინაგან გარდაქმნაზე ნათლობის მეშვეობით, ნაკლებად სავარაუდოა, რომ მას სხვა ისეთი მეტაფორა გამოეყენებინა, რომელიც წმიდა წერილში არ გვხვდება. სავარაუდოდ, ის იმავე იდეას უსვამს ხაზს, რასაც ეფესელთა მიმართ წერილში: კოლასეს მკვიდრ მორწმუნეებს წარმართთა რიგებიდან არ სჭირდებათ ფიქრი სარიტუალო კანონის დაცვაზე, მათ შორის წინადაცვეთასა და განწმენდის კანონებზე (საქმ. 10:28, 34, 35).

 ცხადია, პავლეს არ უგულისხმია, რომ ათი მცნება ჯვარს იყო მიმსჭვალული. მიუხედავად იმისა, რომ სხვაგან ის ცოდვას ათი მცნების დარღვევად მოიხსენიებს (რომ. 7:7), კოლ. 2:11–15-ში მისი სიტყვები ცერემონიალური წესებისგან გათავისუფლებას ისახავს მიზნად და არა ათი მცნების გაუქმებას.