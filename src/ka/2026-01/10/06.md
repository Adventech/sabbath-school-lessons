---
week: 10.5
lesson: ხუთშაბათი
date: 2026-03-05
title: კაცთა მცნებები
---

`წაიკითხეთ კოლ. 2:20-23. კიდევ რომელ წეს-ჩვეულებებს იცავდნენ მორწმუნეები კოლასეში?`
 გალატელთა მიმართ წერილის მსგავსად, პავლე რიტუალურ კანონებს აქაც „ამ სოფლის წესებს" უწოდებს (იხ. გალატ. 4:3, 9). რატომ? იმიტომ, რომ ისინი მიწიერ საწმიდარსა და მის მსახურებას ეხებოდა, რომელიც მხოლოდ ზეციური რეალობის „ჩრდილი" იყო. ქრისტეში სიკვდილით ჩვენ ამ ჩრდილების სისტემისთვის მოვკვდით, რადგან ახლა თავად რეალობა გვაქვს, ქრისტეს სახით.
 რადგან ყველა ეს დადგენილება გაუქმდა ჯვარზე, რასაც მოწმობს ღმერთის მიერ ტაძრის კრეტსაბმელის ჩახევა (მათ. 27:51; შეადარეთ. დან. 9:27), ქრისტიანები (მათ შორის იუდეველი-ქრისტიანები) არ ექცევიან ამ დადგენილებათა მოქმედების არეალში. მათი დაცვით, ჩვენ ფაქტობრივად თავს გავაიგივებთ ამ წუთისოფელთან, რომელიც წარმავალია, განსხვავებით ქრისტეში ჩვენთვის აღთქმული ახალი სამყაროსგან.
 საბოლოო ჯამში, ჩვენ ხომ "მოველით ახალ ცასა და ახალ მიწას, სადაც დამკვიდრებულია სიმართლე" (2 პეტრ. 3:13) და არა ძველი ცისა და დედამიწის განახლებას.
 გარდა იმისა, რომ ფარისევლები და მწიგნობრები მოსეს დადგენილებებს დამატებითი ადამიანური მოთხოვნებით ამდიდრებდნენ (იხ. მარკ. 7:1–13), ძველი აღთქმის წეს-ჩვეულებათა შენარჩუნება, რომლებიც ქრისტეში აღსრულდა, ვეღარ ჩაითვლებოდა ღვთაებრივ მოთხოვნად, არამედ უბრალოდ ვალდებულებად, რომელიც ადამიანებმა თავად იტვირთეს. სინამდვილეში, ისინი გაძლიერების ნაცვლად ამძიმებდნენ რწმენას. მარტივია ამ ყველაფრის აღქმა იმად, რაც აგამაღლებს სხვებზე, ვინც ამას არ აკეთებს. გარდა ამისა, შეიძლება მივიჩნიოთ, რომ ამით ჩვენი წვლილი შეგვაქვს ხსნის საქმეში, ეს კი ხაფანგია, რომელშიც არ უნდა მოვხვდეთ.
 ქრისტიანობის მთელი ისტორიის განმავლობაში ბიბლიის „ექსპერტები" ხშირად ცდილობდნენ რელიგიური განცხადებების გაკეთებას და საკუთარ თავზე იღებდნენ სულიწმიდის როლს ბიბლიური ტექსტის მორწმუნეებისთვის განმარტებაში. მაგრამ წმიდა წერილის ჭეშმარიტება ქრისტესგან მომდინარეობს, როგორც ამას პავლე და ბიბლიის სხვა ავტორები ასწავლიდნენ.
 `გაიხსენეთ ბიბლიური აღთქმები იმასთან დაკავშირებით, რომ ჩვენი ხსნის ერთადერთი საფუძველი არის ის, რაც იესომ მოიმოქმედა ჩვენთვის ჯვარზე და არა ის, რასაც ჩვენ ვაკეთებთ საკუთარ თავში.`