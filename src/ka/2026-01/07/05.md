---
title: იმაზე იფიქრეთ
date: 11/02/2026
---

ღვთის მშვიდობა „დაიფარავს თქვენს გულებს და თქვენს ფიქრებს ქრისტე იესოში." (ფილიპ. 4:7). პავლე აქ იყენებს სამხედრო ტერმინს (ფრურეო), რომელიც „დაცვის მიჩენას" ნიშნავს. ღვთის მშვიდობა, როგორც ზეციური გარნიზონი, იცავს ჩვენს გონებას დამანგრეველი აზრების შემოჭრისგან (2 კორ. 11:32; შეადარეთ საქმ. 9:24). მაგრამ იმისათვის, რომ ეს დაცვა ეფექტური იყოს, ჩვენც, ჩვენი მხრიდან, შეგნებულად უნდა ავირჩიოთ, რითი დავიტვირთავთ გონებას. შინაგანი მშვიდობის კიდევ ერთი ძალიან მნიშვნელოვანი ასპექტია ღმერთის ნებასთან ჰარმონიაში ცხოვრება. „დიდია მშვიდობა შენი რჯულის მოყვარულთა, და არ არსებობს მათთვის დაბრკოლება" (ფსალმ. 118:165).

 `წაიკითხეთ ფილიპ. 4:8, 9. რა სათნოებებს ჩამოთვლის პავლე მე-8 მუხლში?` `როგორ ფიქრობთ, რატომაა მნიშვნელოვანი მათზე ფიქრი?`

 პავლე ფილიპ. 4:8, 9-ში ჩამოთვლის შვიდ სათნოებას. ის მოკლედ განმარტავს მათ და მოუწოდებს მორწმუნეებს, რომ მას მიბაძონ. ეს მითითებები კარგად ერწყმის ქალაქ ფილიპეს ბერძნულ-რომაულ ატმოსფეროს, სადაც სათნოებასა და მაგალითს დიდად აფასებდნენ. თუმცა, პავლე ხაზს უსვამს ბიბლიურ სათნოებებს და არ ახსენებს ოთხ ფუნდამენტურ ბერძნულ სათნოებას - წინდახედულობას, სამართლიანობას, თავშეკავებას და გამბედაობას.

 პავლე ჩამოთვლის იმ სათნოებებს, რომლებზეც უნდა ვიფიქროთ:

1. ჭეშმარიტი. შემთხვევითი არ არის, რომ ეს ჩამონათვალი იწყება ყველაზე მნიშვნელოვანი ბიბლიური სათნოებით — ჭეშმარიტებით, რომელსაც ხშირად უსვამდნენ ხაზს იესო („ჭეშმარიტად გეუბნებით...") და ახალი აღთქმის ავტორები (მაგ., საქმ. 26:25; რომ. 1:18; 1 კორ. 13:6; 2 კორ. 4:2; ეფეს. 4:15; 1 ტიმ. 3:15; იაკობ. 1:18; 1 პეტრ. 1:22; 1 იოან. 2:21).

2. პატიოსანი. ბერძნული სიტყვა სემნოს პირად სათნოებას აღნიშნავს (შეადარეთ მისი სხვა გამოყენებები 1 ტიმ. 3:8, 11-ში; ტიტ. 2:2-ში, სადაც ის ითარგმნება როგორც „პატივისცემის ღირსი", „ღირსეული").

3. მართალი. ეს სათნოება განისაზღვრება ღმერთის მართალი ხასიათით (შეადარეთ მისი გამოყენება ფილიპ. 1:7-ში).

4. წმიდა. ფიქრები და ქმედებები, რომლებიც დაფუძნებულია ღმერთის გამამართლებელ სიმართლეზე, რომელსაც რწმენით მივიღებთ (იხ. 1 იოანე 3:3).

5. საყვარელი. „სიყვარულის ღირსი", ანუ ის, რაც მეგობრული, სასიამოვნო და მიმზიდველია (ღმერთის ქმნილებაში არსებული ესთეტიკური სილამაზე).

6. საქებარი. "აღფრთოვანების ღირსი".

7. სათნო და ქებული.

 პავლე ორ დამატებით განმარტებას გვაძლევს, რათა თავიდან აიცილოს ამ სათნოებების წარმართული მნიშვნელობით გაგება: „ყოველივე, რაც სათნო და ქებულია" (ფილიპ. 4:8). ჩვენ უნდა ვფიქრობდეთ ამ ზეციურ სათნოებებზე. შემდეგ, ნებისმიერი ეჭვისა და შესაძლო გაუგებრობის გასაფანტად, პავლე მოგვიწოდებს, რომ პრაქტიკაში გამოვიყენოთ ის, რაც ვისწავლეთ, მივიღეთ, მოვისმინეთ და ვიხილეთ მის პირად მაგალითში (ფილიპ. 4:9).

 `ვფიქრობ, ყველამ ვიცით მაგალითები იმისა, თუ რა შედეგებამდე მიჰყავს ადამიანი ფიქრებს იმაზე, რითაც სავსეა თანამედროვე სამყარო. შეგიძლიათ გაგვიზიაროთ მაგალითი, თუ როგორ შეიცვალა თქვენი ცხოვრება, როდესაც ბიბლიურ სათნოებებზე დაიწყეთ ფიქრი?`