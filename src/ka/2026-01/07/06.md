---
title: უხილავი ღვთის ხატება
date: 12/02/2027
---

როდესაც სარკეში ვიყურებით ან ფოტოსურათს ვაკვირდებით, ვხედავთ მხოლოდ ბრტყელ ან ორგანზომილებიან ანარეკლს. ქანდაკებას შეუძლია უფრო მოცულობითი შთაბეჭდილება მოგვცეს, მაგრამ ის მაინც შორს არის ცოცხალი რეალობისგან. „ხატების" ბიბლიური კონცეფცია გაცილებით უფრო ღრმაა.


`წაიკითხეთ დაბ. 1:26, 27; დაბ. 5:3; 1 კორ. 15:49; 2 კორ. 3:18; და ებრ. 10:1. ბიბლია ამბობს, რომ ჩვენ „ღვთის ხატად და მსგავსად" ვართ შექმნილნი და ქრისტე არის „უხილავი ღვთის ხატება". რას ნიშნავს „ღვთის ხატება" ადამიანთან და ქრისტესთან მიმართებით?`

ადამიანი შეიქმნა ღმერთის ხატად, რათა აერეკლა მისი ხასიათი. თუმცა, ცოდვამ დაამახინჯა ეს ხატება. ქრისტეში კი ჩვენ ვხედავთ უხილავი ღმერთის სრულყოფილ და ზუსტ გამოცხადებას. იესო არა უბრალოდ ანარეკლი, არამედ „უხილავი ღმერთის ხატება (ბერძ.: ეიკონ)" (კოლ. 1:15), „მისი არსების ანაბეჭდია" (ებრ. 1:3). ის ღმერთის აზრია, რომელიც გვესმის და ღმერთის ხასიათი, რომელსაც ვხედავთ. ამიტომ შეეძლო იესოს, რომ თამამად ეთქვა: „ვინც მე მიხილა, მან მამაც იხილა" (იოანე 14:9).


`წაიკითხეთ მათ. 11:27 და იოან. 1:1, 2, 14, 18. რატომ არის, რომ მხოლოდ იესოს შეუძლია ჩვენთვის მამის უნიკალურად გამოცხადება?`

მიაქციეთ ყურადღება როგორ აღწერდა თავად ქრისტე მამასთან საკუთარ ურთიერთობას:
•"მამაჩემი აქამდე ასე აკეთებს და მეც ვაკეთებ" (იოან. 5:17).
•"მე და მამა ერთი ვართ" (იოან. 10:30).
•"მამასთან ვერავინ მივა, თუ არა ჩემით" (იოან. 14:6).
მეტიც, იესოს არაერთხელ გამოუყენებია საკუთარ თავთან მიმართებით ღმერთის წმიდა სახელი, „მე ვარ, რომელიც ვარ" (იხ. გამ. 3:14). იგი ასევე ამბობდა საკუთარი თავის შესახებ: „მე ვარ პური სიცოცხლისა" (იოან. 6:35); „მე ვარ ნათელი სოფლისა" (იოან. 8:12); „მე ვარ მწყემსი კეთილი" (იოან. 10:11, 14); „მე ვარ აღდგომა და სიცოცხლე" (იოან. 11:25); „მე მამაში ვარ და მამა ჩემშია" (იოან. 14:11); და „სანამ აბრაამი იქნებოდა, მე ვარ" (იოან. 8:58).


`რატომ არის ასეთი მნიშვნელოვანი, რომ ქრისტეს სახით სწორედ ღმერთი მოკვდა ჩვენთვის ჯვარზე?`