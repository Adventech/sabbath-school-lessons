---
title: კმაყოფილების გასაღები
date: 12/02/2026
---

`წაიკითხეთ ფილიპ. 4:10–13, 19. პავლეს სიტყვებით, რა არის ბედნიერი და კმაყოფილი ცხოვრების საიდუმლო?`

რთულ პერიოდებში — შიმშილის, ავადმყოფობის, ტრავმის, დანაკარგის დროს — ჩვენ ვიწყებთ იმის დაფასებას, რაც ნამდვილად მნიშვნელოვანია და ვფიქრობთ იმ კურთხევებზე, რომლებსაც ხშირად თავისთავადად მივიჩნევთ. როდესაც „ხელმოკლეობაში" ვართ (ფილიპ. 4:12), ჩვენი რწმენა ძლიერდება.

როდესაც „სიუხვეში" ვართ, უნდა გვახსოვდეს, რომ ეს შეიძლება სულ ერთ წამში შეიცვალოს (იგავ. 23:5). იობი და პავლე გვახსენებენ, რომ დაბადებისას არაფერი მოგვიტანია ამ ქვეყნად და ვერც ვერაფერს გავიყოლებთ საფლავში (იობ. 1:21; 1ტიმ. 6:7).

წაიკითხეთ შემდეგი ბიბლიური აღთქმები:

• "უფალი ჩემი მწყემსია, არაფერი არ მომაკლდება" (ფსალმ. 22:1)

• "ვინაიდან თქვენმა ზეციერმა მამამ იცის, რომ თქვენ გჭირდებათ ყოველივე ეს" (მათ. 6:32)

• "თქვენი ყველა საზრუნავი მას მიანდეთ, რადგან ის ზრუნავს თქვენზე" (1პეტრ. 5:7)

• "ხოლო ჩემი ღმერთი აღავსებს თქვენს ყოველ საჭიროებას, თავისი სიუხვისამებრ, დიდებით ქრისტე იესოში" (ფილიპ. 4:19).

და ყველაზე შესანიშნავი:

• "ყოველივე ძალმიძს ჩემს განმამტკიცებელში, ქრისტეში" (ფილიპ. 4:13).

`გაუზიარეთ ჯგუფს თქვენი გამოცდილება, როდესაც ღმერთმა მოულოდნელად და მზრუნველად დააკმაყოფილა თქვენი მოთხოვნილებები, იქნება ეს სულიერი, მატერიალური თუ ჯანმრთელობასთან დაკავშირებული.`

შეიძლება ბოლომდე არ გვესმოდეს, რას ნიშნავს „ყველაფერი", მაგრამ მნიშვნელოვანია გვახსოვდეს, რომ როგორც ნებისმიერი თხოვნის შემთხვევაში ღმერთის მიმართ, ჩვენ უნდა ვითხოვდეთ მისი ნების შესაბამისად. თუმცა, ხშირად ვითხოვთ იმასაც, რაც მის ნებას არ შეესაბამება. სწორედ ამიტომ არის იაკობ. 4:2-ში ნათქვამი: „არ გაქვთ, რადგან არ ითხოვთ".

აი, რა შეგვიძლია თამამად ვითხოვოთ და დარწმუნებული ვიყოთ, რომ ასეთი თხოვნები ჰარმონიაშია ღმერთის ნებასთან:

• ხსნა მათთვის, ვინც გვიყვარს ან მეგობრისთვის (1ტიმ. 2:3, 4).

• გამბედაობა ჩვენი რწმენის გაზიარებისთვის (გამოცხ. 22:17).

• პატიება, როდესაც ვაღიარებთ და მივატოვებთ ცოდვას (1იოან. 1:9).

• ძალა, რათა დავემორჩილოთ ღმერთის მცნებებს (ებრ. 13:20, 21).

• სიყვარული მათ მიმართ, ვისაც ვძულვართ და ცუდად გვექცევა (მათ. 5:44).

• სიბრძნე რთულ ვითარებებში (იაკობ. 1:5).

• ღვთის სიტყვის ჭეშმარიტების გაგება (იოან. 8:32).

`როგორ უმკლავდებით თქვენს ლოცვაზე პასუხის მოლოდინს, რომელიც ზოგჯერ ძალიან მტანჯველია?`