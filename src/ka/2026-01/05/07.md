---
title: შემდგომი გამოკვლევისთვის
date: 30/01/2026
---

"ყველაზე ახლოს ქრისტესთან იქნება ის, ვინც თავის სიცოცხლეში შეიმეცნა უფლის თავგანწირული სიყვარულის სიღრმეები, სიყვარულისა, რომელიც "სულგრძელია, ...არ შურს, არ ყოყოჩობს, არ ამპარტავნობს, თავისას არ ეძიებს, არ რისხდება და არ განიზრახავს ბოროტს" (1კორ. 13:4,5), სიყვარულისა, რომელიც ამოძრავებდა მოწაფეებს და თვით მაცხოვარს – გაეცათ, ეცხოვრათ, ეშრომათ, და სიცოცხლეც გაეწირათ ადამიანის გადარჩენისთვის. ასეთი სული გამოვლინდა პავლე მოციქულის ცხოვრებაში. "ჩემთვის სიცოცხლეა ქრისტე, (ვინაიდან მისი ცხოვრება ქრისტეს უცხადებდა ადამიანებს), და სიკვდილი – მონაგები" -მონაგები ქრისტესათვის, ვინაიდან თვით სიკვდილში ვლინდებოდა ქრისტეს მადლის ძალა და სულთა მოპოვება მისთვის. "განდიდდება ქრისტე ჩემს სხეულში, - ამბობდა იგი, - სიცოცხლით იქნება თუ სიკვდილით" (ფილიპ. 1:20,21)" (ელენ უაითი, ქრისტე – წუთისოფლის იმედი. გვ.549).

"შორს არ არის დრო, როდესაც ყველა სული გამოიცდება. მხეცის ნიშანს ძალით მოგვახვევენ თავს. მათთვის, ვინც თანდათანობით ემორჩილებოდა ამქვეყნიურ მოთხოვნებს და მიესადაგებოდა ამქვეყნიურ წეს-ჩვეულებებს, უფრო ადვილი იქნება დამორჩილდნენ ძალაუფლების მქონეებს, ვიდრე აიტანონ დაცინვა, აბუჩად აგდება, პატიმრობა და სიკვდილი... როდესაც ბევრი ცრუ მოძმე გამოეყოფა ჭეშმარიტ ძმებს, მაშინ გამოჩნდებიან ღმერთის აქამდე შეუმჩნეველი, გულწრფელი შვილები და, „ოსანას“ შეძახილებით, სიხარულით დადგებიან ქრისტეს ალამის ქვეშ. ის, ვინც აქამდე მორცხვი და მერყევი იყო, ახლა ღიად დაიცავს ქრისტეს და მის ჭეშმარიტებას. ის, ვინც ყველაზე სუსტი და მერყევი იყო ეკლესიაში, ახლა დავითის მსგავსად გაბედული გახდება და მზად იქნება იმოქმედოს. რაც უფრო ბნელია ღამე ღმერთის ხალხისთვის, მით უფრო ნათლად ბრწყინავენ ვარსკვლავები. სატანა განსაკუთრებული მრისხანებით დაესხმება თავს მორწმუნეებს, მაგრამ იესოს სახელით, ისინი ამ ბრძოლაში უფრო მეტს მოიპოვებენ, ვიდრე გამარჯვებაა" (ელენ უაითი, მოწმობანი ეკლესიისთვის. ტ.5.,გვ.81,82).

**შეკითხვები მსჯელობისთვის:**

`1. განვიხილოთ ტექსტში მოყვანილი გაფრთხილება „თანდათანობით ემორჩილებოდა ამქვეყნიურ მოთხოვნებს და მიესადაგებოდა ამქვეყნიურ წეს-ჩვეულებებს“. კონკრეტულად რას შეიძლება ნიშნავდეს ეს სიტყვები? როგორ შეიძლება ეს გაფრთხილება ეხებოდეს არა მხოლოდ ცალკეულ პირებს, არამედ მთლიანად ეკლესიას?`

`2. ღმერთი ამბობს: „ჩემს მადიდებელს განვადიდებ“ (1მეფ. 2:30). როგორ ვადიდებთ ღმერთს? ნიშნავს თუ არა ეს იგივეს, რასაც „მისთვის დიდების მიგება“ (გამოცხ. 14:7)? რატომ კი ან რატომ არა?`

`3. როგორ ვიღვაწოთ "შიშით და ძრწოლით ... სახსნელად" (ფილიპ. 2:12) ისე, რომ ამავდროულად მეკანონეობის მახეში არ გავებათ?`