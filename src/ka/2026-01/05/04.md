---
title: ცოცხალი მსხვერპლი
date: 27/01/2026
---

`წაიკითხეთ ფილიპ. 2:17; 2ტიმ. 4:6; რომ. 12:1, 2; და 1კორ. 11:1. რომელ ზოგად იდეას გამოხატავს პავლე ქრისტიანული ცხოვრების შესახებ ამ მონაკვეთებში?`

 მნათობების მსგავსად ნათებისკენ მოწოდების შემდეგ, პავლე კიდევ უფრო ძლიერ სიმბოლოზე - მსხვერპლზე გადადის. ის საუბრობს რეალურ შესაძლებლობაზე, რომ „ვიღვრები თქვენი რწმენის მსხვერპლად ღვთისმსახურებაში" (ფილიპ. 2:17).

 ეს სიმბოლო ეფუძნება საღვრელის უძველეს ტრადიციას, რომლის დროსაც ზეთს ან ღვინოს ღვრიდნენ მსხვერპლზე, როგორც შესაწირავს ღმერთისთვის (იხ., მაგალითად, დაბ. 35:14; გამ. 29:40; 2 მეფ. 23:15–17). ეს იყო სრული მიძღვნის აქტი. ამის მსგავსად, მარიამმაც სცხო იესოს თავი და ფეხები „წმინდა, ძვირფასი ნარდის ნელსაცხებელით" (მარკ. 14:3–9; იოან. 12:3). ეს იყო თავდავიწყებით სიყვარულისა და უდიდესი მსხვერპლის გამომხატველი მოქმედება, რომელიც ასახავს ჩვენს გადასარჩენად გაღებულ ქრისტეს უსასრულო მსხვერპლს.

 პავლე თავის ცხოვრებას — და შესაძლო მოწამეობრივ სიკვდილსაც — სწორედ ამ ჭრილში ხედავდა. თუ სახარების გავრცელებისთვის სიკვდილით დასჯიდნენ, ის გაიხარებდა, რადგან მისი სიცოცხლე მსხვერპლად „დაიღვრებოდა" ღმერთისთვის. რადგანაც ძველ აღთქმაში საღვრელი, როგორც წესი, ცალკე არ იწირებოდა და მსხვერპლშეწირვას ახლდა თან (იხ. რიცხვ. 15:1–10; 28:1–15), პავლეც საკუთარი სიცოცხლის გაღებას „მსხვერპლისა და ღვთისმსახურების" შესაფერის დამატებად მიიჩნევდა ფილიპეს მკვიდრი მორწმუნეებისთვის, რომლებმაც რწმენის მეშვეობით გადაწყვიტეს ღმერთისთვის „ცოცხალ მსხვერპლად" მიეძღვნათ თავი (რომ. 12:1).

 რას ნიშნავს ეს პრაქტიკაში? ადრეული ქრისტიანები, მათ შორის ფილიპელი მორწმუნეები (ფილიპ. 1:27–29), აქტიურად აზიარებდნენ თავიანთ რწმენას. ისინი სახლიდან სახლში დადიოდნენ და ავრცელებდნენ სახარებას (საქმ. 5:42). მათი სახლების კარი მუდამ ღია იყო წმიდა წერილის შესასწავლად (საქმ. 12:12; 1კორ. 16:19; კოლ. 4:15; ფილიპ. 1:2) და მზად იყვნენ თავიანთი იმედის მიზეზები დაემტკიცებინათ (საქმ. 17:11; საქმ. 18:26; 1პეტრ. 3:15). მათ მსგავსად, ჩვენი პიონერი ადვენტისტებიც არ იყვნენ დამოკიდებული მხოლოდ პასტორებზე, რომლებიც დრო და დრო ტოვებდნენ თავიანთ ეკლესიებს მისიონერული მსახურებისთვის, არამედ თავად ავრცელებდნენ უწყებას, ატარებდნენ ბიბლიის შემსწავლელ გაკვეთილებს და ამზადებდნენ ხალხს ნათლობისთვის, რათა დაბრუნებულ პასტორს მათი მონათვლა შესძლებოდა.

 მათი ცხოვრება „ცოცხალი მსხვერპლი“ იყო - ისინი უზარმაზარ პირად მსხვერპლს სწირავდნენ სახარების გავრცელებისთვის. უნდა ვკმაყოფილდებოდეთ თუ არა დღეს ნაკლებით?

 `რას ნიშნავს თქვენთვის იყოთ „ცოცხალი მსხვერპლი“?`

`რა მსხვერპლს იღებთ ღვთის სასუფევლის გულისთვის? ამ კითხვაზე პასუხი ბევრ რამეს მოგვითხრობს თქვენი მიძღვნილობის შესახებ.`