---
title: \"პატივისცემით მოეპყარით მისთანებს\"
date: 29/01/2026
---

ტიმოთეს შემდეგ პავლეს ფილიპელებისთვის ერთგული მსახურებისს კიდევ ერთი მაგალითი – ეპაფროდიტოსი მოჰყავს. მიუხედავად იმისა, რომ ის მხოლოდ ამ წერილშია ნახსენები, ეს რამდენიმე მუხლიც საკმარისია მის შესახებ დიდი ინფორმაციის მისაღებად.

 `წაიკითხეთ ფილიპ. 2:25–30. ამ ქრისტიანი მსახურის ხასიათის რომელი თვისებები ვლინდება ამ მუხლებში?`

 მისი სახელი (რომელიც აფროდიტეს კულტთანაა დაკავშირებული) მიუთითებს იმაზე, რომ ის წარმართული სამყაროდან იყო მოქცეული. ის ფაქტი, რომ იგი „თანამშრომლად“ არის მოხსენიებული, გვაფიქრებინებს, რომ ის აქტიურად იყო ჩართული მსახურებაში და შესაძლოა, პავლესთან ერთად მუშაობდა ფილიპეშიც. ტერმინი „თანამებრძოლი“ (შეადარეთ ფილიპ. 1:27-ს) სავარაუდოდ ეხება კონფლიქტს, რომელსაც ეპაფროდიტოსი სახარების გავრცელებისას წააწყდა და რომელიც სიცოცხლის ფასადაც კი შეიძლებოდა დასჯდომოდა (ფილიპ. 2:30).

 შესაძლოა, ფილიპეში არსებული პრობლემების გამო (იხ. მე-4 გაკვეთილი), პავლემ „საჭიროდ მიიჩნია“, რომ ეპაფროდიტოსი მოსალოდნელზე ადრე დაბრუნებულიყო, ამიტომ ის მოუწოდებს ფილიპელებს, „მიიღონ იგი ყოველგვარი სიხარულით უფალში“ (ფილიპ. 2:29). პავლეს სურს, რომ მათ არ ინერვიულონ მის მდგომარეობაზე ციხეში. იგი ასევე ხაზს უსვამს, რომ ეპაფროდიტოსი არის ადამიანი, რომელიც დიდ პატივისცემას იმსახურებს ქრისტიანთა მხრიდან, მაგრამ არა მისი სიმდიდრის ან სოციალური სტატუსის გამო, არამედ მისი თავგანწირული სულისკვეთებისა და მზაობის გამო, რომ გაჰყვეს იესოს მაგალითს (ფილიპ. 2:6–11; შეადარეთ ლუკ. 22:25–27). ბერძნული სიტყვა, რომელიც პატივს ან პატივისცემას აღნიშნავს, ახალ აღთქმაში სულ რამდენჯერმე გვხვდება: მსახურის აღსაწერად, რომელსაც ასისთავი „დიდად აფასებდა“ (ლუკ. 7:2), მათ აღსაწერად, ვისაც საპატიო ადგილი აქვს ნადიმზე (ლუკ. 14:8) და იესოს, როგორც „ძვირფასი“ ქვაკუთხედის აღსაწერად (1 პეტრ. 2:4, 6). ამ ჩამონათვალში მოსახვედრად ეპაფროდიტოსიც ჭეშმარიტად ერთგული ადამიანი უნდა ყოფილიყო.

 `რატომ არის ასეთი მნიშვნელოვანი თანამორწმუნეების, ძმებისა და დების მხარდაჭერა ღმერთის საქმეში მომუშავე ადამიანებისთვის?`

`განა საკმარისი არ არის, რომ ისინი კურთხეულნი და შთაგონებულნი არიან სულიწმინდის მიერ?`