---
title: ნათელი ბნელში
date: 26/01/2026
---

პავლე მოუწოდებს მორწმუნეებს: „ყველაფერი გააკეთეთ უდრტვინველად და უყოყმანოდ" (ფილიპ. 2:14). რატომ არის ეს ასეთი მნიშვნელოვანი? იმიტომ, რომ ჩვენი ერთობა და მორჩილება პირდაპირ გავლენას ახდენს ჩვენს მოწმობაზე წუთისოფლისთვის. მოციქული აგრძელებს: „...რათა იყოთ უმწიკვლონი და უბრალონი, ღვთის უმანკო შვილები მრუდ და უკუღმართ თაობაში, რომელშიც ანათებთ, როგორც მნათობნი სამყაროში" (ფილიპ. 2:15).

 ღამით, როდესაც მთვარე არ არის და ქალაქის განათებებისგან მოშორებით ვიმყოფებით, ვარსკვლავები ცაზე განსაკუთრებულად კაშკაშა ჩანს. საიდუმლო კონტრასტშია. რაც უფრო მეტად ბნელა, მით უფრო მკაფიოდ ჩანს სინათლე. იგივე ხდება ჩვენს ქრისტიანულ მოწმობასთან დაკავშირებითაც. რაც უფრო ღრმაა ამქვეყნიური მორალური სიბნელე, მით უფრო კაშკაშა უნდა იყოს ქრისტეს ჭეშმარიტი მიმდევრების ცხოვრება. ამიტომ, ძალიან მნიშვნელოვანია, რომ არ მივცეთ ამქვეყნიურ იდეებს, ღირებულებებსა და წეს-ჩვეულებებს ჩვენი სინათლის დაჩრდილვის საშუალება.

 `წაიკითხეთ ფილიპ. 2:15, 16. „უმწიკვლონი და უბრალონი, ღვთის უმანკო შვილები". მოიყვანეთ თქვენი ცხოვრებიდან მაგალითები იმისა, თუ როგორ შეიძლება ამ თვისებებმა იბრწყინოს „მრუდ და უკუღმართ თაობაში"?`

 პავლეს მოკაშკაშე ქრისტიანების დასახასაითებლად მოჰყავს სამი ძლიერი თვისება:

1. უმწიკვლო. ეს სიტყვა აღწერს უნაკლო ხასიათს, როგორიც იობს ჰქონდა (იხ. იობ. 1:1, 8; 2:3; იხ. აგრეთვე იობ. 11:4; 33:9). იგი საუბრობს ჩვენი ცხოვრების სისრულისა და უმანკოების შესახებ.

2. უბრალო. ბერძნული სიტყვა აკერაიოს, რომელიც ნათარგმნია, როგორც "უბრალო", აღნიშნავს "შეურეველს", ანუ "მინარევების გარეშე, სუფთა", "უმანკო". იესომ მოუწოდა მოწაფეებს, რომ იყვნენ "უმანკონი (აკერაიოს), როგორც მტრედნი" (მათ. 10:16). პავლე ასევე მოგვიწოდებს, რომ ვიყოთ "უბრალონი (აკერაიოს) – ბოროტისათვის"(რომ. 16:19). სამყაროში, სადაც მედიასივრცე საეჭვო შინაარსის მქონე ინფორმაციით არის სავსე, ჩვენ, დავითის მსგავსად უნდა ვხელმძღვანელობდეთ პრინციპით: "თვალწინ არ დავიყენებ არაფერს უკეთურს" (ფსალმ. 100:3).

3. უმანკო. ჩვენ მოწოდებულნი ვართ, რომ განვსხვავდებოდეთ "მრუდი და უკუღმართი თაობისაგან". ჩვენმა რწმენამ უნდა გვაქციოს განსხვავებულად.

 როგორ შეგვიძლია ამის მიღწევა? ერთადერთი გზა ამის გასაკეთებლად ის არის, რომ უარი ვთქვათ წუთისოფლის მსგავსებაზე (რომ. 12:2) და „ვფლობდეთ სიცოცხლის სიტყვას" (ფილიპ. 2:16). ჩვენი არჩევანი განსაზღვრავს, ვიცხოვრებთ თუ არა „ქრისტეს დღის" მოლოდინში, თუ „ფუჭად ვირბენთ" (ფილიპ. 2:16; შეადარეთ 1 კორ. 9:24–27).

 `არის თუ არა თქვენს ცხოვრებაში რაიმე, რასაც „ამქვეყნიურად" მიიჩნევთ?`

`რა პრაქტიკული ნაბიჯების გადადგმა შეგიძლიათ, რომ გარდაქმნათ თქვენი ცხოვრება და უფრო კაშკაშად ანათოთ ქრისტესთვის?`