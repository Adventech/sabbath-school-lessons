---
title: \"თქვენ სოფლის ნათელი ხართ\"
date: 24/01/2026
---

გამოსაკვლევად შემოთავაზებული ბიბლიური მუხლები: ძირითადი – ფილიპ. 2:12-30.

დამატებითი – ლუკ. 7:2; რომ. 3:23, 24, 5:8, 12:1,2; 1კორ. 4:17, 11:1; ეფეს. 2:8-10; 2ტიმ. 1:5, 4:6, 13,21.

> <p>სამახსოვრო მუხლი:</p>
> "ყველაფერი გააკეთეთ უდრტვინველად და უყოყმანოდ, რათა იყოთ უმწიკვლონი და უბრალონი, ღვთის უმანკო შვილები მრუდ და უკუღმართ თაობაში, რომელშიც ანათებთ, როგორც მნათობნი სამყაროში" (ფილიპ. 2:14,15)

 ღმერთმა თავიდანვე მოუწოდა თავის ხალხს, რომ სინათლედ ქცეულიყვნენ გარშემო მყოფი ერებისთვის. უძველეს ისრაელს მან უთხრა: "დაიცავით და აღასრულეთ, რადგან ესაა თქვენი სიბრძნე და თქვენი გონიერება, სხვადასხვა ხალხების თვალწინ" (რჯლ. 4:6). საუკუნეების შემდეგ, იესო, „ჭეშმარიტი სინათლე", მოვიდა და განაცხადა: „მე ვარ ნათელი ქვეყნისა" (იოან. 1:9; 8:12). შემდეგ კი მან ეს მისია თავის მიმდევრებს გადასცა: „თქვენ სოფლის ნათელი ხართ. მთის წვერზე მდებარე ქალაქი ვერ დაიმალება" (მათე 5:14).

 როგორ შეგვიძლია ამ მაღალი მოწოდების შესრულება? როგორ შეგვიძლია გავუნათოთ ცოდვის წყვდიადში ჩაძირულ სამყაროს, „როგორც მნათობებმა"? მხოლოდ იესოსთან მჭიდრო კავშირის მეშვეობით, რომელიც არის „ნათელი ჭეშმარიტი, რომელიც უნათებს სოფლად მომსვლელ ყოველ ადამიანს" (იოან. 1:9). როგორც წერია: „ღმერთმაც აღამაღლა იგი და მიანიჭა მას ყველა სახელზე უზენაესი სახელი. რათა იესოს სახელის წინაშე მუხლი მოიდრიკოს ყოველმა ზეციერმა, მიწიერმა და ქვესკნელელმა, ყველა ენამ აღიაროს, რომ იესო ქრისტე არის უფალი " (ფილიპ. 2:9, 10).

 ჩვენი ცხოვრების ნათება პირდაპირ არის დამოკიდებული იმაზე, თუ რამდენად ასახავს ის ქრისტეს ხასიათს. ზეციური სინათლე და ძალა ხელმისაწვდომია ყველასთვის, ვინც თავის სიცოცხლეს იესოს უმორჩილებს. მაგრამ ჩვენ ხშირად პასიურად ველოდებით, რომ ღმერთი ყველაფერს ჩვენს ნაცვლად გააკეთებს, ან უფლებას ვაძლევთ ჩვენს გეგმებს, ქმედებებსა და სიტყვებს, რომ დაჩრდილონ ეს სინათლე. სწორედ ამიტომ არის პავლეს სიტყვები ფილიპელებისადმი ასეთი აქტუალური დღეს ჩვენთვის.