---
week: 5.4
lesson: ოთხშაბათი
date: 2026-01-28
title: გამოცდილი ხასიათი
---

თავმდაბლობის უმაღლეს მაგალითად ქრისტეს წარმოჩენის შემდეგ, პავლე მიმართავს იმ ერთგულ მსახურთა მაგალითებს, რომლებიც თავიანთ ცხოვრებაში ამ ხასიათს ირეკლავდნენ. პირველს იგი ასახელებს ტიმოთეს, თავის თანამშრომელსა და სულიერ შვილს. პავლე აღწერს ტიმოთეს, როგორც მახარებელს (2 ტიმ. 4:5), რომელიც მან მაკედონიაში (1 თეს. 3:2; შეადარეთ საქმ. 18:5; 19:22) და რამდენჯერმე კორინთოში გაგზავნა (1 კორ. 4:17; 16:10). ტიმოთე პავლესთან და სილასთან ერთად მსახურობდა კორინთოში (1 თეს. 1:1; 2 თეს. 1:1), მოგვიანებით კი ეფესოში (1 ტიმ. 1:2, 3; საქმ. 19:22). პავლე დიდ პატივს სცემდა ტიმოთეს. იგი მას „ისეთივე თანამოაზრეს“ უწოდებს (ფილ. 2:20), რაც სიტყვასიტყვით „სულით თანაბარს" ნიშნავს. ეს მეტყველებს იმაზე, რომ ტიმოთე იზიარებდა პავლეს ერთგულებას ქრისტესადმი, მის მოშურნეობას სახარების გავრცელებაში და მის ღრმა მზრუნველობას მორწმუნეების მიმართ.
 `წაიკითხეთ ფილიპ. 2:19–23. რატომ საუბრობს პავლე ასე დადებითად და დეტალურად ტიმოთეზე?`
`კიდევ რას ვიგებთ მის შესახებ 1 კორ. 4:17-დან და 2 ტიმ. 1:5-დან?`
 ტიმოთეს ერთ-ერთი მთავარი თვისება, რომელსაც პავლე ხაზს უსვამს, მისი „გამოცდილი ხასიათია“ (ფილ. 2:22). აქ გამოყენებული ბერძნული სიტყვა აღწერს ადამიანს, რომელმაც გადაიტანა მრავალი განსაცდელი (რომ. 5:4) და რომლის ხასიათიც სანდო და ნამდვილი აღმოჩნდა (2 კორ. 2:9; 9:13). პავლემ ეს პირადი გამოცდილებით იცოდა, რადგან ისინი ერთად მუშაობდნენ და ერთად იტანდნენ გასაჭირს სახარების გულისთვის.
 სწორედ ცხოვრებისეულ რთულ განსაცდელებში ხდება ჩვენი ნამდვილი ხასიათის გამოცდა. ელენ უაითი ამის შესახებ ამბობს: „ცხოვრება გვწვრთნის... ჩვენ მუდმივად გვაღიზიანებენ და ცდიან ჩვენს მოთმინებას, მაგრამ თუ სწორად გავუმკლავდებით ამ გარემოებებს, ჩვენში აღიზრდება ქრისტიანული სათნოებები. თუ მორჩილად ავიტანთ წყენას და შეურაცხყოფას, თუ მორჩილად ვუპასუხებთ გამომწვევ, შეურაცხმყოფელ სიტყვებს და თუ კეთილად მოვექცევით მათ, ვინც გვჩაგრავს, ეს იმის დასტურია, რომ ჩვენს გულში ქრისტეს სულია დავანებული“ (მოწმობანი ეკლესიისთვის, ტ. 5, გვ. 344). იგი განაგრძობს და ამბობს, რომ თუ „ყველა სირთულეს და სავალალო გაუგებრობას, რომელსაც ვხვდებით“, „მოთმინებით აღვიქვამთ და ვუმკლავდებით, მაშინ ისინი ქრისტეს მსგავს ხასიათის თვისებებს ჩამოგვიყალიბებენ და გამოარჩევენ ქრისტიანს წუთისოფლის ადამიანებისგან“ (იქვე).
 `დაფიქრდით იმ პროვოკაციებზე, სირთულეებსა და პრობლემებზე, რომლებსაც ბოლო დროს წააწყდით. იყო თუ არა ისინი „მოთმინებით“ და "თვინიერებით" გადატანილი?`
`რა გაკვეთილების სწავლა შეგიძლიათ ამ გამოცდილებიდან იმისათვის, რომ ქრისტეს მსგავსი ხასიათი ჩამოგიყალიბდეთ?`