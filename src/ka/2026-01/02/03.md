---
title: პავლეს ლოცვითი თხოვნები
date: 05/01/2026
---

ერთ-ერთი პასტორის დაკვირვებით, ჩვენი ლოცვები ხშირად „მე"-ს, „ჩემი" საჭიროებების ირგვლივ ტრიალებს. მან ამას „ეგოცენტრული ლოცვები" უწოდა, ღმერთის განზრახვა ხომ ჩვენს პირად ინტერესებს ბევრად სცილდება. პავლე მოციქულის ლოცვა ნათელი მაგალითია იმისა, თუ როგორ უნდა გადავიტანოთ აქცენტი საკუთარი თავიდან - სხვებზე.

`წაიკითხეთ პავლეს ლოცვა ფილიპ. 1:9-11-დან. რა ძირითად თხოვნებს აჟღერებს პავლე ღმერთის მისამართით ამ ლოცვაში?`

`რა პრაქტიკული გაკვეთილები გამოიტანეთ ამ ლოცვიდან ჩვენი ლოცვებისთვის?`

ეს პატარა ლოცვა – სულ ორმოცდასამი სიტყვა ბერძნულ ორიგინალში – ასახავს პავლეს, როგორც პასტორის მთელ მზრუნველობას ფილიპეს ეკლესიაზე. მასში ასახულია ყველა საკვანძო თემა, რომლებსაც მოციქული წერილის დანარჩენ ნაწილში შლის: სიყვარული, შემეცნება, გამჭრიახობა, სიწრფელე და სიმართლე, რომელიც მხოლოდ იესო ქრისტეს მეშვეობით გვენიჭება. ეს ლოცვა, ისევე, როგორც წინამდებარე მადლიერების სიტყვები, მთლიანად კონცენტრირებულია ეკლესიაზე, როგორც ერთიან სხეულზე. ის აღევლინება მთელი ეკლესიისთვის და მისი სულიერი კეთილდღეობისთვის. მოდით განვიხილოთ ამ ლოცვის ძირითადი ელემენტები:

1. "რომ უფრო და უფრო გაიზარდოს თქვენი სიყვარული" (ფილიპ. 1:9). პავლე ლოცულობს არა უბრალოდ აბსტრაქტულ სიყვარულზე, არამედ სიყვარულზე, რომელიც მართულია "ცოდნითა და ყოველი გრძნობით". აქ საუბარია არა ინტელექტუალურ ცოდნაზე, არამედ ღრმა სულიერ შემეცნებაზე, რომელიც ღმერთთან ურთიერთობისა და მისი სიტყვის შესწავლის შედეგად მოდის (იხ. ეფეს. 1:17).

2. "რათა გამოსცადოთ უმჯობესი..." (ფილიპ. 1:10). შემეცნებაში მზარდი სიყვარული გვაძლევს სულიერ გამჭრიახობას – უნარს, გავარჩიოთ ჭეშმარიტი და ღირებული იმისგან, რაც ზნეობრივად საზიანოა. ამ უნარს მივყავართ ორ მნიშვნელოვან შედეგამდე

3. "...იყოთ წრფელნი და დაუბრკოლებელნი" (ფილიპ. 1:10). ბერძნული სიტყვა, რომელიც ნათარგმნია, როგორც "წრფელი", სიტყვასიტყვით "მზის სინათლით შემოწმებულს" ნიშნავს. ის მიუთითებს ჩვენი მოტივებისა და საქციელების შეუბღალავ სიწმიდეზე. "ყველაფერი, რასაც ქრისტიანი აკეთებს, უნდა იყოს ნათელი და კაშკაშა, როგორც მზის სხივი" (ელენ უაითი, ქრისტეს ასახვა, გვ.71). "დაუბრკოლებლობა" ნიშნავს, რომ არ ვიქცეთ დაბრკოლებად სხვებისთვის, ანუ არ ვთქვათ და არ გავაკეთოთ არაფერი ისეთი, რაც შეიძლება დაბრკოლებად იქცეს სხვისი რწმენისთვის.

4. "სიმართლის ნაყოფით აღვსილნი იესო ქრისტეს მიერ" (ფილიპ. 1:11). პავლე გვახსენებს, რომ ჩვენ საკუთარი სიმართლე არ გაგვაჩნია. ჭეშმარიტი სიმართლე – ეს ის ნაყოფია, რომელიც ჩვენში მხოლოდ ქრისტესთან კავშირის შედეგად აღმოცენდება.

`რა უნდა მოვიმოქმედოთ იმისათვის, რომ ჩვენი სიყვარული "უფრო და უფრო გაიზარდოს" (ფილიპ.1:9)?`

`რატომ არის ეს ასეთი მნიშვნელოვანი ქრისტიანული ცხოვრებისთვის? (იხ. აგრეთვე 1კორ. 13:1-8).`