---
week: 2.5
lesson: ხუთშაბათი
date: 2026-01-08
title: ლოცვის ძალა
---

`წაიკითხეთ კოლ. 1:9-12). რა კონკრეტულ თხოვნებს აჟღერებს პავლე კოლასელებისთვის ლოცვაში?`
 მოციქული ლოცულობს, რომ მორწმუნეები "აღივსონ მისი ნების შეცნობით, ყოველნაირი სიბრძნითა და სულიერი გონებით" (კოლ. 1:9). ჭეშმარიტი სიბრძნე მომდინარეობს არა ადამიანური გონიერებიდან (იხ. იგავ. 3:5), არამედ ღმერთის ნდობისა და მისი ნების შესრულებისთვის მზაობიდან (იოან. 7:17). ჩვენ ხშირად ვსვამთ შეკითხვას: "როგორია ღმერთის ნება ჩემთვის ამ ვითარებაში?" ღმერთი საკუთარ ნებას სამი ძირითადი წყაროს მეშვეობით გვაუწყებს:
1. ბიბლია. წმიდა წერილი – ჩვენი მთავარი გზამკვლევი. "სანთელია ჩემი ფეხისთვის სიტყვა შენი და სინათლე - ჩემი ბილიკისათვის" (ფსალმ. 118:105).
2. ცხოვრებისეული გარემოებები. ჩვენ შეგვიძლია ვთხოვოთ ღმერთს, გახსნას ან დახუროს ჩვენს წინაშე კარი და გვაჩვენოს საკუთარი გზა (იხ. კოლ. 4:3).
3. სულიწმიდა. ჩვენს სულიერ ზრდასთან ერთად ჩვენ ვსწავლობთ სულიწმიდის ჩუმი ხმის გაგონებას, რომელიც გვაძლევს მიმართულებას: "და შენი ყურები მოისმენენ სიტყვას, ნათქვამს შენს უკან: ‘აი გზა, მას გაჰყევით’"(ეს. 30:21).
პავლე ლოცულობს, რომ კოლასელები "იქცეოდნენ უფლის ღირსად" (კოლ. 1:10). ცხადია, ჩვენი ბუნების გათვალისწინებით, დამოუკიდებლად "ღირსეულნი" ვერ ვიქნებით. მაგრამ ღმერთი თავისი მადლით შეგვმოსავს ქრისტეს ღირსებაში და მოგვიწოდებს, რომ ამ დიდებული წოდების შესაბამისად ვიცხოვროთ (ეფეს. 4:1; 1 თეს. 2:12). "მოქცევა" (სიტყვასიტყვით "სიარული" - კოლ. 2:6; 3:7; 4:5) ნიშნავს ღმერთის კანონის შესაბამისად ცხოვრებას და მოქმედებას (გამ. 18:20), რაც მხოლოდ სულიწმიდის ძალით არის შესაძლებელი (ეზეკ. 36:27).
პავლე ასევე ლოცულობს, რომ მათი (და ჩვენი) ცხოვრება ყველაფერში "უფლის მოსაწონი" იყოს. შემდეგ იგი ჩამოთვლის ნაყოფებს, რომლებსაც ღმერთისთვის მოსაწონი ცხოვრება იღებს:
• "ყოველ კეთილ საქმეში ნაყოფის გამოღებით" (კოლ. 1:9,10);
• "ღვთის შეცნობაში ზრდით" (კოლ. 1:10);
• "მთელი ძალით გაძლიერდეთ მისი დიდების სიმტკიცისამებრ" (კოლ. 1:11);
• "ჰმადლობდეთ მამას" (კოლ. 1:12);
`ვინმეს რომ ეკითხა თქვენთვის: "საიდან იცით, რომ ღმერთს მიჰყავხართ ამა თუ იმ მიმართულებით?", რას უპასუხებდით და რატომ?`