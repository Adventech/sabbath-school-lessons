---
title: შემდგომი გამოკვლევისთვის
date: 08/01/2026
---

"ბევრ ადამიანს არ შეუძლია სამომავლოდ მკაფიო გეგმების დასახვა. მათი ცხოვრება არეულია. მათ არ შეუძლიათ საკუთარ ქმედებათა შედეგების წინასწარ განჭვრეტა და ეს ხშირად მათ სულებს შფოთვითა და წუხილით ავსებს. გვახსოვდეს, რომ ღვთის შვილები – ხიზანნი ვართ ამ წუთისოფელში. ჩვენ გვაკლია სიბრძნე ჩვენი ცხოვრების დასაგეგმად, საკუთარი მომავლის განსაზღვრა ჩვენი პრეროგატივა არ არის. "რწმენით დაემორჩილა აბრაამი მოწოდებას, წასულიყო ქვეყანაში, რომელიც სამემკვიდროდ უნდა მიეღო, და ისე წავიდა, რომ არ იცოდა, სად მიდიოდა" (ებრ. 11:8).
დედამიწაზე ცხოვრების დროს ქრისტე არ აწყობდა გეგმებს საკუთარ თავთან დაკავშირებით. იგი ღმერთის გეგმებს მიჰყვებოდა და მამაც დღითი დღე უცხადებდა თავის ზრახვებს. ჩვენც ასევე გვმართებს ღმერთზე მინდობა, რათა ჩვენს ცხოვრებაში მორჩილად აღვასრულებდეთ მის ნებას. თუ მას მივანდობთ ჩვენს გზებს, ის წარმართავს ჩვენს ნაბიჯებს.
ძალიან ბევრი ადამიანი გეგმავს საკუთარ ბრწყინვალე მომავალს, მაგრამ საბოლოოდ სრულ კრახს განიცდის. მიეცით ღმერთს საშუალება, რომ დაგეგმოს თქვენს ნაცვლად. პატარა ბავშვებივით მიენდეთ მის ხელმძღვანელობას, ვინც "თავის წმიდათა ნაბიჯებს იცავს" (1 მეფ. 2:9). ღვთის შვილები თავადაც აირჩევდნენ იმ გზებს, რომლებითაც ღმერთს მიჰყავს ისინი, თავიდნავე რომ შეეძლოთ დასასრულის დანახვა და იმ საოცარი მიზნის განჭვრეტა, რომელსაც ისინი ასრულებენ, როგორც ღმერთის მუშაკნი" (ელენ უაითი, განკურნების მსახურება.გვ. 478,479).
შეკითხვები მსჯელობისთვის:
1.გაუზიარეთ ჯგუფს გასული კვირის ერთი ან ორი მომენტი, რომლისთვისაც განსაკუთრებით მადლიერი ხართ. რამდენად ხშირად ვამჩნევთ ღმერთის კურთხევებს ჩვენს ყოველდღიურ ცხოვრებაში? როგორ შეუძლია შეგნებულ მადლიერებას შეცვალოს ჩვენი სულიერი მსოფლმხედველობა?
2.დაფიქრდით ელენ უაითის ციტატის ბოლო წინადადებაზე. ეს რწმენის ძლიერი გამომხატველი ძალიან ძლიერი მტკიცებაა. როგორ შეგიძლიათ ისწავლოთ ღმერთის ასე ნდობა ნებისმიერ ვითარებაში?
3.კოლ. 1:6,23 ჭრილში განიხილეთ შემდეგი მტკიცება: "ორმოცი წლის განმავლობაში ურწმუნოება, წუწუნი და აჯანყება იყო ის დაბრკოლება, რომელიც უძველეს ისრაელს ქანაანის მიწას აშორებდა. იგივე ცოდვები აფერხებს თანამედროვე ისრაელის შესვლასაც ზეციურ ქანაანში. ღმერთს არც მაშინ დაურღვევია და არც ახლა არ არღვევს თავის აღთქმას. ამდენი წლის განმავლობაში, ცოდვითა და მწუხარებით აღსავსე ამ სამყაროში ჩვენ გვამყოფებს მხოლოდ ურწმუნოება, ამქვეყნიური ბუნება, უწმიდურობა, და განხეთქილებები იმ ადამიანთა შორის, ვინც თავს უფლის ერად აცხადებს. ქრისტეს ეკლესიას რომ შეესრულებინა ის, რაც ღმერთმა დაავალა, მთელი მსოფლიო უკვე გაფრთხილებული იქნებოდა და უფალი იესო მოვიდოდა ჩვენს დედამიწაზე ძალითა და დიდებით" (ელენ უაითი, ბოლო ჟამის მოვლენები. გვ.38). როგორ შეგვიძლია დღეს დამნაშავეები ვიყოთ იმავე ცოდვებში?