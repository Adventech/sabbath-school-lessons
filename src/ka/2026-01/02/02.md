---
title: სახარებაში თანაზიარება
date: 04/01/2026
---

`წაიკითხეთ ფილიპ. 1:3-8. რისთვის არის პავლე მადლიერი?`

`რატომ სურდა პავლეს, რომ ეკლესიას სცოდნოდა, რომ ის მათთვის ლოცულობს?`

 ფილიპეში ეკლესიის დაარსების შემდეგ, პავლემ განსაკუთრებით თბილი ურთიერთობა შეინარჩუნა მის წევრებთან. ასობით კილომეტრის დაშორებით, პატიმრობაში ყოფნის დროსაც კი, ისინი მის გულში რჩებოდნენ. „იესო ქრისტეს სიყვარულით" (ფილ. 1:8) მართულს, მას ენატრებოდნენ ისინი და მადლობას უხდიდა ღმერთს მათთვის. მადლიერების ლოცვაში გამოხატული ეს ღრმა სიყვარული გვახსენებს ძველი აღთქმის მღვდელმთავრის მსახურებას და ზეცაში იესოს შუამდგომლობას ჩვენთვის.

 მღვდელმთავრის სამკერდულზე თორმეტი ქვა იყო მიმაგრებული, რაც ისრაელის თორმეტი ტომის სიმბოლო იყო. წმიდაში საშუამდგომლოდ შესვლისას მას ისინი "თავის გულზე" (გამ. 28:29) უნდა ეტარებინა. ასე ატარებს დიადი მთვდელმთავარი, იესო ქრისტეც თავისი ხალხის სახელებს მამის წინაშე, როდესაც შუამდგომლობს ჩვენთვის.

 პავლესა და ფილიპელებს შორის ასეთ მჭიდრო კავშირს საფუძვლად ედო მათი "თანაზიარება" (ბერძნ. კოინონია) – სიტყვა, რომელიც არა უბრალოდ მეგობრობას, არამედ აქტიურ პარტნიორობას და მახარობლობაში თანამონაწილეობას აღნიშნავს. როგორც პავლეს ჰქონდა თანაზიარება ქრისტეს ტანჯვაში (ფილიპ. 3:10), ისე "მონაწილეობდნენ" (ბერძნ. სიუნკოინონეო) ფილიპელები პავლეს ტანჯვაში და უნაწილებდნენ საკუთარ ფინანსურ რესურსებს, რათა მხარი დაეჭირათ მისი მსახურებისთვის (ფილიპ. 4:14,15). ეს ორმხრივი კავშირი, რომელიც მათ "პირველი დღიდან აქამომდე" ჰქონდათ (ფილიპ. 1:5), უბიძგებს პავლეს ღმერთისადმი მადლიერებისა და თანამოძმეთათვის "სიხარულით ვედრებისკენ" (ფილიპ. 1:4).

 სწორედ ამიტომ განიხილავს პავლე საკუთარ პატიმრობას არა პირად ტრაგედიად, არამედ კიდევ ერთ შესაძლებლობად მათი საერთო მისიისთვის - "სახარების დაცვისა და განმტკიცებისთვის" (ფილიპ. 1:7). ამ ორი იურიდიული ტერმინის გამოყენება მიუთითებს იმაზე, რომ მისი სასამართლო პროცესი გარდაუვალია, მაგრამ ასევე იმაზეც, რომ პავლე აქტიურად უქადაგებს სახარებას საკუთარ მნახველებსაც და მეომრებსაც. იგი მზად არის დაიცვას (ბერძნ. აპოლოგია) სახარება თავდასხმებისგან და დაამტკიცოს მისი ჭეშმარიტება. პავლე სახარების დაცვაზე უფრო მეტად ზრუნავს, ვიდრე საკუთარ მომავალზე. იგი დარწმუნებულია, რომ ღმერთი დაასრულებს დაწყებულ "კეთილ სამეს" მათში, ვინც ირწმუნებს მას (ფილიპ. 1:6), იმის და მიუხედავად, ცოცხალი დარჩება ის თუ მოკვდება.

 `როგორ გესმით აღთქმა იმის შესახებ, რომ ღმერთი დაასრულებს "თქვენში დაწყებულ კეთილ საქმეს"(ფილიპ. 1:6)?`

`რას ნიშნავს ეს თქვენი სულიერი ცხოვრებისთვის დღეს?`