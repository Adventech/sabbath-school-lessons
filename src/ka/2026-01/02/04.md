---
title: სულიერი გამჭრიახობის გამოყენება
date: 06/01/2026
---

ფილიპეს ეკლესიისთვის პავლეს დაკავება დიდი დარტყმა იყო. მათ მოციქულს და მასწავლებელს ბორკილები ედო. მისი მსახურებაც თითქოს პარალიზებული იყო: მას აღარ შეეძლო მოგზაურობა, სინაგოგებში სიარული, იესოს, როგორც მესიის შესახებ სწავლების გადაცემა ხალხისთვის და ეკლესიების ჩამოყალიბება. ამიტომ ფილიპელებმა ეპაფროდიტე გააგზავნეს პავლეს მდგომარეობის მოსაკითხად, მის გასამხნევებლად და მის საჭიროებებში დასახმარებლად.

`წაიკითხეთ ფილიპ. 1:12-18. როგორი დამოკიდებულება ჰქონდა პავლეს საკუთარი პატიმრობისადმი?`

`როგორ გეხმარებათ პავლეს (ან თქვენთვის ნაცნობი სხვა პირის) გამოცდილება იმ სირთულეების გადალახვაში, რომლებსაც ცხოვრებაში აწყდებით?`

პასუხმა, რომელიც პავლემ ეპაფროდიტეს მეშვეობით დაუბრუნა ფილიპელებს, ალბათ გააოცა ისინი. მოციქული თავის გარემოებებს სრულიად სხვა თვალით უყურებდა. მისი სულიერი გამჭრიახობა საშუალებას აძლევდა მას, რომ პატიმრობა არა დაბრკოლებად, არამედ შესაძლებლობად დაენახა. იგი წერდა, რომ მისი ბორკილები "სახარების წარმატებას უფრო ემსახურნენ" (ფილიპ. 1:12). იქ, სადაც სხვები მხოლოდ ბორკილებს და ციხის კედლებს ხედავდნენ, პავლე ხედავდა ახალ მისიონერულ ველს – რომაელ ზედამხედველებს, ღმერთის სამეფოს პოტენციურ მემკვიდრეებს. უფრო მეტიც, მისმა მაგალითმა სხვა მორწმუნეებიც შთააგონა. მისმა სიმამაცემ ტანჯვის წინაშე გაამხნევა ისინი "რომ უფრო მეტად და უშიშრად ელაპარაკა ღვთის სიტყვა" (ფილიპ. 1:14).

სამწუხაროდ, ყველას სუფთა მოტივები არ ამოძრავებდა. ზოგი შურითა და მეტოქეობით ქადაგებდა ქრისტეს, იმ იმედით, რომ პავლეს პატიმრობით სარგებელს მიიღებდა და ყურადღებას მიიპყრობდა. ადამიანური ეგოიზმის რა სამწუხარო მაგალითია ეკლესიის შიგნითაც კი! იერემია წინასწარმეტყველსაც აქვს ეს აღნიშნული, პავლე მოციქულამდე დიდი ხნით ადრე: "ყველაზე ცბიერია გული, გაუსწორებელია, ვინ შეიცნობს მას?" (იერ. 17:9).

საბედნიეროდ ზოგიერთი ერთგული მსახური პირიქით, უფრო მეტად მოშურნე გახდა სახარების გავრცელებაში. მათ იმდენად უყვარდათ პავლე, რომ რწმენისათვის გადატანილი მისი ტანჯვა უფრო მეტ ნდობას აღძრავდა მათში ქრისტეს მიმართ და ანიჭებდა სითამამეს, რომ უფრო აქტიურად ეშრომათ ქრისტესთვის. ამან მისცმა მათ ძალა წასულიყვნენ იქ სადაც აქამდე ვერ ბედავდნენ; ესაუბრათ იქ, სადაც ადრე დუმდნენ; ამან მიიყვანა იქამდე, რომ კიდევ უფრო მეტმა ადამიანმა მიიღო ქრისტე და დაიწყო სახარების ქადაგება.

`გაიხსენეთ ის გამოცდილებები თქვენი ცხოვრებიდან, რომლებიც ნეგატიური იყო, მაგრამ საბოლოო ჯამში სარგებლის მომტანი. როგორ ვისწავლოთ ღმერთის ნდობა ყველაფრის მიუხედავად მაშინაც კი, როდესაც სარგებელი ხილული არ არის?`