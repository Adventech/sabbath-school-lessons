---
title: სახარების ნაყოფი
date: 07/01/2026
---

პავლეს ურთიერთობა კოლასელებთან განსხვავდებოდა მისი მჭიდრო კავშირისგან ფილიპელ მორწმუნეებთან. ის მიაკუთვნებდა მათ იმ ადამიანთა რიგებს, "ვისაც ხორციელად არ უხილავს ჩემი სახე" (კოლ. 2:1). ამის მიუხედავად, პალვე არწმუნებს მათ იმაში, რაც ფილიპელებთან მიმართებითაც გააჟღერა: ის განუწყვეტლივ მადლობს ღმერთს მათთვის და "ყოველთვის" ლოცულობს მათთვის.

 `წაიკითხეთ კოლ. 1:3-8. კოლასელთა ცხოვრებაში რწმენის რომელი სამი ნაყოფისთვის სწირავს პავლე მადლობას ღმერთს?`

1.

2.

3.

 თავის სამადლობელო ლოცვაში პავლე მოციქული სამ დიდ ქრისტიანულ სათნოებას გამოყოფს, რომლებსაც ის სხვა წერილებშიც ახსენებს: რწმენას, სიყვარულსა და სასოებას (იხ. 1 კორ.13:13; 1 თეს. 1:3). მნიშვნელოვანია აღინიშნოს, რომ მოციქული არ აქებს ამ სათნოებების გამო თავად კოლასელებს. იგი მადლს სწირავს მამა ღმერთს, რადგან აცნობიერებს, რომ ეს თვისებები ის "კეთილი საბოძვარი და სრულყოფილი ნიჭია", რომლებიც ზეციდან გვენიჭება (იაკ. 1:17). როდესაც ღმერთის სიყვარულს შევიცნობთ, ის აღგვიძღავს ქრისტეს რწმენას (იხ. ეფეს. 2:4-8) და გვანიჭებს ცოცხალ იმედს ზეცისას – "უხრწნელი, შეუბილწავი და უჭკნობი მემკვიდრეობისათვის, რომელიც ცაშია შენახული თქვენთვის" (1 პეტრ. 1:4).

 პავლე ხაზს უსვამს, რომ სახარება, რომელმაც ეს ნაყოფები გამოიღო კოლასელთა ცხოვრებაში, "ჭეშმარიტ სიტყვაზეა" დაფუძნებული (კოლ. 1:5). ასე უწოდებს მოციქული შთამაგონებელ ღმერთის სიტყვას (იხ. 2 კორ. 6:7; 2 ტიმ. 2:15). "ადამიანის სიტყვისგან" განსხვავებით, იგი "მოქმედებს" მორწმუნეებში (1 თეს. 2:13) და ასრულებს ღმერთის ნებას (ეს. 55:11). ამრიგად, როდესაც სახარება იქადაგება, ღმერთის ძალა თავს იჩენს მსმენელთა გულებში სულიწმიდის მუშაობის მეშვეობით და ისინიც ეხმაურებიან ღმერთის სიტყვას. თავად სახარება აღმოაცენებს ნაყოფებს, რადგან ის "სიცოცხლის სიტყვაა" (ფილიპ. 2:16).

 `გაუზიარეთ ჯგუფს თქვენი გამოცდილება, რა ცვლილებები მოხდა თქვენს ცხოვრებაში ღმერთის სიტყვის დამსახურებით?`

 ეს უწყება გასაოცარი სისწრაფით ვრცელდებოდა. ქრისტეს აღდგომიდან დაახლოებით ოცდაათი წლის შემდეგ პავლეს უკვე შეეძლო ეთქვა, რომ სახარებას თვისი ნაყოფი "მთელ სოფელში" მოაქვს (კოლ. 1:6) და "ექადაგა ყოველ ქმნილებას ცისქვეშეთში" (კოლ. 1:23). ცხადია, კარგად განვიათრებული რომაული საგზაო სისტემაც ხელს უწყობდა სწრაფ გადაადგილებას და კავშირების დამყარებას. თუმცა სულიერი აღმავლობის ჭეშმარიტი მიზეზი ღმერთის ძალა იყო, რომელიც მისი სიტყვის მეშვეობით მოქმედებდა (იაკ. 1:18; 1 პეტრ. 1:23).

 `კოლ. 1:5-ში პავლე წერს: "თქვენთვის ზეცაში გამზადებული სასოების" შესახებ. როგორ გეხებათ ეს სასოება პირადად თქვენ მაშინაც კი, თუ არ გრძნობთ თავს მის ღირსად?`