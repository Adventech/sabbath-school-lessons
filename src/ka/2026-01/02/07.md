---
title: სიცოცხლე და სიკვდილი
date: 09/01/2026
---

გამოსაკვლევად შემოთავაზებული ბიბლიური მუხლები: ძირითადი – ფილიპ. 1:19-30;
დამატებითი –მიქ. 6:8; მათ. 10:38; იოან. 17:17-19; საქმ. 14:22; რომ. 8:17; 1 კორ. 4:14-16; 2 კორ. 10:3-6; გალ. 4:19 და 1 თეს. 2:10,11; 2 ტიმ. 3:12.
> <p>სამახსოვრო მუხლი:</p>
> "ვინაიდან ჩემთვის სიცოცხლე ქრისტეა და სიკვდილი – მონაგები" (ფილიპ. 1:21).
როგორ შეიძლება სიკვდილი მონაგები იყოს? სამყაროსთვის, რომელიც სიკვდილის შიშით ცხოვრობს, ასეთი განაცხადი აბსურდულად ჟღერს. სიკვდილი მტერია და არა ღმერთის ჩანაფიქრის ბუნებრივი ნაწილი. თუმცა პავლე მოციქული მტკიცედ აცხადებს, რომ ქრისტე მოვიდა, რათა "სიკვდილით გააქარწყლოს ის, ვისაც სიკვდილის ხელმწიფება აქვს, ესე იგი ეშმაკი, და გაათავისუფლოს ისინი, ვინც სიკვდილის შიშით მთელი სიცოცხლე მონობაში იყვნენ" (ებრ. 2:14,15).
სწორედ ეს არის დიადი სახარებისეული ჭეშმარიტება. პავლესთვის, რომელიც საპყრობილეში იმყოფებოდა და შესაძლო სიკვდილით დასჯას ელოდა, მთავარი არა საკუთარი სიცოცხლის შენარჩუნება, არამედ ქრისტეს განდიდება იყო – სიცოცხლით თუ სიკვდილით. მისი პერსპექტივა მარადიული იყო. სწორედ ამიტომ შრომობდა იგი ასე გულმოდგინედ და ცდილობდა საკუთარი წერილებით მიეღწია იმ ადამიანებამდე, ვისთან პირადად შეხვედრის შესაძლებლობაც არ ჰქონდა. მას ესმოდა, რომ მიწიერი ცხოვრება ხანმოკლეა, ამიტომ ჩვენთვის გამოყოფილი დროის ცათა სასუფევლის გავრცელებისთვის გამოყენება მეტად მნიშვნელოვანია.
როგორ შეგვიძლია სხვებზე ყველაზე დიდი გავლენის მოხდენა? პავლე პასუხობს: სახარების შესაფერისად ცხოვრებით. ამ გავლენის მნიშვნელოვანი ნაწილი დაკავშირებულია ჩვენს სწრაფვასთან „რწმენის ერთობისკენ". როგორც ამ კვირაში ვიხილავთ, სწორედ ეს თემა — სრულად ქრისტესთვის მიძღვნილი ცხოვრება, რომელიც ეკლესიის ერთობით ვლინდებოდა — იყო ერთ-ერთი მთავარი მიზეზი, რომელმაც მოციქულს ფილიპელთა მიმართ ეპისტოლეს დაწერისკენ უბიძგა.