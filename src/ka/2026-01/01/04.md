---
title: პავლე ფილიპეში
date: 30/12/2025
---

პავლეს მეორე მისიონერული მოგზაურობის დროს, თითქმის მაშინვე, როგორც კი მას ტიმოთე შეუერთდა, სულიწმინდამ აუკრძალა მათ მცირე აზიაში მოგზაურობის გაგრძელება (საქმ. 16:6).


`ფილიპე – მაკედონიაში მდებარე ქალაქია. წაიკითხეთ საქმ. 16:9. რამ უბიძგათ პავლეს და მის თანამეგზურებს, რომ შეეცვალათ მოგზაურობის გეგმა და მაკედონიაში წასულიყვნენ?`



`გააზიარეთ თქვენი გამოცდილება, როდესაც იგრძენით, როგორ გიბიძგათ სულიწმიდამ კონკრეტული ადამიანებისათვის ქადაგებისკენ`

ღამის ჩვენების დროს პავლემ იხილა ადამიანი, რომელიც ევედრებოდა: "მოდი მაკედონიაში და დაგვეხმარე" (საქმ. 16:9). პავლე და მისი თანმხლები პირები, რომელთა შორის ახლა უკვე ლუკაც იყო, რომელიც მათ ტროაში შეუერთდა (რაზეც მიუთითებს ნაცვალსახელი „ჩვენ" საქმეების 16:11-ში), დაუყოვნებლივ გაემართნენ მაკედონიასთან ყველაზე ახლოს მდებარე საზღვაო პორტისკენ და ტროადან ეგეოსის ზღვის გავლით ნეაპოლში, ევროპის კონტინენტზე გაემგზავრნენ. მაგრამ იმის ნაცვლად, რომ იქ ექადაგათ, პავლე, სილა, ტიმოთე და ლუკა ფილიპეში გაემართნენ.
პავლეს შემთხვევით არ აურჩევია ეს ქალაქი. თავის ყველა საქმიანობაში პავლე ყოველთვის სტრატეგიულად აზროვნებდა. ფილიპე იყო "მაკედონიის მთავარი ნაწილის ქალაქი, კოლონია" (საქმ. 16:12). ეს რომის იმპერიის ერთ-ერთი უმნიშვნელოვანესი ქალაქი იყო. მან "იტალიური უფლება" (Iუს Iტალიცუმ) – იმ დროის ქალაქებისთვის უმაღლესი შესაძლო წოდება მოიპოვა. მისი მოქალაქეები ისეთივე პრივილეგიებით სარგებლობდნენ, როგორიც იტალიაში მდებარე ქალაქებს ჰქონდათ, მათ შორის, მიწისა და სახაზინო გადასახადებისგან თავისუფლება, ამასთან ერთად, ნებისმიერი პირი, რომელიც ამ ქალაქში იბადებოდა, ავტომატურად რომის მოქალაქე ხდებოდა. ის ასევე მნიშვნელოვანი გაჩერება იყო "ეგნატიას გზაზე" (Vია Eგნატია), რომელიც რომისა და  აღმოსავლეთის დამაკავშირებელი მთავარი სახმელეთო გზა იყო. აქ ძლიერი ქრისტიანული ეკლესიის დაფუძნება ხელს შეუწყობდა სახარების სწრაფ გავრცელებას არაერთ ახლომდებარე ქალაქში, მათ შორის, ამფიოპოლისში, აპოლონიაში, თესალონიკეში  და ბეროაში (იხ. საქმ. 17:1,10).
საინტერესოა, რომ I საუკუნეში ფილიპეს ოფიციალური ენა ლათინური იყო, რაზეც ლათინური წარწერების სიმრავლე მეტყველებს. ფილიპ. 4:15-ში პავლე თავის ადრესატებსაც კი ლათინურად იხსენიებს – ფილიპესიო, როგორც ჩანს, რომში მათი განსაკუთრებული სტატუსის აღიარების ნიშნად. ამის მიუხედვად, ბერძნული იყო ის ენა, რომელზეც ბაზრებსა და მიმდებარე ქალაქებში მეტყველებდნენ. ამ ენაზე ვრცელდებოდა სახარებაც. ლუკა აღწერს, თუ როგორ შეუერთდნენ პავლე და მისი თანამოაზრეები მდინარის ნაპირზე მლოცველ ხალხს, სადაც ლიდია და მისი ოჯახი გაქრისტიანდნენ (საქმ. 16:1-15). როგორც ჩანს, ეს ქალი საკმაოდ შეძლებული იყო, ამიტომ მან მნიშვნელოვნად შეუწყო ხელი პავლეს მსახურებას ფილიპეში. თუმცა წარმატებას მალევე მოჰყვა დევნაც, დევნას კი – პავლეს და სილას დაპატიმრება და კიდევ ერთი ოჯახის – ციხის ზედამხედველის ოჯახის საოცარი მოქცევა.
სულიწმიდამ იცოდა, რომ ფილიპე იდეალური ადგილი იქნებოდა სახარების ევროპაში გასავრცელებლად, მაშინაც კი, თუ ეს მსახურება ტანჯვასთან იქნებოდა დაკავშირებული. გარკვეულ გარემოებებში დევნამ შეიძლება ხელი შეუწყოს სახარების იმ ადამიანებამდე მიღწევას, რომლებიც სხვა შემთხვევაში მას ვერასოდეს გაეცნობოდნენ.


`წაიკითხეთ საქმ. 9:16. როგორ შეუძლიათ დღეს თქვენს ცხოვრებისეულ გარემოებებს, რომ გარშემომყოფებისთვის სახარების ქადაგების საშუალებად იქცნენ?`
[/TEXT]

[TITLE]პავლე და კოლასე[/TITLE]
[TEXT]არ არსებობს ბიბლიური მტკიცებულება იმისა, რომ მოციქული პავლე ოდესმე პირადად სწვეოდა კოლასეს. მხოლოდ ეს ფაქტიც კი ბევრს ამბობს მისი სამახარობლო სტრატეგიის ეფექტურობაზე. უწყება ქრისტეს შესახებ ამ ქალაქში ეპაფრამ, კოლასეს მაცხოვრებელმა ჩაიტანა, რომელიც "ერთგულად ემსახურება ქრისტეს თქვენთვის" (კოლ. 1:7; 4:12). ეპაფრამ, სავარაუდოდ ჩვ.წ.აღ.-ით 50-იან წლებში მიიღო ქრისტიანობა, როდესაც პავლე მეზობელ ქალაში, ეფესოში მსახურობდა და მისი მსახურების შედეგად "აზიის ყველა მცხოვრები ისმენდა უფლის სიტყვას" (საქმ. 19:10; შეადარეთ საქმ. 20:31-ს).
გამოცხადების წიგნი მოწმობს იმის შესახებ, თუ როგორ ფართოდ გავრცელდა სახარება მთელ ამ რეგიონში (გამოცხ. 1:4). ამ წარმატების ყველაზე დამაჯერებელი ახსნა ის არის, რომ ახლადმოქცეულები, ისეთები, როგორიც ეპაფრა იყო, მოციქულის თანამშრომლები ხდებოდნენ და სახარებას მშობლიურ ქალაქებში ავრცელებდნენ. ასე დაარსდა ეკლესიები კოლასეში, ლაოდიკიასა და იერაპოლისში.
კოლასე, რომელიც ლაოდიკიიდან სამხრეთ-აღმოსავლეთით, დაახლოებით 15 კილომეტრის დაშორებით მდებარეობს, მხოლოდ ახლა ხდება არქეოლოგიური გათხრების ობიექტი, ამიტომ მის შესახებ გაცილებით ნაკლები რამ არის ცნობილი, ვიდრე სხვა უფრო ცნობილი ქალაქების შესახებ. როგორც ცნობილია, აქ ბევრი იუდეველი ცხოვრობდა: "ფრიგიის ამ რეგიონში ათი ათასამდე ებრაელი ცხოვრობდა", - აღნიშნავს არტურ პაცია თავის კომენტარებში ეფესელთა, კოლასელთა და ფილიმონის წერილებისთვის. კოლასეში აღმოჩენილი მონეტები სხვადასხვა ღმერთების თაყვანისცემაზე მეტყველებს, რომის სხვა მრავალი ქალაქის მსგავსად. წარმართული რიტუალები და წარმართული კულტურის გავლენა ქრისტიანებს უზარმაზარ სირთულეებს უქმნიდა - არა მხოლოდ ქადაგებაში, არამედ სახარებისადმი ერთგულების შენარჩუნებაშიც. ამ ეკლესიის ერთ-ერთი გამორჩეული წევრი იყო ფილიმონი, რომელიც, შესაძლოა, იმავე დროს მოექცა რწმენაში, რა დროსაც ეპაფრა.


`კოლ. 4:9-ს თანახმად, ონისიმე პავლეს ერთ-ერთი დამხმარე იყო კოლასეში მსახურებისას. წაიკითხეთ ფილ. 10-12,16. ვინ იყო ონისიმე?`



`ონისიმეს მიმართ როგორი ახალი დამოკიდებულებისკენ მოუწოდებს პავლე თავის მეგობარ ფილიმონს?`

პავლე ფილიმონს მიმართავს მის გაქცეულ მონასთან, ონისიმესთან დაკავშირებით, რომელიც რომში შეხვდა მოციქულს და ქრისტიანობა მიიღო. რომის კანონი მონის ბატონთან დაბრუნებას მოითხოვდა, მაგრამ პავლე არა კანონს, არამედ ფილიმონის, როგორც მორწმუნის გულსა და სინდისს მიმართავს. ის სთხოვს მას, რომ მიიღოს ონისიმე არა როგორც მონა, არამედ მონაზე მეტი, "საყვარელი ძმა" (ფილ. 16).


`მოციქული არ მოუწოდებს მონობის, როგორც ინსტიტუტის გაუქმებისკენ, არამედ მუშაობს არსებული სისტემის ფარგლებში, რათა გარდაქმნას იგი სახარების პრინციპებით. როგორ უნდა გარდაქმნას სახარებამ ჩვენი სოციალური ურთიერთობები დღეს?`