---
title: პავლე – იესო ქრისტეს პატიმარი
date: 28/12/2025
---

ფილიპელთა და კოლასელთა მიმართ წერილები, ისევე, როგორც წერილები ეფესელთა და ფილიმონის მიმართ, "ციხის ეპისტოლეებად" არის ცნობილი, რადგან პავლე საპყრობილეში ყოფნისას წერდა მათ. ბიბლიის მკვლევართა უმრავლესობა თანხმდება, რომ ისინი რომში პავლეს პირველი დატყვევებისას, დაახლოებით ჩვ.წ.აღ.-ით 60-62 წლებში იწერებოდა (იხ. საქმ. 28:16,30).


`წაიკითხეთ ეფეს. 3:1 და ფილ. 1. როგორ ფიქრობთ, რატომ უწოდებს პავლე საკუთარ თავს "ქრისტეს პატიმარს", და არა რომის იმპერიის პატიმარს?`

პავლე არ მიიჩნევს საკუთარ თავს არც რომის და არც იმპერატორის ტყვედ. იგი "იესო ქრისტეს პატიმარია". ასეთი გააზრებით კი სრულად იცვლება მისი დამოკიდებულებაც არსებული ვითარებისადმი. მან საკუთარი ცხოვრება ქრისტეს მსახურებას მიუძღვნა. თუკი ეს მსახურება საპყრობილეში ყოფნასაც მოიაზრებს, მაშინ ის მზადაა ღმერთის გეგმის ნაწილად მიიღოს ეს ფაქტი. იგი განაგრძობს თავის "ბორკილდადებულ ელჩობას" (ეფეს. 6:20). ის აწყობდა მისიონერულ მოგზაურობებს, აფუძნებდა ეკლესიებს და ამზადებდა მუშაკებს უფლისათვის. მოციქულს შეეძლო დაესვა შეკითხვა: "რატომ ვარ ახლა აქ, ამ ბორკილებში გამომწყვდეული, როდესაც შემეძლო, რომ თავისუფლებაში გაცილებით მეტი რამ გამეკეთებინა სახარების საქმისთვის?" თუმცა, წუწუნის ნაცვლად, პავლე ამ დროს შთამაგონებელი წერილების დასაწერად იყენებს, რომლებიც დღემდე ამხნევებს და ასწავლის ეკლესიას. მოგვიანებით პავლე ისევ მოხვდა საპყრობილეში, სადაც დაწერა მეორე წერილი ტიმოთეს მიმართ. ამრიგად, ახალი აღთქმის სულ მცირე ხუთი წიგნი ციხის საკანშია დაწერილი.
ამ წერილებში პავლე არ საუბრობს იმაზე, თუ კონკრეტულად სად იყო ის დაკავებული, ამიტომ ზოგი მიიჩნევს, რომ ეს შეიძლებოდა ეფესო ან კესარია ყოფილიყო. თუმცა მისი ეფესოში ყოფნის ბიბლიური მტკიცებულებები არ მოგვეპოვება. კესარიაში მისი ყოფნა უფრო მეტად სავარაუდოა, თუმცა ამ შემთხვევაში მისი სიცოცხლე საფრთხის ქვეშ არ იქნებოდა. ფილიპელთა მიმართ ეპისტოლეს წერის დროს კი აშკარაა, რომ ასეთი საფრთხე არსებობდა (იხ. ფილიპ. 1:20; 2:17).
ფილიპელთა მიმართ წერილში ვხვდებით რამდენიმე მინიშნებას იმაზე, რომ პავლე რომში იმყოფებოდა. პირველ რიგში, იგი აღნიშნავს, რომ მისი ბორკილების შესახებ "მთელმა პრეტორიამ" შეიტყო (ფილიპ. 1:13). პრეტორია შეიძლება გულისხმობდეს პროვინციის მმართველის ოფიციალურ რეზიდენციას, მაგალითად, იერუსალიმში, სადაც პილატემ იესო დაკითხა (მათ. 27:27; იოან. 18:33), ან კესარიაში, სადაც პავლე დააპატიმრეს (საქმ. 23:35). მაგრამ პავლე ამ ტერმინს აშკარად არა კონკრეტულ ადგილმდებარეობასთან, არამედ "მთელი პრეტორიის" ხალხთან მიმართებით იყენებს. პრეტორიანელთა გვარდია ელიტური ჯარი იყო, რომელიც დაახლოებით ცხრა ათასი მეომრისაგან შედგებოდა, ისინი იმპერატორის პირად მცველებად მსახურობდნენ და მის პატიმრებს დარაჯობდნენ. უწყებამ ქრისტეს შესახებ რომაული ხელისუფლების უმაღლეს წრეებამდე მიაღწია.
და მეორეც, სახარების დასასრულს პავლე განსაკუთრებულ მოკითხვას გადმოსცემს "კეისრის სახლიდან" (ფილიპ. 4:22). ეს აუცილებლად იმპერატორის ოჯახის წევრებს არ გულისხმობს, არამედ უფრო მონებს, გათავისულფლებულ ტყვეებსა და იმპერატორის კარის მსახურებს. ეს ფაქტი ადასტურებს, რომ პავლე იმპერიის დედაქალაქში იმყოფებოდა და მისი მსახურება იქაც კი იღებდა თავის ნაყოფს.


`პავლეს მაგალითზე, როგორ ვისწავლოთ ღმერთის მიზნის დანახვა რთულ ვითარებებში?`

`რატომ არის ზოგჯერ რთული მისი განგების ნდობა, როდესაც ჩვენი გეგმები იმსხვრევა?`