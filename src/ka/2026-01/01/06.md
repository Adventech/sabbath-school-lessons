---
title: ეკლესიები ფილიპესა და კოლასეში
date: 01/01/2026
---

`წაიკითხეთ ფილიპ. 1:1 და კოლ. 1:1,2. რას უწოდებს პავლე მოციქული მორწმუნეებს ფილიპესა და კოლასეში?`

`რატომ არიან ეკლესიის წევრები "წმიდები", მიუხედავად იმისა, რომ ეკლესიაში შეიძლება იყოს პრობლემები და სირთულეები?`

 მისალმებისას, პავლე, როგორც წესი, ქრისტიანებს მიმართავს, როგორც "წმიდებს". ნათლობამ გამოარჩია ისინი განსაკუთრებულ ერად, როგორც უძველესი ისრაელი იყო გამორჩეული სხვა ერებს შორის, რათა ყოფილიყო "მღვდელთა სამეფოდ და წმიდა ერად" (გამ. 19:6; შეადარეთ 1პეტრ. 2:9). ამ სტატუსს არაფერი აქვს საერთო უცოდველობასთან ან ზოგიერთ ეკლესიაში არსებულ წმინდანთა დაკანონების პრაქტიკასთან.

 `რას ნიშნავს პირადად თქვენთვის ის, რომ "წმიდათა" და ერთგულთა რიცხვს მიეკუთვნებით?`

 საინტერესოა ამ ორ წერილში მისალმების შედარება. ფილიპელთა მიმართ წერილში პავლე კონკრეტულად მოიხსენიებს "ეპისკოპოსებს და დიაკვნებს" (ფილიპ.1:1), რაც ჩამოყალიბებულ საეკლესიო სტრუქტურაზე მიუთითებს. კოლასელთა მიმართ წერილში პავლე მიმართავს "წმიდათ და მორწმუნე ძმებს ქრისტეში" (კოლ. 1:2). ეს ტერმინები შეიძლება მიემართებოდეს ეკლესიის ყველა წევრს, და შეიძლება მიუთითებდეს ლიდერებსა და მსახურებზეც, რომელთაც კონკრეტული პასუხისმგებლობა ჰქონდათ დაკისრებული ეკლესიაში (იხ. ეფეს. 6:21; კოლ. 4:7). ამ მსახურთა მოხსენიება, რომელთა მოვალეობებიც სხვა ადგილებში უფრო დეტალურად განიხილება (იხ. 1ტიმ. 3; ტიტ. 1:5-9), მოწმობს საეკლესიო ორგანიზაციის მნიშვნელობაზე მისი არსებობის ადრეული ეტაპიდანვე.

 პავლესთვის ტიმოთესა და ეპაფრას მსგავს მსახურთა მომზადება და ადგილობრივ ეკლესიებში ლიდერების ჩამოყალიბება პრიორიტეტული საკითხი იყო. არსებობდა გააზრებული მიდგომა როგორც უწყების გავრცელების, ისე რწმენაში ახლადმოქცეულთა გაძლიერებასთან მიმართებით. ადრეული პერიოდის ადვენტისტები ეკლესიის ორგანიზების ახალაღთქმისეულ მოდელს მიჰყვებოდნენ, რაზეც 1850-იან წლებში "რევიუ ენდ გერალდში" გამოქვეყნებული არაერთი სტატია მეტყველებს. ჯეიმს უაითი ამბობდა: "ახალი აღთქმის ღვთაებრივი წესრიგი საკმარისია ქრისტეს ეკლესიის მოწყობისთვის. ამაზე მეტი რომ ყოფილიყო საჭირო, მივიღებდით კიდეც ზეციურ შთაგონებას" (ადვენტისტ რევიუ ენდ საბატ გერალდ, 6 დეკემბერი, 1853წ.). მსახურებმა იმაზე ბევრად ადრე დაიწყეს იერუსალიმის ეკლესიისთვის მსახურების დანიშვნა, ვიდრე პავლე ამ ეკლესიებს წერილებს მისწერდა (იხ. საქმ. 6:1-6; 11:30), "ეკლესიის ჩამოყალიბება იერუსალიმში მაგალითი იყო სხვა ადგილებისთვისაც, სადაც ჭეშმარიტების მაუწყებლებს ადამიანები სახარებისეულ რწმენასთან მიჰყავდათ" (ელენ უაითი, მოციქულთა საქმეები. გვ.91).

 როგორც ვიცით, წერილების წერისას პავლე ზოგჯერ ლიტერატურულ თანაშემწეებს იშველიებდა. ტიმოთე ორივე წერილის მისალმებაში თანაავტორად არის მოხსენიებული, რაც პავლესთან მის მჭიდრო თანამშრომლობაზე მიუთითებს (იხ.,მაგალითად, 2კორ. 1:1, ფილ. 1). თუმცა მოციქულის მიერ მთელ ტექსტში ნაცვალსახელ „მე"-ს გამოყენება „ჩვენ"-ს ნაცვლად მისი, როგორც ამ შთაგონებული ეპისტოლეების ავტორის პირად ავტორიტეტს უსვამს ხაზს.