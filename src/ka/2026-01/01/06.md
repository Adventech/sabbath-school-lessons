---
title: შემდგომი გამოკვლევისთვის:
date: 01/01/2027
---

"ღმერთმა გამოგარჩიათ ხსნისთვის სულიწმიდით განწმედისა და ჭეშმარიტების რწმენის მეშვეობით. ამიტომ, მტკიცედ იდექით... როდესაც ერთგულად ემსახურებით ღმერთს, შეხვდებით ცრურწმენებსა და წინააღმდეგობას; მაგრამ უსამართლოდ ტანჯვისას გულს ნუ გაისასტიკებთ. შურს ნუ ეძიებთ. მტკიცედ შეინახეთ იესო ქრისტეს სიწმიდე. ურყევი სიმტკიცით მიმართეთ თქვენი მზერა ზეცისკენ. დაე, სხვებმა ილაპარაკონ, რაც მოესურვებათ და იარონ საკუთარი გზებით; თქვენი მოვალეობა კი -  ქრისტეს თვინიერებითა და თავმდაბლობით გზის გაგრძელებაა. განაგრძეთ თქვენი საქმე სუფთა გულით, არასოდეს გადაუხვიოთ თქვენს მიზანს, გააკეთეთ ყველაფერი, რაც თქვენს ძალაშია, და დაეყრდენით ღმერთის ხელს. შეიძლება ვერც ვერასდროს გააცნობიეროთ თქვენი საქმის ჭეშმარიტი და ამაღლებული ბუნება. მისი ღირებულება იზომება არა ადამიანური სტანდარტებით, არამედ თქვენი ხსნისთვის გაცემული სიცოცხლით...
ქრისტეში მზარდი ყოველი სულისთვის დადგება სერიოზული და ხანგრძლივი ბრძოლის ჟამი, რადგან ბნელეთის ძალებს მტკიცედ აქვთ გადაწყვეტილი, შეეწინააღმდეგონ ყოველგვარ წინსვლას. მაგრამ როდესაც მადლის საძიებლად ქრისტეს ჯვარს მივაპყრობთ მზერას, ვერაფერი დაგვამარცხებს. ჩვენი გამომსყიდველი გვპირდება: „არ მიგატოვებ", „აჰა, მე თქვენთან ვარ დღენიადაგ, საუკუნის აღსასრულამდე" (ელენ უაითი, ახალგაზრდობის დამრიგებელი, 9 ნოემბერი, 1899წ.).
შეკითხვები მსჯელობისთვის:
1.პავლე არაერთხელ მოხვედრილა ციხეში და ყოველ ჯერზე – უსამართლოდ. თქვენ როგორ რეაგირებთ, როდესაც უსამართლოდ გეპყრობიან? რომელი ბიბლიური აღთქმების გამოყენება შეიძლება ასეთ ვითარებებში?
2.ქრისტიანების დევნის შესახებ ტერტულიანე, ერთ-ერთი ყველაზე გამოჩენილი ადრექრისტიანი მწერალი და თეოლოგი ამბობდა: „რაც უფრო მეტად გაგვანადგურებთ, მით უფრო მრავალრიცხოვანნი გავხდებით: ქრისტიანების სისხლი თესლია". თუმცა, სხვადასხვა დროსა და სხვადასხვა ადგილას დევნამ მნიშვნელოვნად გაართულა ეკლესიის საქმიანობა. როგორ შეგვიძლია მხარი დავუჭიროთ მათ, ვინც რწმენის გამო იტანჯება?
3.ამ კვირის სამახსოვრო მუხლი მოგვიწოდებს: "მარადის იხრეთ უფალში" (ფილიპ.4:4). როგორ გავიგოთ ეს მოწოდება იმის გათვალისწინებით, რომ პავლე თავად ციხეში იმყოფებოდა ამ სიტყვების წერისას? როგორ შეუძლია ქრისტიანს გაითვალისწინოს ეს მოწოდება ავადმყოფობის, დანაკარგის ან სხვა მწუხარების დროს? იმსჯელეთ, რა არის ქრისტიანული სიხარულის უცვლელი წყარო, რომელიც არ არის დამოკიდებული ირგვლივ არსებულ გარემოებებზე.