---
title: ტანჯული, მაგრამ ღმერთისგან არ დავიწყებული
date: 27/12/2025
---

### გამოსაკვლევად შემოთავაზებული ბიბლიური მუხლები: ძირითადი
ფილიპ. 1:1-3; 4:4; კოლ. 1:1,2; 4:9;

### დამატებითი
საქმ. 9:16; 2 კორ. 4:7-12; 6:3-7; ეფეს. 3:1; ფილ. 1,10-12,15,16.

> <p>სამახსოვრო მუხლი:</p>
> "მარადის იხარეთ უფალში და კიდევ ვიტყვი: იხარეთ!" (ფილიპ. 4:4).

ადვენტისტმა პასტორმა, რომელიც ციხეში ცრუ ბრალდების საფუძველზე მოხვდა, საპყრობილეში თითქმის ორი წელი გაატარა. საწყის ეტაპზე ის ძალიან დაბნეული და დათრგუნული იყო, მაგრამ დროთა განმავლობაში მივიდა დასკვნამდე, რომ ციხე – ის მისიონერული ველია, რომელიც ღმერთმა უბოძა. როდესაც პატიმრებმა შეიტყეს, რომ ის პასტორი იყო, სთხოვდნენ, რომ ექადაგა მათთვის. ისიც უზიარებდა მათ ღმერთის სიტყვას, ავრცელებდა ლიტერატურას, ნათლავდა და ატარებდა უფლის სერობის მსახურებას. "ციხეში მსახურება ზოგჯერ რთული იყო", - აღიარა მან, - "მაგრამ მაინც დიდ სიხარულს მანიჭებდა, განსაკუთრებით კი მაშინ, როდესაც შესმენილ ლოცვებს და ადამიანთა შეცვლილ ცხოვრებას ვხედავდი".

ეს თანამედროვე ისტორია პავლე მოციქულის გამოცდილების ანარეკლია. საპყრობილეში ყოფნისას მან რამდენიმე წერილი დაწერა, რომელიც "ციხის ეპისტოლეებად" არის ცნობილი, მათ შორის, წერილები ფილიპელთა და კოლასელთა მიმართ (იხ. ფილიპ. 1:7; კოლ. 4:3). აღსანიშნავია, რომ სწორედ ფილიპეში, პავლეს და სილასთვის უსამართლო ბრალის წაყენების შემდეგ, საპყრობილის ზედამხედველმა "ფეხებზე ხუნდები დაადო" მათ (საქმ. 16:24). თუმცა ისინი შუა ღამითაც "ლოცულობდნენ და უგალობდნენ ღმერთს. პატიმრები კი ყურს უგდებდნენ" (საქმ. 16:25). მათ ჭეშმარიტად იცოდნენ, რას ნიშნავს "მარადის იხარო უფალში".

ამ კვირაში ჩვენ გამოვიკვლევთ იმ გარემოებებს, რომლებშიც დევნილი, მაგრამ არ მიტოვებული პავლე იმყოფებოდა. ჩვენ დავინახავთ, თუ როგორ გარდაქმნიდა მისი მტკიცე რწმენა და სიხარული უფალში ყველაზე ბნელ ვითარებებსაც კი, და გამოვიტანთ გაკვეთილებს ჩვენი საკუთარი ცხოვრებისთვის, რომელშიც განსაცდელთან შეხვედრა ჩვენთვისაც გარდაუვალია.