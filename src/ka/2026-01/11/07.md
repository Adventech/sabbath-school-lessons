---
title: შემდგომი გამოკვლევისთვის
date: 13/03/2026
---

"როდესაც ღმერთის სული წარმართავს გონებასა და გულს, ქრისტესკენ მოქცეული ადამიანი ახალ სიმღერას მღერის, რადგან ხვდება, რომ მასში შესრულდა ღმერთის აღთქმა, რომ მისი ურჯულოება მიტევებულია და მისი ცოდვები დაფარულია. მან მოინანია ღვთის წინაშე მისი რჯულის დარღვევა და ირწმუნა ქრისტე, რომელიც მოკვდა ადამიანის გასამართლებლად. „რწმენით გამართლებულს", მას აქვს „მშვიდობა ღმერთთან ჩვენი უფლის იესო ქრისტეს მიერ" (რომ. 5:1).

 მაგრამ ქრისტიანი არ უნდა დაკმაყოფილდეს იმით, რაც მისთვის გაკეთდა. ყველა, ვინც მტკიცედ გადაწყვიტა სულიერ სამეფოში შესვლა, აღმოაჩენს, რომ მის წინააღმდეგ გაერთიანდება სიბნელის სამეფოს მიერ მხარდაჭერილი, აუღორძინებელი ბუნების ყველა ძალა და ვნება. მან ყოველდღიურად ხელახლა უნდა მიუძღვნას თავი ღმერთს და ებრძოლოს ბოროტებას. ძველი ჩვევები და მემკვიდრეობით მიღებული მანკიერებები შეეცდებიან მისი გულის დაპყრობას, მაგრამ ის უნდა იდგეს სადარაჯოზე და ქრისტეს ძალით მოიპოვოს გამარჯვება...

 ჩვენ ძალიან გვჭირდება ძალა, რომელსაც უფრო ამაღლებული, უფრო სუფთა და უფრო კეთილშობილი ცხოვრება გვაძლევს. ჩვენ ძალიან ბევრს ვფიქრობთ ამქვეყნიურზე და ძალიან ცოტას ცათა სასუფეველზე.

 ღვთაებრივი იდეალის მიღწევის მცდელობისას ქრისტიანმა იმედი არ უნდა გაიცრუოს. სულიერი და ზნეობრივი სრულყოფილება, რომლის მიღწევაც ქრისტეს მადლის ძალითაა შესაძლებელი, ყველას აქვს აღთქმული. იესო სასიცოცხლო ძალის წყაროა. ის გვიცხადებს თავის სიტყვას და ჩვენი ცოდვით შეპყრობილი სულები სცნობენ სიცოცხლის ხის მკურნალ ძალას. ის მიგვიძღვება ღვთის ტახტთან და ჩვენს ბაგეებს ასწავლის ლოცვას, რომლის დახმარებითაც მასთან მჭიდრო კავშირს ვამყარებთ. მას ჩვენთვის მოქმედებაში მოჰყავს ზეცის ყოვლისშემძლე ძალები. ყოველ ნაბიჯზე შეგვიძლია ვიგრძნოთ მისი მაცოცხლებელი ენერგია" (ელენ უაითი, მოციქულთა საქმეები, გვ. 476–478).

**შეკითხვები მსჯელობისთვის:**

1. როგორია თქვენი პირადი გამოცდილება „რწმენით გამართლების" აღთქმასთან დაკავშირებით? როგორ შეცვალა ამ შესანიშნავმა დაპირებამ თქვენი ცხოვრება?

2. რას ნიშნავს თქვენთვის ზეციერზე ფიქრი? არის თუ არა ეს უფრო მნიშვნელოვანი, ვიდრე დედამიწაზე სიკეთის კეთება? როგორ შეგიძლიათ მათ შორის ბალანსის პოვნა?

3. დაფიქრდით იმაზე, თუ რა გავლენას ახდენს თქვენი ცხოვრება სხვებზე. ჩვენ ხშირად ვფიქრობთ ჩვენს პირად გავლენაზე, მაგრამ რა შეიძლება ითქვას ეკლესიის გავლენაზე? როგორ ცვლის თქვენი ეკლესია თქვენს რეგიონში მცხოვრები ადამიანების ცხოვრებას?

4. წაიკითხეთ კოლ. 3:11. განსხვავებები არსებობს და ყოველთვის იარსებებს. მაგრამ როგორ შეგვიძლია ვისწავლოთ ქრისტეში ერთობა?