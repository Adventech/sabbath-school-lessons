---
title: ხასიათი ახალი ცხოვრებისთვის
date: 11/03/2026
---

პავლე არა მხოლოდ ცუდ ჩვევებსა და უარყოფით თვისებებს აღწერს, რომლებიც უნდა მივატოვოთ, როდესაც ქრისტესთან მოვდივართ, არამედ დადებით ცვლილებებსაც - სიბნელიდან სინათლეში გადასვლას.

 `წაიკითხეთ კოლ. 3:12-14. მორწმუნეების რომელ "სამოსში" შემოსვას ისურვებდა პავლე?`

 ისრაელის მსგავსად, რომელიც მოწოდებული იყო, რომ ღმერთის რჩეულ ერად და მისი ხასიათის ამსახველად ქცეულიყო, იესოს მორწმუნეებიც „ღვთის რჩეულები" არიან (კოლ. 3:12). თუმცა, ყველა არ ცხოვრობს ამ მოწოდების შესაბამისად. როგორც იესომ ამბობდა: „წვეული ბევრია, რჩეული კი ცოტა" (მათ. 22:14; შეადარეთ მათ. 24:22, 24, 31). პავლეს მიერ რჩეულებზე მითითებები შინაარსობრივად ერთმანეთის მსგავსია (რომ. 8:33; 2 ტიმ. 2:10). ისრაელის მსგავსად, მორწმუნეებიც ღმერთისთვის „საყვარელნი" და „წმიდები" არიან (რჯლ. 7:6–8). ამ უპირატესობას დიდი პასუხისმგებლობაც მოაქვს: "გამოაცხადოთ მისი სათნოებანი, ვინც სიბნელიდან თავისი საკვირველი ნათლისკენ გამოგიხმოთ" (1 პეტრ. 2:9). და ჩვენ ამას ვაკეთებთ ჩვენი ახლანდელი ცხოვრებით.

 პავლე ჩამოთვლის რვა თვისებას: „მოწყალება, სახიერება, თავმდაბლობა, სიმშვიდე, სულგრძელება, შეიწყნარეთ ერთმანეთი და მიუტევეთ ერთმანეთს" და "ყოველივე ამას დაურთეთ სიყვარული" (კოლ. 3:12–14). ეს თვისებები მხოლოდ ქრისტესთან გაერთიანებულ გულში შეიძლება არსებობდეს, რადგან მათში ჩანს მისი ხასიათი და ის, თუ როგორ გვეპყრობოდა იგი ჩვენ. ჩვენ მოწოდებულნი ვართ, მივუტევოთ სხვებს „როგორც ქრისტემ მოგიტევათ თქვენ" (კოლ. 3:13). "სიყვარული… სრულქმნილების კავშირია" (კოლ. 3:14), რადგან სწორედ მისი სიყვარული გვაკავშირებს მასთან და გვაძლევს საშუალებას, ჭეშმარიტად შევიყვაროთ სხვებიც (1 იოან. 4:11, 12).

 ეს თვისებები ჩვენს ურთიერთობებზე ორგვარად მოქმედებს. პირველ რიგში - სიყვარულის, მოწყალების, სიკეთისა და მიმტევებლობის გამოხატვა სიხარულს გვანიჭებს როგორც ჩვენ, ასევე სხვებს. ადამიანები, როგორც წესი, იმავეთი გვპასუხობენ და ჩვენც ვაგრძელებთ ღვთის წყალობისა და მიტევების მიღებას (მათ. 5:7; 6:14). და მეორე, რაც უფრო მნიშვნელოვანია, ეს განადიდებს ღმერთს და შეუძლია შთააგონოს სხვებიც, რომ ირწმუნონ და გაჰყვნენ იესოს, რითაც ღვთაებრივი მადლის ძალა ვლინდება (იხ. ელენ უაითი, განკურნების მსახურება, გვ. 470).

 `რამდენად კარგად წარმოაჩენთ ქრისტეს სხვებთან ურთიერთობაში, განსაკუთრებით მათთან, ვინც ცუდად გექცევათ?`