---
title: რწმენაში დარჩენა
date: 20/02/2026
---

`წაიკითხეთ კოლ. 1:23. რას ნიშნავს რწმენაში „მტკიცედ და შეურყევლად" დარჩენა? (იხ. აგრეთვე კოლ. 2:5 და ეფეს. 3:17.)`

ბერძნულში „თუ" ნაწილაკის ოთხი სახეობა არსებობს და თითოეულს თავისი მახასიათებელი გააჩნია. კოლ. 1:23-ში პავლე ვარაუდობს, რომ პირობა ჭეშმარიტია. ის ამხნევებს კოლასელებს და ამბობს, რომ ისინი მართლაც დარჩებიან რწმენაში. ის მიუთითებს მათი რწმენისა და შეურყევლობის მტკიცებულებებზე, რომლებიც თავად  უკვე ჰქონდა ნანახი (კოლ. 2:5). თუმცა, მათი იმედი დამოკიდებულია იმაზე, თუ რამდენად შეუპოვრად ივლიან რწმენის იმ გზაზე, რომელსაც დაადგნენ.
კოლ. 1:23-ში გამოყენებული სიტყვა „დარჩებით" ხაზს უსვამს შეუპოვრობის იდეას. ის გვხვდება სახარების იმ მონაკვეთებში, სადაც მწიგნობრები და ფარისევლები განაგრძობდნენ იესოზე ზეწოლას მრუშობაში დადანაშაულებული ქალის საკითზე მისი პასუხის მისაღებად (იოან. 8:7) და მოციქულთა საქმეების წიგნში, როდესაც პეტრე განაგრძობდა კარზე კაკუნს, მიუხედავად იმისა, რომ როდემ იცნო მისი ხმა და არ გაუღო კარი (საქმ. 12:16). პავლე ამ სიტყვას იყენებს ასევე მაშინ, როდესაც მოუწოდებს ტიმოთეს, რომ შეენარჩუნებინა დარიგებებისადმი ერთგულება (1 ტიმ. 4:16). აქ ის ერთგულ მორწმუნედ ყოფნას აღნიშნავს. მომდევნო კვირაში ვიხილავთ პავლეს მღელვარებას იმასთან დაკავშირებით, თუ როგორ შეუძლიათ კოლასელებს, რომ სახარებაზე დაიმედების ნაცვლად ხსნა ადამიანურ გზებში ეძიონ (კოლ. 2:8, 20–22). სიტყვა „მტკიცე" მიუთითებს რწმენისა და სიყვარულის მყარ საფუძველზე, რომელიც ღმერთის სიტყვას ემყარება (მათ. 7:25; ეფეს. 2:20; ეფეს. 3:17).
ამ იდეას უკავშირდება ბერძნული სიტყვა, რომელიც ნათარგმნია, როგორც „შეურყეველი", რაც უძრავ სტრუქტურას, ხოლო უფრო ფართო გაგებით, ისეთ ქრისტიანს მიესადაგება, რომელმაც არ უნდა „გადაუხვიოს სახარების სასოებას" (კოლ. 1:23). იგივე სიტყვა გამოიყენება 1 კორ. 15:58-ში: „იყავით მტკიცენი და შეურყეველნი, მუდამ იუხვეთ უფლის საქმეში, რადგან იცით, რომ ფუჭი არაა თქვენი შრომა უფლის წინაშე"
მიუხედავად გავრცელებული მოსაზრებისა, რომ „ერთხელ გადარჩენილი, სამუდამოდ გადარჩენილია", პავლე სხვაგვარად ამბობს.


`როგორია თქვენი გამოცდილება რწმენაში დარჩენის მნიშვნელობასთან დაკავშირებით?`



`რატომ არის აუცილებელი, რომ ყოველდღე შეგნებულად ავირჩიოთ ქრისტეს მიმდევრობა?`



`რა შეიძლება მოხდეს, თუ შევწყვეტთ ამის კეთებას?`