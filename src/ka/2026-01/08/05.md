---
title: დასაბამი, პირმშო მკვდართაგან
date: 18/02/2026
---

`წაიკითხეთ კოლ. 1:18. რის "დასაბამს" უწოდებს პავლე ქრისტეს?`

 ებრაულ ენაში სიტყვები „თავი" (როშ) და „დასაწყისი" (რეშიტ) ერთმანეთთან მჭიდრო კავშირშია. წმიდა წერილში სიტყვა რეშიტ პირველად დაბადების 1:1-შია გამოყენებული: „დასაწყისში [რეშიტ] შექმნა ღმერთმა ცა და მიწა". ქრისტე კაცობრიობისა და ეკლესიის თავი არა მხოლოდ მისი განკაცების გამოა, არამედ იმის გამოც, რომ შემოქმედია.

 ბერძნულ სიტყვას არქე, რომელიც ითარგმნება როგორც „დასაბამი", ასევე ფართო სპექტრის მნიშვნელობები გააჩნია, მათ შორის „დასაწყისი", „წყარო" ან „პირველი მიზეზი". კოლ. 1:18-ში „დასაწყისი" იესოსთან მიმართებით გამოიყენება ეკლესიის წარმოშობის წყაროს ან ინიციატორის მნიშვნელობით და შესაბამისად, ეკლესიის თავის მნიშვნელობითაც, ისევე, როგორც ქმნილების პროცესში ის არის სამყაროს შექმნის „დასაწყისი" ან ინიციატორი.

 მაგრამ პავლე კიდევ უფრო შორს მიდის. ის ქრისტეს არა მხოლოდ „დასაბამს", არამედ „მკვდართაგან პირმშოსაც" უწოდებს. რატომ? იმიტომ, რომ მისი აღდგომა ახალი ქმნილების დასაწყისია. ვინაიდან ცოდვის საზღაური სიკვდილია, ქრისტეს სიკვდილზე გამარჯვება ასევე მის ცოდვაზე გამარჯვებასაც ნიშნავს. მისი აღდგომა ჩვენი მომავალი აღდგომის გარანტიაა. ის პირველია, ვინც აღდგა განდიდებულ სხეულში და მას მიჰყვება ყველა, ვინც მას ეკუთვნის. მისი მკვდრეთით აღდგომა მართალია ქრონოლოგიურად პირველი ფაქტი არ არის (მაგალითად, მოსე უფრო ადრე აღდგა; იხ. იუდ. 9), მაგრამ ეს ფუძემდებლური მოვლენაა, რომლის გარეშეც ვერავინ აღდგებოდა მარადიული სიცოცხლისთვის.

 მოდით შევაჯამოთ, თუ რატომ ამბობს პავლე, რომ ქრისტეს უნდა ჰქონდეს „პირველობა ყველაფერში" (კოლ. 1:18):

• ის არის „უხილავი ღმერთის სრულყოფილი ხატება".

• ის არის შემოქმედი, რომლის მეშვეობითაც და ვისთვისაც შეიქმნა ყველაფერი.

• ის არსებობდა სამყაროს შექმნამდე და „ყოველივე მისით დგას".

• ის არის ეკლესიის თავი, ეკლესია კი მისი სხეულია.

• ის არის ქმნილების დასაბამი და ახალი ქმნილების პირმშო.

• მან დაამარცხა ცოდვა და სიკვდილი და, შესაბამისად, მოიპოვა უფლება, რომ მკვდრეთით აღადგინოს ყველა, ვინც ენდობა მას, როგორც საკუთარ მხსნელს.

 იესო ყოველთვის არსებობდა, მაგრამ ახლა, ყველა ამ ასპექტის მეშვეობით, მან მოიპოვა პირველობა, როგორც კაცობრიობისა და ეკლესიის თავმა.

 `რა გიშლით ხელს, რომ სრულად აღიაროთ და შეიგრძნოთ ქრისტეს პირველობა თქვენს ცხოვრებაში?`

`რა პრაქტიკული ნაბიჯების გადადგმა შეგიძლიათ, რომ ის ყველაფერში ნამდვილად პირველ ადგილზე დააყენოთ?`