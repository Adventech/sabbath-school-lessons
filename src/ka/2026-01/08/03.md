---
title: პირმშო ყოველი ქმნილებისა
date: 16/02/2026
---

ახალ აღთქმაში ტერმინი „პირმშო" თითქმის ყოველთვის იესოსთან მიმართებით გამოიყნება (ლუკ. 2:7; რომ. 8:29; ებრ. 1:6; გამოცხ. 1:5). თუმცა, მაშინაც კი, როდესაც ეს ტერმინი სხვებთან მიმართებით გვხვდება, ის აუცილებლად ქრონოლოგიურად პირველ დაბადებულს არ გულისხმობს. „პირმშოს" ბიბლიური კონცეფცია ხაზს უსვამს ვაჟის განსაკუთრებულ კავშირს მამასთან, მისი დაბადების რიგისგან დამოუკიდებლად. გარდა ამისა, არსებობს მაგალითები, სადაც უმცროსი ვაჟები უფრო გამორჩეულები არიან, როგორც, მაგალითად ისააკის, იაკობისა და იოსების შემთხვევებში.

 მართალია დავითი რვა ვაჟს შორის უმცროსი იყო, მაგრამ სწორედ ის გახდა ცხებული მეფე (1 მეფ. 16:10–13). მეფსალმუნის ბაგით ღმერთი ამბობს: „მეც უფროსობას ვუბოძებ მას, ქვეყნიერების მეფეებზე უმაღლესობას" (ფსალმ. 88:27). მან ასევე უთხრა მოსეს: „ჩემი პირმშო შვილია ისრაელი" (გამ. 4:22). ამ გაგებით, ეს ტერმინი „პირველს" უპირატესობის ფლობის მნიშვნელობით აღნიშნავს.

 `წაიკითხეთ კოლ. 1:15–17. რა მიზეზები მოჰყავს პავლეს იმის დასამტკიცებლად, რომ იესო „პირმშოა ყოველი ქმნილებისა"?`

 ცხადია, პავლე არ გულისხმობს, რომ იესო პირველი შექმნილი არსება იყო. სინამდვილეში, ის კატეგორიულად გამორიცხავს ამის შესაძლებლობას. ორჯერ და ორი განსხვავებული გზით იმეორებს იგი, რომ იესომ შექმნა ყოველივე არსებული. ყოველივე მისი მეშვეობით და მისთვის შეიქმნა (კოლ. 1:16). ორივე შემთხვევაში, იესო მოხსენიებულია, როგორც ღმერთის პირადი წარმომადგენელი, რომლის მეშვეობითაც ახორციელებდა იგი ქმნილების პროცესს (იხ. აგრეთვე ეფეს. 3:9; იოან. 1:1–3; გამოცხ. 4:11).

 პავლეს მტკიცება იმდენად ყოვლისმომცველია, რამდენადაც შესაძლებელია. „ყოველი" ნიშნავს „ყველაფერს" - სივრცითი (ცა და დედამიწა), ონტოლოგიური (ხილული და უხილავი) და ფუნქციური (ტახტები, სამეფოები, სამთავროები, ხელმწიფებები) გაგებით. ეს უკანასკნელი ტერმინები, როგორც წესი, ანგელოზებთან მიმართებით გამოიყენება (იხ. ეფეს. 3:10; 6:12). იმისათვის, რომ მისი ნათქვამის არასწორად გაგება არ მოხდეს, პავლე ასევე აღნიშნავს, რომ იესო „უწინარეს ყველაფრისა" არსებობდა (კოლ. 1:17). ბერძნული გამოთქმა შეიძლება აღნიშნავდეს უფროსობას როგორც რანგით, ასევე დროის პარამეტრით, მაგრამ ყველა სხვა შემთხვევაში პავლე თავის წერილებში მას დროსთან მიმართებით იყენებს (იხ., მაგალითად, 1კორ. 2:7; გალ. 1:17; ეფეს. 1:4).

 კიდევ ერთი მიზეზი, რომლის გამოც პავლე იესოს უპირატესობაზე საუბრობს, არის ის, რომ „ყოველივე მისით დგას" (კოლ. 1:17). ბერძნული სიტყვა (სყნისტēმი) სიტყვასიტყვით ნიშნავს „ერთად შეკრებას" ან „გაერთიანებას". იესო სამყაროს გამაერთიანებელი არა მხოლოდ იმიტომ არის, რომ შემოქმედია, არამედ იმიტომაც, რომ გამომსყიდველია.

 `შემოქმედი ღმერთი ჩვენთვის მოკვდა ჯვარზე. რატომ არის ნებისმიერი მოსაზრება, რომ ჩვენი საქმეები შეიძლება რამეს მატებდეს იმას, რაც ქრისტემ უკვე გააკეთა ჩვენთვის არა მხოლოდ მცდარი, არამედ მისი მსხვერპლის სიდიადის დამაკნინებელიც?`