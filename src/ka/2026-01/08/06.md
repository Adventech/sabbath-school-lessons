---
title: მისით შემოირიგა ყოველი
date: 19/02/2026
---

`წაიკითხეთ კოლ. 1:19,20. რატომ დასჭირდა ღმერთს, რომ "შემოერიგებინა ყოველი... მიწაზე თუ ცაში"?`

 პავლე იესოს აღწერის დასასრულებლად საინტერესო ბერძნულ გამოთქმას იყენებს. ის ირიბად მიუთითებს მამაზე, რომელიც ნახსენებია კოლ. 1:12-ში და ამბობს, რომ მამას მოსწონდა, „რომ მასში დამკვიდრებულიყო მთელი სისავსე" (კოლ. 1:19; შეადარეთ კოლ. 2:9). მაგრამ რა არის ეს „სისავსე"? ქრისტეს განკაცების აღწერისას, იოანე მას მამის დიდებად მოიხსენიებს, „მადლითა და ჭეშმარიტებით აღსავსეს" (იოან. 1:14).

 ამ მონაკვეთის მიხედვით თუ ვიმსჯელებთ, „სისავსე" ბევრ რამეს მოიცავს. ის მოიცავს ღმერთის მარადიულობასა და თვითმყოფადობას, მის ძალას, რომ შექმნას და გარდაქმნას და, რაც მთავარია, მის სიბრძნეს ცოდვასა და სიკვდილზე წარმოუდგენელი საშუალებით – ჯვარზე სიკვდილით – გამარჯვებაში. ეს უდიდებულესი მოვლენა იქცა მთელი ქმნილების მიმართ მისი მარადიული სიყვარულის დასტურად. "რადგან იქამდე შეიყვარა ღმერთმა სოფელი, რომ მისცა თავისი ერთადერთი ძე, რათა არავინ, ვინც მას ირწმუნებს, არ დაიღუპოს, არამედ ჰქონდეს საუკუნო სიცოცხლე" (იოან. 3:16).

 ცოდვის სამუდამოდ დამარცხებისა და მთელი ქმნილების შერიგების ერთადერთი გზა - ღმერთის სიყვარულია. მან იმდენად შეგვიყვარა ჩვენ და მთელი სამყარო, რომ ყველაფერი გასწირა, რათა გადავერჩინეთ ქრისტეს ჯვარზე სიკვდილის მეშვეობით. ბერძნული სიტყვა კოსმოს მთელ სამყაროს აღნიშნავს. პავლე ამას ქრისტეს მიმდევრობის კონტექსტში მოიხსენიებს: „ვინაიდან სანახაობად გავხდით სოფლისათვის, ანგელოზებისთვისაც და ადამიანებისთვისაც" (1კორ. 4:9).

 `როგორ შეიგრძნობთ ღმერთის უსაზღვრო სიყვარულს თქვენს მიმართ, რომელიც მისი ძის სიკვდილში გამოვლინდა?`

 "ტკივილისგან იგრაგნებოდა ზეცა ჯვარცმული ქრისტეს დანახვაზე... უფლის წინააღმდეგ ამბოხებული სატანა და მისი მსახურნი იმდენად დაშორდნენ და დაარღვიეს ღვთიური ჰარმონია, რომ უფალი მათთვის მშთანთქმელი ცეცხლია. სიყვარულის ღმერთის დიდება გაანადგურებს მათ... ამ დიადი ბრძოლის დაწყებამდე ანგელოზებს არ ესმოდათ ყოველივე ეს... მაგრამ ყველაფერი სხვაგვარად იქნება, როდესაც ეს დიადი ბრძოლა დასრულდება. ახლა, როცა გამოსყიდვის გეგმა აღსრულებულია, უფლის ჭეშმარიტი არსი ყველას წინაშე გაცხადდა... ამიტომაც დიდად ხარობდნენ მაცხოვრის ჯვარცმის მოწმე ანგელოზები... თვით ქრისტესაც კარგად ესმოდა მის მიერ გოლგოთის ჯვარზე გაღებული მსხვერპლის მნიშვნელობა. ეს ყველაფერი წინასწარ იხილა, როდესაც აღმოხდა: "აღსრულდა!" (ელენ უაითი, ქრისტე-წუთისოფლის იმედი. გვ. 760-764).