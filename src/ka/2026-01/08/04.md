---
week: 8.3
lesson: სამშაბათი
date: 2026-02-17
title: სხეულის (ეკლესიის) თავი
---

ქრისტეს მთელ ქმნილებაზე უპირატესობის აღწერის შემდეგ, პავლე გადადის მის განსაკუთრებულ როლზე ეკლესიასთან მიმართებით. იგი ქრისტეს „ეკლესიის სხეულის თავს" უწოდებს (კოლ. 1:18).
 `წაიკითხეთ ეფეს. 1:22 და კოლ. 2:10. რას ნიშნავს სიტყვა „თავი" ამ მუხლებში?`
`რას ნიშნავს ჩვენთვის ის, რომ იესო „ეკლესიის თავია" (ეფეს. 5:23)?`
 ჩვენთვის სიტყვა „თავის" მეტაფორულად გამოყენება ლიდერობის აღსაწერად ჩვეული რამაა. ეს მსოფლიოს სხვადასხვა ენაშიც აისახება. ამ სიტყვის ანალოგიურ გამოყენებას ვხვდებით ძველ და ახალ აღთქმებშიც. ყურადღება მიაქციეთ სიტყვა „თავი"-ს გამოყენებას შემდეგ მუხლებში:
• გამ. 18:25 - "და ამოარჩია მოსემ უნარიანი კაცები მთელი ისრაელიდან და დაუნიშნა ისინი მეთაურებად ხალხს: ათასისთავებად, ასისთავებად, ორმოცდაათისთავებად და ათისთავებად".
• რიცხვ. 31:26 - "თემის მამისსახლთა მთავრები" (სიტყვასიტყვით "თავები")
• რჯლ. 28:13 – უფალი ისრაელს გახდის "თავად და არა კუდად", თუკი დაემორჩილება მას.
• ეს. 7:8 - "რადგან არამის თავი დამასკოა და დამასკოს თავი – რეცინი".
• ოს. 1:11 - "შეიყრებიან ერთად იუდაელები და ისრაელიანები და დაისვამენ ერთ მთავარს".
• მიქ. 3:9 - "იაკობის სახლის მთავარნო და ისრაელის სახლის განმგებელნო".
• 1 კორ. 11:3 - "ყოველი მამაკაცის თავი ქრისტეა".
 ამრიგად, ქრისტე, როგორც ეკლესიის თავი, ლიდერობს და ხელმძღვანელობს მას, და უზრუნველყოფს სულიერ საზრდოს მისი ერთობისა და ზრდის მისაღწევად (იხ. კოლ. 2:19).
 `წაიკითხეთ 1 კორ. 12:12–27. აქ პავლე აღწერს ეკლესიას, როგორც „სხეულს". ეკლესიის კიდევ რომელ ასპექტებს გადმოსცემს ეს მეტაფორა?`
 სხეული თავის გარეშე ვერ იარსებებს. სხეულის რომელიმე ნაწილის არარსებობა ან დაზიანება მნიშვნელოვნად ართულებს ცხოვრებას. ჩვენ ხშირად ვერ ვხვდებით, რამდენად მნიშვნელოვანია რაღაც, სანამ არ დავკარგავთ მას.
 `სხეულის რომელიმე ნაწილის დათმობა რომ მოგიწიოთ, რომელს აირჩევდით?`
`ეს კითხვა გვეხმარება გავიგოთ, რამდენად ძვირფასი და შეუცვლელია თითოეული წევრი ქრისტეს სხეულში. პრაქტიკაში როგორ შეგვიძლია მეტი ზრუნვისა და პატივისცემის გამოხატვა ჩვენი საეკლესიო ოჯახის წევრების მიმართ?`