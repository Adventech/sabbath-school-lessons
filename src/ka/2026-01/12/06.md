---
title: სიბრძნით მოქცევა
date: 19/03/2026
---

რომელი ჭეშმარიტებაა ქრისტიანებისთვის ყველაზე მნიშვნელოვანი? რა თქმა უნდა, ეს არის იესო ქრისტეს სიკვდილი ჩვენი ცოდვებისთვის და მარადიული სიცოცხლის მოპოვების შესაძლებლობა მისი რწმენის მეშვეობით. ეს არის ჭეშმარიტება, რომელსაც დამოუკიდებლად ვერასდროს ჩავწვდებოდით; ის ღვთის სიტყვაში გაცხადდა ჩვენთვის.

ღვთის წყალობით, ჩვენ შევიძინეთ ცოდნისა და სიბრძნის სიმდიდრე, მაგრამ ეს მხოლოდ ინფორმაცია არ არის. ჩვენ ეს ჭეშმარიტებები ჩვენს ცხოვრებაში უნდა გამოვიყენოთ.

`წაიკითხეთ კოლ. 4:5, 6. პავლეს მითითებით, განსაკუთრებით რომელ სიტუაციებში გვჭირდება „სიბრძნით მოქცევა"? რატომ?`

სამწუხაროდ, ზოგჯერ ჩვენ, ქრისტიანები, არ ვიქცევით ქრისტიანებივით. პავლე ციტირებს ეს. 52:5-ს და აღნიშნავს, რომ ისრაელი ურწმუნოთათვის დაბრკოლების ლოდი იყო: „რადგან თქვენი გულისათვის, როგორც სწერია, ღვთის სახელი იგმობა წარმართებში" (რომ. 2:24). დიდი მნიშვნელობა აქვს იმას, თუ როგორ ვექცევით სხვებს, განსაკუთრებით არაქრისტიანებს (იხ. ტიტ. 2:5; 2 პეტრ. 2:2). ქრისტიანული ოჯახი, ახალგაზრდული სამლოცველო შეხვედრები, სიკეთე და მოთმინება ბევრ რამეზე მეტყველებს მათთვის, ვინც გვაკვირდება და ცდილობს ჩვენი რწმენის გულწრფელობის გარჩევას.

კოლ. 4:6-ში პავლეს ხაზგასმული აქვს ჩვენ მიერ წარმოთქმული სიტყვების მნიშვნელობა:

• "თქვენი სიტყვა ყოველთვის მადლიანი იყოს". ჩვენს მიერ წარმოთქმული სიტყვები არ უნდა იყოს მხოლოდ კეთილი ან თავაზიანი, ისინი უნდა იყოს შთაგონებული ღვთის მადლით და სულიწმიდის გავლენით, ამ მადლით უნდა იყოს განმსჭვალული.

• "მარილით შეზავებული". ჩვენი სიტყვები უნდა იყოს დროული და მსმენელისთვის მიმზიდველი.

• "რათა იცოდეთ, ვის რა პასუხი გასცეთ". მხოლოდ სულიწმიდას შეუძლია მოგვცეს სწორი სიტყვები საჭირო დროს, საჭირო მიზნისთვის და მოამზადოს ჩვენი მსმენელების გონება იმ უწყებისთვის, რომლის გაზიარებაც "გვმართებს" (აქ ასევე გამოიყენება სიტყვა დეი – იხ. გუშინდელი კომენტარები კოლ. 4:4-ზე).

`დაფიქრდით თქვენს სიტყვებსა და ქმედებებზე. რა გზავნილს ავრცელებთ თქვენი რწმენისა და ქრისტიანად ყოფნის შესახებ?`

`გაგვიზიარეთ თქვენი შთამაგონებელი მაგალითი, ან შესაძლოა ისეთი, რომელიც თავად თქვენც იმედგაცრუებას გგვრით.`