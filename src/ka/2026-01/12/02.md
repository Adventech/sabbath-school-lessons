---
title: ლოცვა
date: 15/03/2026
---

`წაიკითხეთ კოლ. 4:2-4. გამოყავით და იმსჯელეთ ლოცვის პრინციპებზე, რომლებსაც ამ მუხლებში იპოვით.`

•როდის უნდა ვილოცოთ? (მუხლი 2)
•რას ნიშნავს ლოცვაში "ფხიზლად" ყოფნა? (მუხლი 2)
•რა როლი აქვს მადლიერებას ლოცვაში?
•რატომ არის მნიშვნელოვანი გამუდმებით ლოცვა ყველა მახარობლეზე?
•რომელი მნიშვნელოვანი თხოვნა უნდა გავაჟღეროთ ლოცვაში სახარების  მქადაგებლებისთვის?
სიტყვები „მე შენთვის ვლოცულობ" ერთ-ერთი ყველაზე მნიშვნელოვანია, რაც შეგვიძლია ვუთხრათ გასაჭირში მყოფ ადამიანს. შუამდგომლური ლოცვა მხარდაჭერისა და თანამშრომლობის ის მეთოდია, რომელიც ზეცამ აირჩია. „ღვთის განზრახვის ნაწილია, გულწრფელი ლოცვის საპასუხოდ მოგვცეს ის, რასაც სხვა შემთხვევაში ვერ მივიღებდით" (ელენ უაითი, დიადი ბრძოლა. გვ. 525).
ყურადღება მიაქციეთ პავლეს შთამბეჭდავ სიტყვებს ლოცვასთან დაკავშირებით: „იბეჯითეთ ლოცვში", „ფხიზლად იყავით", „მადლიერებით", რაც მიუთითებს იმაზე, რომ ეს რწმენის ლოცვაა (კოლ. 4:2). ის გვეუბნება, რომ „ყოველ ჟამს" (ეფეს. 6:18) და „განუწყვეტლივ" ვილოცოთ (1 თეს. 5:17). ყველაზე საოცარი ის არის, რომ მართალია  „ არ ვიცით, როგორ უნდა ვილოცოთ, არამედ თვით სული შუამდგომლობს ჩვენთვის გამოუთქმელი ოხვრით" (რომ. 8:26).


`ხელახლა წაიკითხეთ კოლ. 4:3. გაგვიზიარეთ თქვენი გამოცდილება, როდესაც თქვენი რწმენის გაზიარებისას, ლოცვის მეშვეობით, ღმერთმა გაგიხსნათ „სიტყვის კარი".`

პავლე ასევე ლოცულობდა საკუთარი აზრების ნათლად გადმოცემის უნარის შესახებ. ჩვენ ხშირად ვფიქრობთ, რომ ის მჭევრმეტყველი და საკუთარ სიტყვებში დარწმუნებული იყო, მაგრამ აქ ის ლოცულობს, რომ  შეძლოს სახარების „გაცხადება" (კოლ. 4:4). მუხლის ბოლო ფრაზაში ის ასევე იყენებს ძალიან მნიშვნელოვან ბერძნულ სიტყვას (დეი), რომელიც შეიძლება ითარგმნოს, როგორც „როგორც მმართებს, რომ ვილაპარაკო", რაც მიუთითებს სახარების ქადაგების ღვთაებრივ აუცილებლობაზე. იგი აცნობიერებდა რამდენად მნიშვნელოვანი იყო სახარების ქადაგება რომის მთავრობის უმაღლესი თანამდებობის პირთათვის, მათ შორის, კეისრის ოჯახისთვის.
„ლოცვისთვის ყოველთვის მუხლებზე დაჩოქება არ არის აუცილებელი. გამოიმუშავეთ ჩვევა, რომ მარტო ყოფნისას, სეირნობისას ან ყოველდღიური სამუშაოს შესრულების დროსაც ესაუბროთ მხსნელს. დაე, თქვენი გული გამუდმებით აღავლენდეს ჩუმ თხოვნას დახმარების, სინათლის, ძალისა და ცოდნისთვის. ყოველი თქვენი ჩასუნთქვა და ამოსუნთქვა ლოცვა იყოს" (განკურნების მსახურება, გვ. 510).