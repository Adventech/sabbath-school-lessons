---
title: ქმრები და ცოლები
date: 15/03/2026
---

ახალი აღთქმა შეიცავს რამდენიმე „ოჯახურ კოდექსს", რომლებიც დარიგებებს აძლევენ ქრისტიანულ ოჯახებს (ეფეს. 5:21–6:9; კოლ. 3:18–4:1; ტიტ. 2:1–10; 1პეტრ. 2:18–3:7). აღსანიშნავია, რომ ეს დარიგებები, იმდროინდელი წარმართული კოდექსებისგან განსხვავებით, არა ძალაუფლების იერარქიაზე, არამედ ქრისტეში ურთიერთსიყვარულისა და პატივისცემის პრინციპებზეა დაფუძნებული.

 `წაიკითხეთ კოლ. 3:18, 19. რა კომენტარს გააკეთებდით სიტყვებზე: „ცოლებო, დაემორჩილეთ თქვენს ქმრებს". მოქმედებისკენ რა ტიპის წახალისებები გამოიყენა პავლემ ცოლ-ქმარს შორის ურთიერთობის დასაბალანსებლად?`

`რა დამატებით რჩევას გვაძლევს პავლე ეფეს. 5:22–25, 33-ში?`

 ზოგიერთ მამაკაცს უყვარს ამ სიტყვების ციტირება: „ცოლებო, დაემორჩილეთ თქვენს ქმრებს" (კოლ. 3:18) და ამაზე დასრულება, მაგრამ ყურადღება მიაქციეთ მნიშვნელოვან დაკონკრეტებას, რომელსაც პავლე იქვე დასძენს: „როგორც უფალშია საკადრისი". ახალ აღთქმაში არსად არ არის საუბარი იმაზე, რომ ქალები ყველა მამაკაცს უნდა დაემორჩილონ, არც იმაზე, რომ ცოლები დაქვემდებარებულ მდგომარეობაში არიან და არც იმაზე, რომ ისინი ბრმად უნდა დაემორჩილონ ქმრების ყველა ახირებას ან სურვილს. პავლე თვლის, რომ ცოლის ერთგულება პირველ რიგში უფლისკენ უნდა იყოს მიმართული და შემდეგ ქმრისკენ. ქმარმა არ უნდა დათრგუნოს ცოლის ინდივიდუალურობა და ის ვერ იქნება მისი სინდისი.

 ქრისტეს სიყვარული ეკლესიის მიმართ, როდესაც მან თავი გასწირა მისთვის, გვაჩვენებს იმას, თუ როგორ უნდა უყვარდეთ ქმრებს თავიანთი ცოლები (ეფეს. 5:25). ისინი ერთგულნი უნდა იყვნენ, ფასის მიუხედავად. ქმრებმა უნდა მიიღონ ისეთი გადაწყვეტილებები, რომლებიც ცოლების ინტერესებს ეხმიანება, თუმცა ეს ინტერესები, როგორც წესი, შეთანხმებას საჭიროებს. ასეთი სიყვარული დაეხმარება ცოლს, რომ პატივი სცეს ქმარს (ეფეს. 5:33).

 ჯანსაღი ქრისტიანული ქორწინება ორმხრივობაზეა დაფუძნებული. მეუღლეები უთანხმდებიან ერთმანეთს და ერთად იღებენ გადაწყვეტილებებს. ზოგჯერ დისკუსიებში ბავშვების ჩართვაც მნიშვნელოვანია, განსაკუთრებით თუ გადაწყვეტილებები მთელ ოჯახზე მოქმედებს. მშობლებმა არ უნდა იკამათონ შვილების წინაშე. თუ ცოლ-ქმარი ვერ თანხმდება, ცოლი უნდა დაეთანხმოს ქმრის გადაწყვეტილებას, თუკი ის არ ეწინააღმდეგება ღმერთის სიტყვას. ქმრების უმეტესობას შეუძლია გაიხსენოს შემთხვევები, როდესაც მადლიერი იყვნენ ცოლების რჩევისთვის. თანამშრომლობა ქორწინებას ბედნიერს ხდის.

 `როგორ შეგვიძლია თავიდან ავირიდოთ ახალი აღთქმის მშვენიერი პრინციპების დამახინჯება ოჯახთან დაკავშირებით?`