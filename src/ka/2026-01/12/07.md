---
title: შემდგომი გამოკვლევისთვის
date: 20/03/2026
---

„ოჯახის თითოეულმა წევრმა უნდა გააცნობიეროს, რომ მას ეკისრება პასუხისმგებლობა ოჯახში კომფორტის, წესრიგისა და ორგანიზებულობის შექმნაზე. არავინ არ უნდა უქმნიდეს სხვას დაბრკოლებებს. ყველამ უნდა ითანამშრომლოს კეთილ საქმეებში და წაახალისოს ერთმანეთი; ისინი რბილი, შემწყნარებელი და მომთმენნი უნდა იყვნენ; ისინი უნდა საუბრობდნენ მშვიდი, ჩუმი ხმის ტემბრით, თავიდან უნდა აირიდონ გაუგებრობები; და ყველამ უნდა გააკეთოს ყველაფერი, რაც მათ ძალებშია, რათა შეამსუბუქონ დედის ტვირთი...

 ოჯახის ყველა წევრმა უნდა გააცნობიეროს, რომ ის ვალდებულია ერთობაში იყოს სხვებთან. ყველამ, ექვსი წლის ასაკის ბავშვიდან მოყოლებული, უნდა იცოდეს, რა მოეთხოვება, რათა შეძლოს საკუთარი წილი ცხოვრებისეული ტვირთის ტარება" (ელენ უაითი, ქრისტიანული სახლი, გვ. 179, 180).

 „თუ გვსურს, რომ ვიაროთ ნათელში, უნდა მივიღოთ ქრისტე ჩვენს გულებსა და სახლებში. ოჯახი ყველაფერში უნდა გახდეს ისეთი, როგორიც ღვთის სიტყვის მოთხოვნით უნდა იყოს. ის უნდა იყოს ზეცის ნაწილი დედამიწაზე, ადგილი, სადაც სიყვარული და სითბო არ ითრგუნება, არამედ იზრდება. ჩვენი ბედნიერება დამოკიდებულია ამ სიყვარულზე, თანაგრძნობასა და ერთმანეთის მიმართ გულწრფელ თავაზიანობაზე... ჩვენ უნდა დავივიწყოთ საკუთარი თავი და ყოველთვის ვეძებოთ შესაძლებლობა მადლიერების გამოსახატად თუნდაც მცირედისთვის, რასაც ახლობლებისგან ვიღებთ, და გამოვიყენოთ ყველა შესაძლებლობა, რომ გავამხნევოთ ისინი, შევამსუბუქოთ მათი ტვირთი და მწუხარება ჩვენი მცირეოდენი დახმარებით და ნაზი, კეთილი და მოსიყვარულე დამოკიდებულებით. ეს გააზრებული თავაზიანობაა, რომელიც ჩვენი ოჯახებიდან იწყება, შემდეგ კი ოჯახურ წრეს სცილდება და ხელს უწყობს ცხოვრებაში ბედნიერების სისავსის მიღწევას, ხოლო ასეთი წვრილმანების უგულებელყოფა ცხოვრებას სიმწარითა და მწუხარებით ავსებს" (ელენ უაითი, მოწმობანი ეკლესიისთვის, ტ. 3, გვ. 539, 540).

**შეკითხვები მსჯელობისთვის:**

1. დაქორწინებული წყვილებისთვის: რა პრინციპებს მიიჩნევთ მნიშვნელოვნად თქვენს ურთიერთობებში? რა რჩევა შეგიძლიათ მისცეთ დაუქორწინებელ წყვილებს და როგორ შეუძლიათ მათ, რომ მოემზადონ ქორწინებაში გარდაუვალად წარმოქმნილი გამოწვევებისთვის?

2. ბევრი მოსიყვარულე მშობელი, რომელმაც შვილები ქრისტიანულ ოჯახებში გაზარდა, აწყდება იმ რეალობას, რომ მათი ზრდასრული შვილები უარყოფენ მათ რწმენას. როგორ შეგიძლიათ მხარი დაუჭიროთ მათ ამ სიტუაციაში? რა არის ის, რაზეც, ალბათ, უმჯობესია არ ესაუბროთ?

3. განიხილეთ ურწმუნოებთან „სიბრძნით მოქცევის" შეგონება. რა გაკვეთილები გამოიტანეთ იმ სიტუაციებიდან, სადაც გონივრულად ან უგუნურად მოიქეცით?