---
week: 12.3
lesson: სამშაბათი
date: 2026-03-17
title: სამსახურეობრივი ურთიერთობები
---

`წაიკითხეთ კოლ. 3:22–25 და კოლ. 4:1. რა მითითებები ეძლევათ დაქვემდებარებულ თანამდებობებზე მყოფ ადამიანებს?`
`რა პრინციპებია აქ მოყვანილი ზოგადად სამუშაო ადგილზე ურთიერთობებისთვის?`
 მონობასთან დაკავშირებული ბიბლიური მუხლების გაგება თანამედროვე მკითხველისთვის შეიძლება რთული იყოს. ეს მოითხოვს ძველი აღთქმის დროინდელი ისრაელისა და ახალაღთქმისეული ეკლესიის ისტორიული კონტექსტის გათვალისწინებას. ასევე მნიშვნელოვანია გვახსოვდეს, რომ ბიბლიურ დროში მონობა მნიშვნელოვნად განსხვავდებოდა დასავლური სამყაროს სასტიკი მონობისგან, რომელიც კაცობრიობის წინააღმდეგ ჩადენილი საშინელი დანაშაული იყო. ადამიანები ღვთის ხატად და მსგავსად არიან შექმნილნი და, ღვთის მიერ შექმნილი ყველა გონიერი არსების მსგავსად, შექმნილნი არიან თავისუფლებისთვის. მოსეს კანონები კრძალავდა ისრაელიანთა მუდმივ მონობას (რჯლ. 15:12) და ფინანსური ვალის დასაფარად მაქსიმუმ ექვსწლიან სამსახურს ითვალისწინებდა (გამ. 21:2–6; ლევ. 25:39–43).
 ახალი აღთქმის ეპოქაში ეკლესია რომის კანონმდებლობის მიხედვით მოქმედებდა, რომლის მიხედვითაც მონობა დასაშვები იყო. თუმცა, რომის კანონმდებლობა მონებს გაცილებით მეტ უფლებებსა და შესაძლებლობებს ანიჭებდა, ვიდრე მონობის თანამედროვე ფორმები. მონობის გაუქმებას შეეძლო სახარების გავრცელება საფრთხეში ჩაეგდო.
 ეკლესიაში, რომის იმპერიაში არსებული ზოგადი ვითარებისგან განსხვავებით, მონის პირველი ბატონი ფაქტორივად უფალი იყო. მონების ბატონებს კი მათ მიმართ სამართლიანად მოპყრობა ევალებოდათ, „ იცოდეთ, რომ თქვენც გყავთ უფალი ზეცაში" (კოლ. 4:1). გარდა ამისა, პავლემ ფილიმონს დაავალა, რომ აღარ მოქცეოდა ონისიმეს როგორც მონას, არამედ როგორც ძმას (ფილ. 16).
 მაშინაც კი, თუ არ მოგვწონს ის კულტურული კონტექსტი, რომელშიც ზოგიერთი ბიბლიური მუხლი დაიწერა, ჩვენ უნდა ვაღიარებდეთ მათი ავტორიტეტი. წინააღმდეგ შემთხვევაში, საკუთარ თავს და ჩვენს კულტურას წმიდა წერილზე მაღლა ვაყენებთ. საუკეთესო მიდგომაა, რომ საკუთარი დასკვნების გამოტანამდე იმის შესახებ, თუ რას გვეუბნება ბიბლია ამა თუ იმ თემაზე, ჯერ კარგად შევისწავლოთ ყველაფერი, რასაც ბიბლია ამ საკითხთან დაკავშირებით გვეუბნება.
 `დაფიქრდით, როგორ შეუძლია ამ მუხლებს თქვენი დახმარება თქვენს სამსახურეობრივ ურთიერთობებში. როგორ შეიძლება მათი პრინციპები სასარგებლო იყოს თქვენთვის, როგორც ხელმძღვანელისთვის ან თანამშრომლისთვის?`