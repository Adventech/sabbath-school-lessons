---
week: 4.2
lesson: ორშაბათი
date: 2026-01-19
title: ერთობის წყარო
---

შემთხვევითი არ არის, რომ ფილიპ. 2:2-ში ერთობისკენ მოწოდებისას პავლე მოციქული ოთხჯერ იმეორებს საკუთარ თვალსაზრისს სხვადასხვა გამოთქმის გამოყენებით. იგი აღნიშნავს, რომ ჭეშმარიტი ერთობა არა გარეგანი შეთანხმებიდან, არამედ შინაგანი მდგომარეობიდან - ჩვენი გონებიდან, აზრებიდან და გრძნობებიდან იბადება.
 რელიგიური ლიდერებისგან განსხვავებით, რომლებიც უფრო მეტად გარეგნულ ქცევაზე ამახვილებდნენ ყურადღებას, იესო ასწავლიდა, რომ ჩვენი ქმედებები განისაზღვრება იმით, რაც ჩვენი გულიდან მომდინარეობს. მდიდარი ახალგაზრდა მმართველი დარწმუნებული იყო, რომ გარეგნულად ყველა მცნებას იცავდა, მაგრამ მისი გული სიმდიდრეს იყო მიჯაჭვული. ქრისტემ აჩვენა, რომ სწორედ შინაგანი მოტივები ბილწავს ადამიანს: „ვინაიდან გულიდან ამოდის: ბოროტი ზრახვანი, მკვლელობანი, მრუშობანი..." (მათე 15:19) და „გულის სისავსისგან მეტყველებს პირი" (მათე 12:34).
 `წაიკითხეთ ფილიპ. 2:3,4. პრაქტიკულად როგორ შეიძლება გამოიხატებოდეს "საკუთარ თავზე მეტად სხვისი შერაცხვა"?`
 პავლე მოუწოდებს თავმდაბლობისკენ, სხვების საკუთარ თავზე მეტად დაფასებისა და მათ ინტერესებზე ზრუნვისკენ. ეს სათქმელად უფრო მარტივია, ვიდრე გასაკეთებლად, ასე არ არის? თუმცა ეს პრინციპი ნებისმიერ ურთიერთობას უნდა ედოს საფუძვლად. სხვებთან საუბრისას ჩვენ ხშირად მხოლოდ საკუთარ პასუხებზე ვკონცენტრირდებით, ნაცვლად იმისა, რომ მოვუსმინოთ და გავუგოთ თანამოსაუბრეს. გაურკვევლობები იწვევს უთანხმოებებს, რომელთა თავიდან აცილებაც უბრალოდ ერთმანეთის მოსმენით არის შესაძლებელი. შეიძლება ერთმანეთს არ ვეთანხმებოდეთ, მაგრამ მოსმენისა და გაგების უნარი ნდობისა და ჯანსაღი კომუნიკაციის პირველი ნაბიჯია.
 პავლე საუბრობს „სულის ერთობაზე" (ეფეს. 4:3). თუ ეკლესიაში უთანხმოება წარმოიშობა, სულიწმიდას შეუძლია, რომ მოაგვაროს ისინი და დაამყაროს ჰარმონია. ამავე თავში პავლე ახსენებს „რწმენის ერთობასა და ღვთის ძის შეცნობას" (ეფეს. 4:13). ეს ცნებები დაკავშირებულია ერთმანეთთან: ერთობისთვის მნიშვნელოვანია რწმენა და წმინდა წერილის გაგება, რაც ქრისტეს შეცნობას ეფუძნება.
 `თუ ჩვენი ეგო არ მოკვდება, თითქმის შეუძლებელია, რომ სხვებს საკუთარ თავზე მეტად ვცეთ პატივი. რამდენად განსხვავებული იქნებოდა ჩვენი ურთიერთობები ოჯახში და ეკლესიაში, თუ სხვების საკუთარ თავზე მაღლა დაყენების პრინციპით ვიცხოვრებდით?`