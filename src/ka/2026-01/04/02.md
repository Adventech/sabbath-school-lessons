---
week: 4.1
lesson: კვირა
date: 2026-01-18
title: განხეთქილება ფილიპეში
---

`წაიკითხეთ ფილიპ. 2:1-4. რომელმა ფაქტორებმა გამოიწვია განხეთქილება ეკლესიაში?`
`რა საშუალებებს სთავაზობს პავლე ვითარების გამოსწორებისთვის?`
 პავლესთვის დიდი იმედგაცრუება იყო იმის გაგება, რომ მის საყვარელ ეკლესიაშიც კი, ფილიპეში, განხეთქილებები წარმოიშვა. თავის წერილში ის ძალიან მკაცრად აღწერს ამ პრობლემების სათავეებს. ბერძნული სიტყვა ერიტეია („დავა"), რომელიც "ეგოისტურ პატივმოყვარეობას" ნიშნავს, პავლეს უკვე გამოყენებული აქვს ფილიპ. 1:16-ში, როდესაც საუბრობდა რომში თავის მეტოქეებზე, რომლებიც ქრისტეს საქმის წინ წაწევის ნაცვლად საკუთარი თავის განდიდებას ცდილობდნენ.
 ეს მანკიერება ერთ-ერთია ხორცის საქმეთაგან (გალ. 5:20). იაკობი ხაზს უსვამს, რომ „სადაც შური და შუღლია, იქ შფოთი და ყოველგვარი ბოროტმოქმედებაა" (იაკ. 3:16).
 არსებითი სახელი კენოდოკსია, რომელიც "ამპარტავნებას" ნიშნავს, ახალ აღთქმაში მხოლოდ აქ გვხვდება. არაბიბლიურ ლიტერატურაში ის, როგორც წესი, აღნიშნავს ქედმაღლობას, სიამაყეს და გაზვიადებულ პატივმოყვარეობას. პავლე აფრთხილებს გალატელებს: „ნუ ვიქნებით პატივმოყვარენი, ერთმანეთის გამაღიზიანებელნი და ერთმანეთის მოშურნენი" (გალ. 5:26). ყურადღება მიაქციეთ, რა საშუალებებს ასახელებს პავლე ამ პრობლემების მოსაგვარებლად:
1. ნუგეშისცემა ქრისტეში. პავლე განაგრძობს ქრისტეს, როგორც სრულყოფილი მისაბაძი მაგალითის გამოყენებას.
2. სიყვარულის სალბუნი. იესო გვიცხადებს ღვთაებრივ სიყვარულს და გვიბრძანებს "გიყვარდეთ ერთმანეთი, როგორც მე შეგიყვარეთ თქვენ" (იოან. 15:12).
3. სულის თანამოზიარეობა. სულიწმიდის თანდასწრება ქმნის მჭიდრო ქრისტიანულ ურთიერთობებს, რომლებიც ადრექრისტიანულ ეკლესიებში არსებულს ჰგავს (საქმ. 2:42; შეადარეთ 2 კორ. 13:14).
4. შეწყალება. ჩვენ ვხედავთ, თუ როგორ ვლინდება ეს ღვთაებრივი თვისება ხშირად ქრისტეს ცხოვრებაში (მათ. 9:36; 20:34; მარკ. 1:41) და აღწერილია კეთილი სამარიელის (ლუკ. 10:33) და უძღები ძის (ლუკ. 15:20) იგავებში.
5. თანაგრძნობა. ეს თვისება, რომლის მაგალითიც იესომ აჩვენა, მისი მიმდევრების ცხოვრებაშიც უნდა აისახებოდეს (ლუკა 6:36).
6. ერთი და იგივე ფიქრები, ერთი და იგივე სიყვარული, ერთსულოვნება, ერთაზროვნება. პავლე ხაზს უსვამს ერთობის მნიშვნელობას და ამბობს, რომ ჩვენში უნდა გვქონდეს იგივე საფიქრალი, რაც „ქრისტე იესოში" იყო (ფილ. 2:5).
 `თქვენი აზრით, სად უნდა გამოვლინდეს ეკლესიაში ერთსულოვნება და ერთაზროვნება და სად არის მისაღები განსხვავებები და მრავალფეროვნება?`