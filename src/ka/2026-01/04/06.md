---
title: ღვთისმოსაობის საიდუმლო
date: 22/01/2026
---

"ვინც ფიქრობს, რომ რაიმე იცის, მან ჯერაც არაფერი იცის ისე, როგორც უნდა იცოდეს" (1კორ. 8:2). არ არსებობს საგანი, რომელშიც ყველაფერი შეგვიძლია ვიცოდეთ. ჩვენ ყოველთვის შეგვიძლია უფრო მეტი ცოდნის შეძენა ნებისმიერ საკითხში. ეს ჭეშმარიტება განსაკუთრებით ცხადია მაშინ, როდესაც ვცდილობთ გავიგოთ ღვთაებრიობასთან და განკაცებასთან დაკავშირებული მარადიული რეალიები. განკაცებული ქრისტეს საოცარი დამდაბლება ის თემაა, რომლის შესწავლასაც მთელ მარადიულობას მოვანდომებთ.

 `წაიკითხეთ რომ. 8:3, ებრ. 2:14–18 და ებრ. 4:15. რას გვეუბნება ეს მუხლები ქრისტეს განკაცების ბუნებისა და მიზნის შესახებ?`

 როგორ შეიძლებოდა ღვთის მარადიული ძე ღვთაებრივ-ადამიანურ არსებად ქცეულიყო მარიამის საშვილოსნოში? (ლუკ. 1:35). როგორ გახდა უსასრულო - სასრული და უკვდავი - სიკვდილისადმი დაქვემდებარებული? ეს არის არსი იმისა, რასაც პავლე „ღვთისმოსაობის დიდ საიდუმლოს" უწოდებს (1ტიმ. 3:16).

 ფილიპელთა მიმართ წერილში (ფილიპ. 2), ქრისტესადმი მიძღვნილ ჰიმნში მოციქული ამ საიდუმლოს იმაზე უფრო დეტალურად ხსნის, ვიდრე წმიდა წერილის ნებისმიერ სხვა ადგილას:

• "რომელიც ღვთის ხატება იყო" (ფილიპ. 2:6). სიტყვა მორფე (სახე, ფორმა) მიუთითებს ქრისტეს ღვთაებრივ ბუნებაზე. მას იგივე არსი ჰქონდა, რაც მამას, ის მამის თანასწორი იყო (შეადარეთ იოან. 1:1).

• "წარმოიცარიელა თავი" (ფილიპ. 2:7). ეს თვითდამცირების იდუმალი აქტია. იესომ ნებაყოფლობით თქვა უარი თავის ღვთაებრივ პრეროგატივებზე, რათა ჩვენსავით ცდუნებებისადმი მიდრეკილი, ჭეშმარიტი ადამიანი გამხდარიყო.

• "მორჩილი გახდა" (ფილიპ. 2:8). იესო ყველას ბატონი იყო, მაგრამ ადამიანური ბუნების მიღებით, სრულ მსახურებაზე გადავიდა, რაც ლუციფერის მიერ დასახული მიზნის საპირისპიროა.

• "თვით სიკვდილამდე, ჯვარცმით სიკვდილამდე" (ფილიპ. 2:8). ამაზე მეტად სამარცხვინო და მტკივნეული სიკვდილი არ არსებობდა. იესომ აირჩია ეს გზა, რათა გამხდარიყო „ცოდვად ჩვენს გამო, რათა გავხდეთ ღვთის სამართლიანობა მასში" (2კორ. 5:21). ეს დიდი მსხვერპლი წინასწარ, მარადისობაშივე იყო განსაზღვრული მამასა და ძეს შორის „თანხმობით" (იხ. ზაქარია 6:13) და ნაწინასწარმეტყველები იყო ჯერ კიდევ მოსეს დღეებში სპილენძის გველის სახე-სიმბოლოს მეშვეობით (იხ. რიცხვ. 21:9; იოან. 3:14).

 `როგორ უნდა იმოქმედოს ჩვენს ყოველდღიურ ცხოვრებაზე ფიქრმა იმის შესახებ, თუ რა გააკეთა იესომ ჯვარზე ჩვენთვის?`

 `როგორ შეუძლია თავმდაბლობისა და თვითუარყოფის ამ უდიდეს მაგალითს უფრო თვინიერად და ღმერთის მორჩილად გვაქციოს?`