---
title: მოგება და წაგება
date: 01/02/2026
---

ყველაფერი, რითაც პავლე ოდესღაც ამაყობდა, მისი რწმენის დაბრკოლებად იქცა, რაც ხელს უშლიდა მას, რომ შეეგრძნო ქრისტეს საჭიროება. მის ცხოვრებაში ამ რადიკალური ცვლილების ასახსნელად, მოციქული იყენებს კომერციის ენას - მოგებისა და წაგების ენას.
თითოეული ადამიანი აწარმოებს ერთგვარ „სულიერ აღრიცხვას“. მოქცევამდე, პავლე თავის ცხოვრებას პირველი საუკუნის იუდაიზმის სტანდარტებით აფასებდა. მის „აქტივებს“ წარმოადგენდა მისი წარმომავლობა, განათლება და რელიგიური მოშურნეობა. თუმცა, დამასკოს გზაზე მკვდრეთით აღმდგარ ქრისტესთან შეხვედრის შემდეგ, მისი ღირებულებათა სისტემა მთლიანად შეიცვალა. მან „სულიერი გადაფასება“ მოახდინა.
"მას, ვინც ზეციდან მოგვევლინა, შეუძლია ისაუბროს ზეცის შესახებ და მართებულად წარმოადგინოს ზეციური ვალუტა, რომელზეც მისი ხატება და სახელია აღბეჭდილი. ის ხედავს, თუ რამხელა საფრთხეში იმყოფებიან ისინი, ვის გადასარჩენად და ტახტზე მის გვერდით ყოფნისთვის ასამაღლებლადაც იგი მოვიდა. იგი აფრთხილებს მათ იმის შესახებ, თუ რა საშიშია უსარგებლო და სახიფათო საგნებზე მიჯაჭვულობა. იგი ცდილობს ჩვენი გონება ამქვეყნიურიდან -  მარადიულისკენ მიმართოს, რათა ჩვენს დროს, ნიჭებსა და შესაძლებლობებს ამაოებაზე არ ვხარჯავდეთ". (ელენ უაითი, ადვენტისტ რევიუ ენდ საბატ გერალდ, 1 ივლისი, 1890წ).
პავლე მანამ იყო ამომავალი ვარსკვლავი იუდაიზმის სამყაროში, სანამ დამასკოსკენ მიმავალ გზაზე იესოს დანახვამ არ დააბრმავა (საქმ. 9), და სულიერი თვალები არ აუხილა.


`იოანეს სახარების მე-9 თავი მოგვითხრობს ბრმა კაცის ისტორიას, რომელმაც შემდეგ იესო იხილა. იესომ ამბობს, რომ იგი ამქვეყნად მოვიდა, „რათა ბრმებმა დაინახონ, მხედველნი კი დაბრმავდნენ“ (იოან. 9:39). გაგვიზიარეთ ის, რაც ქრისტეს მიღების შემდეგ გაგიცხადდათ და რასაც აქამდე ვერ ხედავდით.`

რა შეიძლება იყოს მარადიულ სიცოცხლეზე ძვირფასი? თუმცა, ამქვეყნიური ღირებულებები ბევრს აბრმავებს და ისინი ვეღარ ხედავენ ამ რეალობას. არსებობს შინაგანი ბრძოლა ამქვეყნიურ (იხ. მათ. 13:22; ლუკ. 4:5, 6; 1 იოან. 2:16) და ზეციურ ღირებულებებს – ქრისტეს მისადაგებას და სულების გადარჩენას შორის.


`წუთისოფელმა შეიძლება დაგვაბრმავოს, დაჩრდილოს სულიერი ჭეშმარიტებები და ის, რაც ნამდვილად მნიშვნელოვანია. როგორ ვფოკუსირდეთ იმაზე, რაც ყველაზე მნიშვნელოვანია?`