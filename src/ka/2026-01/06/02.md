---
title: იხარეთ უფალში
date: 01/02/2026
---

`წაიკითხეთ ფილიპ. 3:1–3. რა განკარგულებებსა და გაფრთხილებებს აძლევს აქ პავლე ფილიპელებს?`

პავლე მესამე თავს იწყებს განკარგულებით, რომელიც მთელი წერილის ერთ-ერთი მთავარი თემაა: სიხარული უფალში. ეს სიხარული არ არის უბრალოდ გარემოებებზე დამოკიდებული ემოცია, არამედ გულის ღრმა მდგომარეობაა, რომელიც ქრისტესადმი ჩვენს ნდობაზეა დაფუძნებული. მოციქული ამ ჭეშმარიტ სიხარულს ცრუ თავდაჯერებულობას უპირისპირებს და მორწმუნეებს აღწერს, როგორც მათ, ვინც „...ვადიდებთ ქრისტე იესოს და არ გვეიმედება ხორცი“ (ფილიპ. 3:3). თითოეულმა ჩვენგანმა პირადი გამოცდილებით იცის, რამდენად არასანდოა „ხორცი“.

შემდეგ პავლე გადადის მკაცრ, სამმაგ გაფრთხილებაზე: „ერიდეთ ძაღლებს, ერიდეთ ცუდ მუშაკებს, ერიდეთ წინადაცვეთას“ (ფილ. 3:2). სავარაუდოდ, იგი არა სამ სხვადასხვა ჯგუფზე, არამედ ერთსა და იმავე ცრუ მასწავლებლებზე საუბრობს, რომლებიც უბრალოდ სამი განსხვავებული ფორმით არიან აქ აღწერილი.

უწმიდურ ან ურწმუნო ადამიანებს ისრაელში ზოგჯერ „ძაღლებს“ უწოდებდნენ (ფილიპ. 3:2; შეადარეთ ფსალმ. 22:16; ეს. 56:10; მათ. 7:6; 2პეტრ. 2:21, 22). ცრუ მასწავლებლებს ასევე სამართლიანად შეიძლება ეწოდოთ „ცუდი მუშაკები“. პავლე მათ „ბოროტის მოქმედთ“ უწოდებს, რადგან ისინი ცდილობდნენ, რომ გალატიასა და სხვა ქალაქებში მცხოვრები წარმართი მორწმუნეებისთვის წინადაცვეთა ეიძულებინათ, რაც სამოციქულო კრების დადგენილებას ეწინააღმდეგებოდა (იხ. საქმ. 15).

საინტერესოა, რომ გავრცელებული ცრუ სწავლებების საწინააღმდეგო ერთ-ერთ მთავარ იარაღად პავლე სწორედ ქრისტეში სიხარულს ასახელებს (ფილიპ. 3:1; შეადარეთ ფილიპ. 4:4).

როდესაც ჩვენი გულები ქრისტეში ხსნის სიხარულით არის სავსე, საქმეებსა და ადამიანურ დამსახურებებზე დაფუძნებული ცრუ სწავლებები მიმზიდველობას კარგავს. ღმერთს სურს, რომ ბედნიერნი ვიყოთ და მისი სიტყვა გვიჩვენებს ჭეშმარიტი ბედნიერების გზას. ჩვენ სიხარულს ვპოულობთ მის წყალობაში (ფსალმ. 30:7); მასზე მინდობაში (ფსალმ. 5:11); ხსნის ძღვენში (ფსალმ. 9:14); მისი რჯულის ჩვენი ცხოვრების წესად მიღებაში (ფსალმ. 18:14); შაბათის დაცვაში (ეს. 58:13, 14); მისი სიტყვის რწმენაში (ფსალმ. 119:162); და ღვთისმოსავი შვილების აღზრდაში (იგავ. 23:24, 25).

`ცხოვრება ზოგჯერ ძალიან რთული შეიძLება იყოს. მაგრამ იმ შემთხვევაშიც კი, თუ ახლა რთულ პერიოდს გადიხართ, რა მიზეზები შეგიძლიათ იპოვოთ უფალში სიხარულისთვის?`

`რა გიშლით ხელს ამ სიხარულის განცდაში?`