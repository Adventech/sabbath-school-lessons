---
title: პავლეს წარსული ცხოვრება
date: 02/02/2026
---

ახლად მოქცეული ქრისტიანები ხშირად აანალიზებენ საკუთარ ცხოვრებას იესოს მიღებამდე და მისი მიღების შემდეგ, როგორც აკეთებს პავლეც ფილიპელთა მიმართ წერილის მესამე თავში. თუმცა, სამართლიანად თუ უსამართლოდ, ჩვენ ხშირად არაქრისტიანებს „კარგ ადამიანებს“ ვუწოდებთ. ამქვეყნიური სტანდარტებით, ბევრი მათგანი მართლაც ასეთია. მაგრამ ღმერთის სტანდარტებით, არავინ, თუნდაც ქრისტიანი, არ შეიძლება კარგ ადამიანად ჩაითვალოს.

`წაიკითხეთ ფილიპ. 3:4–6. პავლე ჩამოთვლის თავისი ცხოვრების არაერთ ისეთ ასპექტს, რომლითაც ერთ დროს ამაყობდა. თქვენ როგორ აღწერდით როგორც წარსულში, ისე აწმყოში თქვენ მიერ მიღწეულ წარმატებებს?`

პავლე ირიბად ადარებს ცრუ სწავლების გამავრცელებელ იუდეველებს - წინადაუცვეთელ მორწმუნეებს. ეს უკანასკნელნი გადასარჩენად მთლიანად ქრისტეს ეყრდნობიან, და არა წინადაცვეთას (იხ. ებრ. 6:1; 9:14; შეადარეთ რომ. 2:25–29). მართალია პავლეს წარსული და წარმომავლობა შეიძლებოდა შთამბეჭდავი ყოფილიყო მისი ებრაელი ძმებისთვის, მაგრამ მის ხსნას ხელს ნამდვილად ვერ შეუწყობდა. პირიქით, ის უბინდავდა მზერას და არ აძლევდა საშუალებას, დაენახა ქრისტეს საჭიროება.

პავლე მერვე დღეს წინადაიცვითა, როგორც ამას ტრადიცია მოითხოვდა, რადგან ისიც ისრაელიანი იყო და აღთქმულ ერს ეკუთვნოდა. იგი ბენიამინის ტომიდან იყო, რომლის ტერიტორიაზეც ისრაელის მნიშვნელოვანი ქალაქები მდებარეობდა. პავლემ იცოდა ძველებრაული ენა, ის იყო გამალიელის (საქმ. 22:3, 26:4–5), რჯულის მცოდნე ფარისეველის მოსწავლე.

პავლე გულმოდგინედ იცავდა რჯულს, იგი დევნიდა ეკლესიას ებრაული ცხოვრების წესისთვის საფრთხის შექმნის გამო. მართალია ადამიანური თვალსაზრისით „უმწიკვლო“ იყო, მაგრამ მან გააცნობიერა, რომ რჯული უფრო ღრმა და მომთხოვნი იყო. ქრისტეს გარეშე იგი დამნაშავე იყო რჯულის წინაშე.

`შეადარეთ რომ. 7:7–12 და მათ. 5:21, 22, 27, 28. რა მნიშვნელოვან აზრს გამოთქვამენ იესო და პავლე რჯულთან დაკავშირებით?`

`რატომ არის გამართლების ერთადერთი წყარო „ქრისტეს რწმენა“ (ფილიპ. 3:9) და არა რჯულის საქმეები?`