---
week: 6.5
lesson: ხუთშაბათი
date: 2026-02-05
title: მიზნისკენ სწრაფვა
---

`წაიკითხეთ ფილიპ. 3:10–16. რა მიზნებს ისახავდა პავლე საკუთარი თავის წინაშე? (მუხლები 10 და 14).`
`ახსენით, როგორ შთაგაგონებთ პავლეს მაგალითი თქვენი ცხოვრებისეული მიზნების მიღწევაში.`
 პავლესთვის ქრისტეს შეცნობა მისი ცხოვრების მთავარი მიზანი იყო, რომელიც სხვა ყველაფერს აღემატებოდა. ეჭვგარეშეა, რომ არაფერია ქრისტეს შეცნობაზე უფრო მნიშვნელოვანი, რაც საბოლოო ჯამში უზრუნველყოფს იმას, რომ ქრისტე გვიცნობდეს და გვაღიარებდეს მამის წინაშე (მათ. 7:21–23; 10:32, 33).
 როგორ შევიცნოთ იგი?
1. შევიცნოთ "მისი აღდგომის ძალა". ჩვენ იესოს მისი სიტყვიდან შევიმეცნებთ. მოწაფეებს პირისპირ შეეძლოთ მისი ხილვა, მაგრამ ასეთი სიახლოვის მიუხედავად, მათ არ ესმოდათ მისი სიტყვები. ეს ხაზს უსვამს იმას, თუ რამდენად გვჭირდება სულიწმიდის ხელმძღვანელობა (იოან. 16:13). რაც უფრო ღრმად შევიმეცნებთ მას, მით უფრო ვახლოვდებით მასთან. ჩვენ შევიგრძნობთ „მისი აღდგომის ძალას" (ფილიპ. 3:10), რომელიც აგვაღორძინებს „სიცოცხლის განახლებით" (რომ. 6:4).
2. შევიცნოთ "მის ტანჯვებში თანაზიარება". ყოველი განსაცდელი, ყოველი მტკივნეული გამოცდილება, რომელსაც ვაწყდებით ცხოვრებაში, გვეხმარება, რომ უკეთ გავიგოთ და დავაფასოთ ის, რაც იესომ გადაიტანა ჩვენი გულისთვის, უკეთ გავეცნოთ მას და მის ნებას.
3. მუდმივი ლტოლვა შემეცნებისკენ. იესოსკენ მიმავალი მესამე გზა - მიზნისკენ ლტოლვაა (ფილიპ. 3:14). რა არის ეს მიზანი? იგი გადმოცემულია სიტყვით, რომელიც ახალ აღთქმაში მხოლოდ აქ გვხვდება (სკოპოს). ეს ტერმინი სიმბოლურად ასახავს ფინიშის ხაზს სარბოლო ტრასაზე და გამარჯვებულის მიერ მიღებულ ჯილდოს. პავლე ამ ჯილდოს უწოდებს „ღვთის უზენაესი მოწოდების პატივს ქრისტე იესოში" (ფილიპ. 3:14). სიკვდილისა და აღდგომის მეშვეობით ქრისტე ამაღლდა ზეცად და ღმერთი გვიწვევს, რომ მივიღოთ ასეთივე ზეციური ჯილდო - მარადიული სიცოცხლე.
 ცხადია, ჩვენ ჯერ არ მიგვიღწევია ამისთვის. ჩვენ ვერ ვიქნებით სრულყოფილნი სრული ამ სიტყვის მნიშვნელობით მანამ, სანამ ჩვენი „დამდაბლებული სხეული" არ გარდაიქმნება „მისი დიდების სხეულის შესაფერისად" (ფილიპ. 3:21). მაგრამ ქრისტეს შეცნობით და ჩვენს ცხოვრებაში ყოველდღიურად მისი მოწვევით, ჩვენ მივილტვით ჩვენი მიზნისკენ, რომ მივესადაგოთ მას. ესაა პავლეს მიზანიც. როგორც რბოლის დროს (1 კორ. 9:24–27), სადაც უკან არ ვიხედებით, არამედ მიზანზე ვართ კონცენტრირებულნი. ჩვენ ვერ ვამჩნევთ, რა მანძილი გვაქვს უკვე გავლილი ან ვინ მორბის ჩვენს უკან. მთელი ჩვენი ყურადღება წინ, ზეციური ჯილდოსკენ არის მიმართული. ეს სახე-სიმბოლო კარგად გადმოსცემს ჩვენს ფოკუსს: მორბენალი, მთელ ძალისხმევას იყენებს და იხრება წინ, რომ მიაღწიოს ფინიშის ხაზამდე.
 `რატომ არის ასეთი მნიშვნელოვანი უფალთან ურთიერთობისას, რომ არ გაიხედოთ უკან წარსულის ცოდვებისა და წარუმატებლობებისკენ, არამედ იმედით უმზიროთ იმას, რაც აღთქმული გაქვთ ქრისტეში?`