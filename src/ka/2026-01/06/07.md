---
title: მისაბაძი მაგალითები
date: 06/02/2026
---

ყველას გვჭირდება დადებითი მისაბაძი მაგალითები. იდეალურ შემთხვევაში, ჩვენი პირველი მისაბაძი მაგალითები ჩვენი მშობლები უნდა იყვნენ. ასაკის მატებასთან ერთად, ჩვენ მივმართავთ პროფესიონალებს, რომელთა ნამუშევრებიც შთაგვაგონებს,  ან ცნობილი ადამიანების ბიოგრაფიებს. ასევე ვსწავლობთ, თუ როგორ უმკლავდებოდნენ ბიბლიური გმირები სირთულეებს და შეგვიძლია მათი  გამოცდილება საკუთარს შევადაროთ.


`ვისთვის მიგიბაძავთ ცხოვრებაში ყველაზე მეტად და რატომ? გაუზიარეთ ეს ისტორია თქვენს ჯგუფს.`

სამწუხაროდ, თანამედროვე მედია სავსეა ნეგატიური მაგალითებით. ჩვენ ზედმეტად ხშირად გვხვდება სტატიები, რომლებიც დეტალურად აღწერენ ცნობილი ადამიანების ცხოვრების უხამს პრობლემებსა და ჩახლართულ ისტორიებს. ინტერნეტის არქონის მიუხედავად, პავლეს მკითხველებსაც მსგავსი პრობლემები შეექმნათ ფილიპეში.
გარემო, რომელშიც პავლე ცხოვრობდა, ისეთივე შებილწული, უზნეო და ბოროტი იყო, როგორიც ჩვენი. ბოროტება ყოველთვის უხვად არსებობდა და ასე იქნება მიწიერი ისტორიის დასასრულამდე. მაგრამ როგორი რეაქცია უნდა გვქონდეს ამ ყველაფერზე?


`წაიკითხეთ ფილიპ. 3:17–19. რომელ ორ ურთიერთსაპირისპირო მაგალითს აღწერს პავლე?`



`რა ნიშნები გვეხმარება მათი ერთმანეთისაგან გარჩევაში?`

პავლე მწუხარებით აღწერს მათ, ვინც არასწორად იქცევა. იგი მათ შესახებ არა სიძულვილით, არამედ „ცრემლებით" საუბრობს. იგი მათ არა საკუთარ, არამედ „ქრისტეს ჯვრის მტრებს" უწოდებს (ფილიპ. 3:18). პავლეს ესმის, რომ სასწორზე გაცილებით უფრო მნიშვნელოვანი საკითხები დევს: ჯვარი ანგრევს წინაღობებს და ყველას გვათანაბრებს ერთ დონეზე - ჩვენ ვართ ცოდვილები, რომლებსაც სჭირდებათ მხსნელი (ეფეს. 2:11–14).
გარდა ამისა, მნიშვნელოვანია აღინიშნოს, თუ როგორ მოუწოდებს პავლე ფილიპელებს, რომ ყურადღება გაამახვილონ არა უარყოფით, არამედ დადებით მაგალითებზე. იგი საკუთარ თავს და სხვა ერთგულ მსახურებს დადებით მაგალითებად გვთავაზობს. საინტერესოა, რომ პავლე მსგავს ფორმულირებებს იყენებს, როდესაც რომაელებს აფრთხილებს: „ მოერიდეთ მათ, ვინც განხეთქილებასა და საცდურს ქმნის წინააღმდეგ იმ მოძღვრებისა, რომელიც თქვენ ნასწავლი გაქვთ, და შეაქციეთ მათ ზურგი" (რომ. 16:17). აქ მაცდურნი აღწერილნი არიან, როგორც ისინი, ვინც „ემსახურებიან არა ჩვენს უფალს იესო ქრისტეს, არამედ თავიანთ მუცელს" (რომ. 16:18).


`მართალია ჩვენი ერთადერთი, სრულყოფილი მაგალითი იესოა, მაგრამ ჩვენ მაინც ერთმანეთის გავლენის ქვეშ ვექცევით. რა მაგალითს აძლევთ სხვებს თქვენი ცხოვრებით?`


ორშაბათი                                                                     9 თებერვალი



`წაიკითხეთ ფილიპ. 3:20, 21. აღწერეთ, რა „ტრანსფორმაციას" განიცდიან ზეციერი მოქალაქეობის მემკვიდრეები?`

ქრისტეს ჯვრის მტრებისგან განსხვავებით, რომლებიც „მიწიერზე ფიქრობენ" (ფილიპ. 3:19), პავლე აცხადებს: „ჩვენი მოქალაქეობა ზეცაშია" (ფილიპ. 3:20). ფილიპეს მაცხოვრებლებისთვის, რომლებიც რომის კოლონია იყვნენ და ამაყობდნენ რომის მოქალაქეობით, ამ სიტყვებს განსაკუთრებული მნიშვნელობა ჰქონდა. პავლე ამბობს, რომ ჩვენი ჭეშმარიტი სამშობლო, ჩვენი ჭეშმარიტი მმართველი და ჩვენი ჭეშმარიტი კანონები  - ზეცაშია.
ეს ზეციური მოქალაქეობა დიდ იმედს გვაძლევს. ჩვენ ზეციდან ველოდებით მხსნელს, უფალ იესო ქრისტეს, რომელიც გარდაქმნის ჩვენს „დამდაბლებულ", ავადმყოფობისა და სიკვდილისადმი მიდრეკილ სხეულებს და მათ თავის დიდებულ, მკვდრეთით აღმდგარ სხეულს დაამსგავსებს.


`წაიკითხეთ შემდეგი ბიბლიური მუხლები. ამოიწერეთ ფრაზები, რომლებიც ქრისტეს მეორედ მოსვლის დროს გადარჩენილთა სხეულების მდგომარეობას აღწერს.`

•იობ. 19:25-26
•ლუკ. 24:39
•1 კორ. 15:50-54
•კოლ. 3:4
საბოლოო ჯამში, იესოს მეოხებით, სიკვდილი დამარცხდება, როგორც „უკანასკნელი მტერი" (1 კორ. 15:26). ეს უდიდესი იმედი და ჩვენთვის იესოში ბოძებული აღთქმის აღსრულებაა. ჩვენ არა მხოლოდ სიკვდილისგან გავთავისუფლდებით, არამედ ახალ სხეულსაც მივიღებთ, „დიდებულ სხეულს" (ფილ. 3:21).
წიგნში, რომელშიც ლუკ ფერი ცდილობს იპოვოს „ხსნა" ღმერთის გარეშე, იგი ამტკიცებს, რომ სიკვდილის შიშის დაძლევა თავისთავად უკვე არის „ხსნა". თუმცა, თავისი ათეისტური პოზიციის მიუხედავად, იგი აღიარებს, რომ მოკვდავობის პრობლემის ქრისტიანული გადაწყვეტა შეიძლება ეფექტური იყოს. ის წერს: „ჩვენი მოკვდავობის პრობლემის ქრისტიანული გადაწყვეტა – ცხადია, იმ პირობით, რომ გვწამს - ნამდვილად ერთ-ერთი ყველაზე „ეფექტურია": თუ სიყვარული და თუნდაც მიჯაჭვულობა დასაშვებია მანამ, სანამ ისინი ადამიანში ღვთაებრივისკენ არიან მიმართულნი - და ეს, როგორც ვნახეთ, ზუსტად ისაა, რასაც პასკალი და ავგუსტინე ღიად აღიარებენ - თუ კონკრეტული ადამიანები, არა ზოგადად ახლობლები, არამედ თავად ჩვენთვის საყვარელი ადამიანები, ღვთაებრივის განუყოფელი ნაწილნი არიან იმდენად, რამდენადაც ისინი ღმერთის მიერ არიან დახსნილნი და პირადი აღდგომა აქვთ აღთქმული, მაშინ ხსნის ქრისტიანული დოქტრინა ერთადერთი აღმოჩნდება, რომელიც საშუალებას მოგვცემს დავძლიოთ არა მხოლოდ სიკვდილის შიში, არამედ თავად სიკვდილიც" (ფერი, ლ. აზროვნების მოკლე ისტორია. ტრაქტატი ფილოსოფიაზე ახალგაზრდა თაობისთვის. გვ. 90). საკმაოდ აღსანიშნავი აღიარებაა ათეისტისის მხრიდან.
ამრიგად, პავლესთვის ჩვენი ზეციური მოქალაქეობა მოიცავს აღთქმას აღდგომისა და მარადიული სიცოცხლის შესახებ სრულიად ახალ მდგომარეობაში, რომელიც ახლა ძნელად თუ წარმოგვიდგენია.


`რატომ არის აღთქმა მარადიული სიცოცხლის შესახებ ასეთი მნიშვნელოვანი ჩვენი რწმენის ყველა ასპექტისთვის?`



`რა შეუძლია წუთისოფელს შემოგვთავაზოს ისეთი, რომ ეს ქრისტეში მონიჭებული იმედის მიტოვებად ღირდეს?`