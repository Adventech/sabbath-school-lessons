---
week: 6.6
lesson: პარასკევი
date: 2026-02-06
title: შემდგომი გამოკვლევისთვის
---

"ყველას, ვისაც სურს ძლიერი, ჰარმონიული ხასიათის განვითარება, ვისაც სურს იყოს გაწონასწორებული ქრისტიანი, ყველაფერი ქრისტეს უნდა მიუძღვნას და ყველაფერი მისთვის უნდა აკეთოს, რადგან მხსნელი არ მიიღებს სანახევრო მსახურებას. ასეთი ადამიანები მუდმივად უნდა იაზრებდნენ ღვთის ნებისადმი სრული მორჩილების არსს. მათ უნდა შეისწავლონ ღვთის სიტყვა, გაარკვიონ მისი ჭეშმარიტი მნიშვნელობა და დაემორჩილონ მის მცნებებს. მხოლოდ ამ გზით არის შესაძლებელი ქრისტიანული სრულყოფილების მიღწევა. ღმერთი ყოველდღიურად მუშაობს ასეთ ადამიანთა ხასიათის სრულყოფისთვის, რადგან მოუწევთ, რომ გაუძლონ საბოლოო გამოცდას. მორწმუნე ყოველდღიურად ატარებს დიდ ექსპერიმენტს, რომელიც როგორც ადამიანებს, ასევე ანგელოზებს აჩვენებს, თუ რისი გაკეთება შეუძლია სახარებას დაცემული არსებებისთვის" (ელენ უაითი, მოციქულთა საქმეები, გვ. 483).
 "ნეფის მომლოდინეებმა ადამიანებს უნდა უთხრან: „აჰა, თქვენი ღმერთი!" უფლის მადლისა და მოწყალების უკანასკნელი სხივი, დაღუპული კაცობრიობისათვის გაგზავნილი, - ეს შემოქმედის ხასიათის, უსაზღვრო სიყვარულის, გამოვლინებაა. და ეს სიყვარული ღვთის ერთგულმა შვილებმა მსოფლიოს უნდა ამცნონ; საკუთარი ცხოვრებითა და ხასიათის ღირსებებით უნდა უჩვენონ ხალხს ყველაფერი, რაც მათთვის ღვთიურმა მადლმა ქმნა.
 უფლის სიმართლის მზე უნდა გაბრწყინდეს მათს საქმეებში - ჭეშმარიტების სიტყვებსა და მსახურებაში" (ელენ უაითი, ქრისტეს იგავები, გვ. 415,416).
**შეკითხვები მსჯელობისთვის:**
1. პავლე მოგვიწოდებს, რომ ვიხაროთ არა საკუთარი გარემოებებით, არამედ „ვიხაროთ უფალში" (ფილ. 3:1). რატომ არის ეს განსხვავება ასეთი მნიშვნელოვანი? როგორ გვეხმარება ღმერთის სიკეთეზე, ძალასა და სიყვარულზე მუდმივი ფიქრი სიხარულის შენარჩუნებაში, ცხოვრების გარდაუვალი განსაცდელების დროსაც კი? გაგვიზიარეთ თქვენი პირადი გამოცდილება.
2. მიაქციეთ ყურადღება, თუ როგორ აღწერს ზემოთ მოყვანილი ციტატები მადლის როლს ჩვენი, როგორც ქრისტიანების, მიერ შესრულებულ „კეთილ საქმეებში". რატომ არის მადლის ეს ფუნქცია მნიშვნელოვანი, განსაკუთრებით ქრისტეს მოსვლის მოლოდინის დროს? კეთილი საქმეები ვერ გადაგვარჩენს, მაგრამ შევძლებთ თუ არა გადარჩენას მათ გარეშე?
3. პავლე არაერთ მიზეზს ჩამოთვლის იმისა, თუ რატომ შეეძლო „ხორცზე დაიმედება" (ფილიპ. 3:7), მაგრამ შემდეგ ამ ყველაფერს „წაგებას" უწოდებს. რა შეიძლება თქვენს ცხოვრებაში გაცდუნებდეთ (მიღწევები, ნიჭი, სტატუსი, კეთილი საქმეები) „ხორცზე დაიმედებისკენ"? როგორ შეგვიძლია, პავლეს მსგავსად, ვისწავლოთ ამ ყველაფრის „წაგებად მიჩნევა... უფლის იესო ქრისტეს ცოდნის უპირატესობისთვის"?