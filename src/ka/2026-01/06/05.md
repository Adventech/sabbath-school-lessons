---
title: აღმოჩნდე ქრისტეში
date: 04/02/2026
---

დამასკოსკენ მიმავალ გზაზე გადატანილი რადიკალური ცვლილების შემდეგ, პავლემ მიატოვა უწინდელი ცხოვრება, რომელიც რჯულის საქმეებს ეფუძნებოდა. მის ახალ და ერთადერთ მიზნად იქცა - „ქრისტე შევიძინო და აღმოვჩნდე მასში“ (ფილიპ. 3:8, 9). რას ნიშნავს ეს საინტერესო გამოთქმა — „ქრისტეში აღმოჩენა“?

 `წაიკითხეთ ეფეს. 1:4; 2 კორ. 5:21; კოლ. 2:9 და გალ. 2:20. ამ მუხლებზე დაყრდნობით, რას გულისხმობდა პავლე „ქრისტეში“ ყოფნაზე საუბრისას?`

 პავლე ხშირად საუბრობდა ქრისტეში ყოფნის შესახებ და მისი სიტყვები ბევრ კითხვას ბადებს. იგი თავადვე გვაძლევს ყველაზე ნათელ განმარტებას: „სამნეოდ ჟამთა აღვსებისა რათა ქრისტეში მოიყაროს თავი ყოველივემ, რაც ცაშია და რაც მიწაზეა" (ეფეს. 1:10). ეს განზრახვა ღმერთს დროის დასაბამიდან აქვს. პავლე კი განმარტავს, თუ როგორ ხდება ეს: „იმისგან ხართ თქვენ ქრისტე იესოში, რომელიც გახდა ჩვენთვის სიბრძნედ ღვთისმიერ, სიმართლედ, განწმედად და გამოსყიდვად“ (1 კორ. 1:30).

 ამრიგად, „ქრისტეში“ ყოფნა ნიშნავს მიიღო ყველაფერი, რასაც ხსნის გეგმა მოიცავს: ჩვენი სულიერი გონების დაბადებიდან (სიბრძნე) რწმენით გამართლებამდე (სიმართლე), ზეცისთვის მომზადებამდე (განწმედა) და ბოლოს, განდიდებამდე მეორედ მოსვლის დროს (გამოსყიდვა).

 ხსნა თავიდან ბოლომდე ქრისტეს საქმეა – რომელსაც იგი ჩვენთვის და ჩვენში ასრულებს. ქრისტეს შეძენით შევიძენთ ყველაფერ დანარჩენს.

 `წაიკითხეთ ფილიპ. 3:9. რომელ ორ ცნებას ადარებს პავლე ერთმანეთს?`

 პავლე ერთმანეთს ადარებს "საკუთარ სიმართლეს, რაც რჯულიდანაა" და "ღვთიურ სიმართლეს, რწმენის მიხედვით".

• სიმართლე რჯულიდან ჩვენს საკუთარ ძალისხმევასა და წესების დაცვაზეა დაფუძნებული. პავლემ გააცნობიერა, რომ ასეთი სიმართლე მხოლოდ ილუზიაა, რადგან კანონი, თუმცა კი წმიდაა, მაგრამ სიცოცხლის მონიჭება არ შეუძლია (იხ. გალ. 3:21,22).

• ღვთიური სიმართლე ჩვენგან არ მომდინარეობს, არამედ იესო ქრისტეს რწმენის მეშვეობით გვენიჭება.

 ამათან ერთად, საქმე ნებისმიერი სახის რწმენას არ ეხება. ეშმაკებსაც სწამთ და თრთიან (იაკობ. 2:19), მაგრამ ეს რწმენა არ იხსნის მათ. გადამრჩენი რწმენა, ეს არის ნდობა (ბერძნ.: პისტის, ასევე ნიშნავს „ერთგულებას“), რომელიც იმდენად მჭიდროდ გვაკავშირებს ქრისტესთან, რომ შეგვიძლია პავლესთან ერთად ვთქვათ: „მე უკვე აღარ ვცოცხლობ, არამედ ქრისტე ცოცხლობს ჩემში“ (გალ. 2:20). ჩვენ ვცხოვრობთ მისი რწმენით, მისი ერთგულებით, რომელიც ვლინდება ჩვენს ცხოვრებაში.

 `როგორ გვაძლევს ღმერთი ამ ნდობას ან ერთგულებას? გააზიარეთ თქვენი გამოცდილება ჯგუფში განხილვისას.`