---
title: ერთიანნი და უშიშარნი
date: 14/01/2027
---

`წაიკითხეთ ფილიპ. 1:27-30. გააზიარეთ თქვენი გამოცდილება, როდესაც თანამოძმის მხარდაჭერა დაგეხმარათ იმ შიშის გადალახვაში, რომელიც ღმერთისადმი თქვენი ერთგულების გამო გაჩენილმა საფრთხემ გამოიწვია?`

სატანის სტრატეგია განხეთქილება და ბატონობაა. განხეთქილება სასიკვდილოა ეკლესიისთვის. თავად იესო ამბობდა: "თუ სახლი თავისივე თავის წინააღმდეგ გაიყოფა, ის სახლი ვეღარ გაძლებს" (მარკ. 3:25). ამიტომაც პავლე მოუწოდებს მორწმუნეებს, რომ იდგნენ "ერთი სულით და ერთსულოვნად იღვაწონ სახარების რწმენისათვის" (ფილიპ. 1:27).
ჩვენს ერთობას გადამწყვეტი მნიშვნელობა ენიჭება იმ მისიის შესრულებისას, რომელიც ღმერთმა თავის ხალხს ამ უკანასკნელ დღეებში დააკისრა (იხ. გამოცხ. 12:17) - ვაუწყოთ „მარადიული სახარება" „ყოველი ერის და ტომის, ენისა და ხალხისათვის სახარებლად" (გამოცხ. 14:6). თავის ლოცვაში იესომ აღნიშნა ორი საკვანძო ელემენტი, რომელიც ამ ერთობის შექმნას უწყობს ხელს: ღვთის სიტყვის ჭეშმარიტება და სულით განწმედა (იხ. იოან. 17:17, 19). როდესაც ერთიანნი ვართ ჭეშმარიტებასა და მიზანში, არაფრის არ უნდა გვეშინოდეს. "ნურაფერში შეუშინდებით მოწინააღმდეგეს" (ფილ. 1:28), რადგან სატანა უკვე დამარცხებული მტერია. მაშინაც კი, თუ ჩვენი რწმენის გამო სიკვდილი მოგვესჯება, ჩვენ ვერაფერი მოგვაყენებს ზიანს, თუ „კეთილის მოშურნეები ვიქნებით" (1 პეტრ. 3:13). ეშმაკი უძლურია შეაჩეროს ღვთის ჭეშმარიტების გავრცელება.
თუმცა, პავლე მოციქული გვახსენებს, რომ ტანჯვა ქრისტიანული გზის განუყოფელი ნაწილია.


`წაიკითხეთ მათეს 10:38, საქმეები 14:22, რომაელთა 8:17, 2 ტიმოთეს 3:12. მოკლედ ჩამოაყალიბეთ ამ მუხლების საერთო თემა:`

დაცემულ სამყაროში ცხოვრება ყველა ადამიანისთვის მწუხარებითაა სავსე. მართალმა იობმაც კი, რომელსაც თავად ღმერთი უწოდებდა უბიწოს, წარმოუდგენელი ტანჯვა გადაიტანა. მაგრამ ქრისტიანებისთვის ტანჯვას განსაკუთრებული მნიშვნელობა ენიჭება. პავლე ამბობს, რომ ქრისტეს გულისთვის ჩვენ მოგვეცა „არა მხოლოდ მისი რწმენა, არამედ მისთვის ტანჯვაც" (ფილიპ. 1:29). სახარების გულისთვის ტანჯვა არა სასჯელი, არამედ პრივილეგიაა. ეს ნიშნავს ქრისტეს ბედის გაზიარებას და საბოლოოდ მისი დიდების გაზიარებას.


`რა იმედისა და ნუგეშის პოვნა შეგვიძლია ქრისტიანებს ჩვენ ჩვენს სატანჯველს შორის?`