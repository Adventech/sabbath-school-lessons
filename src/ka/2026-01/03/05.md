---
week: 3.4
lesson: ოთხშაბათი
date: 2026-01-14
title: მტკიცედ იდექით ერთობაში
---

მოწაფეებისთვის წარმოთქმულ ბოლო ლოცვაში იოანეს სახარების მე-17 თავიდან, იესო განსაკუთრებულ ყურადღებას ამახვილებდა ერთობის საკითხზე. ის ლოცულობდა, რომ მისი მიმდევრები დაცულნი ყოფილიყვნენ ამქვეყნიური ბოროტებისგან და განიწმიდონ ჭეშმარიტებით, „რათა ჩვენსავით ერთნი იყვნენ" (იოან. 17:11). ქრისტემ ხაზგასმით აღნიშნა, რომ მორწმუნეთა ერთობა ყველაზე ძლიერი მოწმობაა წუთისოფლისთვის. ის ორჯერ იმეორებს ამ აზრს: „რათა ირწმუნოს სოფელმა, რომ შენ მომავლინე" (იოან. 17:21, 23). ამის საპირისპიროდ, განხეთქილებები ბევრისთვის მათი ურწმუნოების მიზეზი ხდება.
 `წაიკითხეთ ფილიპ. 1:27 და შეადარეთ იოან. 17:17-19-ს. იესოსა და პავლეს სიტყვებით, რა არის ეკლესიაში ერთობის საფუძველი? რა კავშირია მახარობლობასა და ეკლესიის ერთობას შორის?`
 ფილიპელთა მიმართ წერილში პავლე მოუწოდებს მორწმუნეებს: "ოღონდ მოიქეცით ქრისტეს სახარების ღირსად" (ფილიპ. 1:27). ბერძნული ისტყვა, რომელიც აქ ნათქრგმნია, როგორც "მოიქეცით", - პოლიტეუომაი - სიტყვასიტყვით ნიშნავს, რომ "იქცეოდე, როგორც მოქალაქე". აქ საუბარია არა მიწიერი, არამედ ზეციური სამეფოს მოქალაქეობაზე.
 რას ნიშნავს იყო ამ სამეფოს ღირსეული მოქალაქე? პასხუს ვპოულობთ ქრისტეს ქადაგებაში მთაზე. ეს ნიშნავს, იყო სულით ღარიბი, თვინიერი, სიმართლისათვის მშიერ-მწყურვალი, მოწყალე, გულით სუფთა და მშვიდობისმყოფელი. ეს ნიშნავს გიყვარდეს შენი მტრები, აკურთხებდე შენს მაწყევრებს და უშვერდე მეორე ლოყას. ერთი სიტყვით, ეს ნიშნავს "მხოლოდ სამართლის ქმნას, და წყალობის სიყვარულს; მოწიწებით სიარულს უფლის წინაშე" (მიქ. 6:8).
 `როგორ ფიქრობთ, ღმერთი ჩვენი თხოვნის საპასუხოდ გვაძლევს თვინიერებასა და თავმდაბლობას, თუ ის ჩვენს ცხოვრებაში ისეთ გარემოებებს უშვებს, რომლებშიც შეგვიძლია, რომ გამოვავლინოთ და აღვზარდოთ საკუთარ თავში ეს თვისებები?`
 რთულია გაუნაწყენდე ან გაუბრაზდე ასეთ ადამიანს. ზოგჯერ გვაღიზიანებს ის, ვინც ზედმეტად კარგად გვეჩვენება. შეიძლება გაგვიჩნდეს ცდუნება, რომ თავი ავარიდოთ ასეთ ადამიანებს, ან მოვუძებნოთ სუსტი წერტილები იმის დასამტკიცებლად, რომ ისინი არც თუ ისე სრულყოფილები არიან. ამან შეიძლება თავი მათზე უკეთესად გვაგრძნობინოს. მაგრამ რა საჭიროა ეს? სჯობს შევხედოთ, თუ რამდენად მოსიყვარულე, გულუხვი, მოწყალე და თვინიერი შეგვიძლია ვიყოთ. როდესაც ეკლესიის თითოეული წევრი თავმდაბლობის, თვინიერების და უანგარო სიყვარულისკენ ისწრაფვის, განხეთქილების საფუძველი ქრება.
 ელენ უაითი საუბრობდა მათ შესახებ, ვისაც „წუთისოფელი და მისგან მიღებული სარგებელი ღმერთზე ან ჭეშმარიტებაზე მეტად უყვარს" („მოწმობანი ეკლესიისათვის", ტ. 5, გვ. 277).
 რაოდენ ხშირია ეკლესიაში განხეთქილებები, რომლებსაც საბოლოო ჯამში სიამაყე იწვევს. „სიამაყისა და ამქვეყნიური ამბიციების აყვავებისა გამო, ქრისტეს სული განეშორა მას და მის ნაცვლად დაპირისპირების, უთანხმოებისა და მტრობის სულმა დაისადგურა; და სწორედ ამ სულმა შეიტანა დაძაბულობა და დაასუსტა ეკლესია" (იქვე, გვ. 240).
 ამრიგად, მოწოდება ერთობისკენ, უპირველეს ყოვლისა, მოწოდებაა პირადი გარდაქმნისკენ ქრისტეს ხატად. რაც უფრო მეტად ასახავს თითოეული ჩვენგანი მის ხასიათს, მით უფრო მტკიცე იქნება მისი ეკლესიის ერთობა.
 `რაოდენ მნიშვნელოვანია თითოეული ჩვენგანისთვის, რომ ვისწავლოთ ისეთი თავმდაბლობა და თვინიერება, როგორიც იესომ გამოავლინა! რამდენად განსხვავებული იქნებოდა ჩვენი ეკლესია და ჩვენი მოწმობა წუთისოფლისთვის, ეს რომ რეალურად მომხდარიყო?`