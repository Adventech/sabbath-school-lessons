---
title: \"წავიდე და ვიყო ქრისტესთან\"
date: 13/01/2026
---

`წაიკითხეთ ფილიპ. 1:23,24. რა აქვს პავლეს მხედველობაში, როდესაც ამბობს - "წავიდე და ვიყო ქრისტესთან, რაკი ეს ბევრად უკეთესია"?`

საუკუნეთა განმავლობაში ეს მონაკვეთი არაერთხელ განმარტებულა მცდარად. აქ პავლე სიცოცხლესა და სიკვდილს შორის კონტრასტს იკვლევს. ქრისტიანი ქრისტესთვის ცხოვრობს და შეიძლება მისთვის მოკვდეს. ამ გაგებით, ეს „მონაგებია", რადგან მოწმობა ამით უფრო ძლიერი და დამაჯერებელი ხდება (ფილიპ. 1:21). ცხადია, ადამიანს ჭეშმარიტად მაშინ სწამს, როდესაც მზადაა მოკვდეს თავისი რწმენისთვის.

მაგრამ ასევე უნდა ვაღიაროთ, რომ მკვდრები ნამდვილად მკვდრები არიან. მათ „არაფერი იციან". ისინი საფლავში არიან აღდგომამდე (იხ. ეკლესიასტე 9:5; იოანე 5:28, 29). სწორედ ამიტომ თქვა იესომ ლაზარეს შესახებ: „ლაზარემ, ჩვენმა მეგობარმა დაიძინა, მაგრამ მე მის გასაღვიძებლად მივდივარ" (იოანე 11:11).

თუ მართალნი პირდაპირ სამოთხეში ხვდებიან, მაშინ ლაზარეს დედამიწაზე დაბრუნება აღდგომის სასწაული კი არა, ნეტარებიდან მისი განდევნა იქნებოდა. ჭეშმარიტი ბიბლიური სწავლება ნათელია: ქრისტეში მკვდარი მორწმუნეები საფლავში განისვენებენ მეორედ მოსვლამდე. შემდეგ, ცოცხალ წმიდებთან ერთად, ისინიც ზეცაში ამაღლდებიან, რათა მარადიულად იცხოვრონ იესოს გვერდით (იხ. 1 თეს. 4:16,17).

მაშ რა ჰქონდა პავლეს მხედველობაში? ციხეში მყოფი პავლესთვის სიკვდილი ტრაგედიას არ წარმოადგენდა. მან იცოდა, რომ სიკვდილის წამს იგი თვალებს დახუჭავდა, ხოლო შემდეგი, რასაც ის გააცნობიერებდა, ქრისტეს დიდებული მეორედ მოსვლა იქნებოდა. მისი სუბიექტური თვალსაზრისით სიკვდილსა და აღდგომას შორის წამიც კი არ იქნება. იგი "გათავისუფლდება" ამ ცოდვილი წუთისოფლის ბორკილებისგან, მისი ტანჯვისა და ბრძოლისაგან, რათა მისი ცნობიერი არსებობის მომდევნო წამს ქრისტესთან ერთად იყოს. სწორედ ამ თვალსაზრისით იყო მისთვის სიკვდილი "ბევრად უკეთესი".

და მაინც, მოციქულს "ორივე იზიდავს" (ფილიპ. 1:23). იგი აცნობიერებდა, რომ ფილიპელებისთვის უკეთესი იქნებოდა, თუ ის "ხორცში დარჩებოდა" (ფილიპ. 1:24) და გააგრძელებდა თავის მსახურებას. ამაში მდგომარეობს ჩამოყალიბებული ქრისტიანის დილემა: ერთი მხრივ – განსვენებისა და უფალთან შეხვედრის სურვილი, მეორე მხრივ – მზაობა შრომისა და ტანჯვისთვის სხვების საკეთილდღეოდ.

`მიუხედავად იმისა, რომ ვიცით, რომ სიკვდილი - ძილია, ის მაინც შიშს იწვევს ჩვენში. ნუგეშისა და იმედის რომელ სიტყვებს ეტყოდით ადამიანს, რომელმაც დაკარგა ახლო ნათესავი, რომელიც ერთგულად ემსახურებოდა ღმერთს?`