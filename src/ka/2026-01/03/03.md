---
title: სიკვდილი – მონაგები
date: 12/01/2026
---

თითოეული მორწმუნე ჩართულია დიად ბრძოლაში, რომელიც მძვინვარებს როგორც ჩვენს გარშემო, ასევე ჩვენში. ჩვენ ყველანი, ამა თუ იმ გზით, განვიცდით სიკეთესა და ბოროტებას შორის ამ საყოველთაო კონფლიქტის რეალურობას და ეს ბრძოლა ჩვენი მიწიერი ცხოვრების დასასრულამდე გაგრძელდება.

`წაიკითხეთ 2კორ. 10:3-6. რა წარმოადგენს იმ სულიერი ბრძოლის ნაყოფს, რომელსაც ვაწარმოებთ და როგორია ჩვენი იარაღი?`

პავლე მოციქული მკაფიოდ აცხადებს, რომ ჩვენი ბრძოლა არ არის სისხლისა და ხორცის წინააღმდეგ. ეს სულიერი ბრძოლაა, ბრძოლის ველი კი - ჩვენი გონებაა. სატანა იარაღად ცრუ იდეებს, შიშსა და ეჭვს იყენებს, რითაც კრიტიკის, შურისა და სიამაყის გაღვივებას უწყობს ხელს. ქრისტიანებმა წინააღმდეგობა უნდა გაუწიონ მის ამ ხრიკებს. ამის ნაცვლად, ჩვენ უნდა ვიხელმძღვანელოთ სიყვარულით, გულმოწყალებით, მშვიდობით, თვინიერებით, მოთმინებით, სიკეთითა და თავშეკავებით. ჩვენი იარაღი ამ ბრძოლაში - "ღმერთის სიტყვაა", რომელსაც ღმერთის სული გამარჯვების მოსაპოვებლად იყენებს (ეფეს. 6:17). მხოლოდ ღმერთს შეუძლია ჭეშმარიტების მიტანა ადამიანის გულამდე; ჩვენ კი უბრალოდ მისი იარაღები ვართ.

`წაიკითხეთ ფილიპ. 1:21,22. როგორ ფიქრობთ, რატომ იყო პავლესთვის სიკვდილი "მონაგები"?`

პავლესთვის ამ ბრძოლის შედეგი წინასწარ იყო განსაზღვრული. მან იცოდა, რომ ქრისტემ ჯვარზე უკვე მოიპოვა გადამწყვეტი გამარჯვება. ამიტომ, სანამ მასთან ვართ, მის გამარჯვებასაც ვიზიარებთ, თუნდაც ფიზიკურად დავიღუპოთ. რაც არ უნდა დიდ უსამართლობასთან ჰქონოდა საქმე, პავლე ყველაფერს შეურიგდა, რაც დაემართა, რადგან მან თავისი სიცოცხლე და მომავალ უზენაეს სამსჯავროს მიანდო.

როგორც ქრისტიანებმა, ჩვენ უნდა ვიბრძოლოთ არა ჩვენი უფლებებისთვის, არამედ სიმართლისთვის - „ძალაში კი არ არის სიმართლე, არამედ სიმართლეშია ძალა". ღვთის ნებისადმი მორჩილება პატივია; ეს ერთადერთი გზაა იმ ბრძოლაში გასამარჯვებლად, რომელშიც ყველანი ვართ ჩართული. იესო - ღმერთის ნების მორჩილების უდიდესი მაგალითია, რაზეც პავლე მოგვიანებით ისაუბრებს თავის წერილში.

`რა გამოწვევები, ცდუნებები ან სირთულეებია ახლა თქვენს ცხოვრებაში ისეთი, დიადი ბრძოლის რეალურობაზე რომ მოწმობს?`

`როგორ შეიძლება იმის ცოდნამ, რომ ქრისტემ ჩვენი გულისთვის უკვე მოიპოვა გამარჯვება, მოგანიჭოთ ნუგეში და ძალა?`