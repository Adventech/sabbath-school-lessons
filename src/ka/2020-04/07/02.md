---
title: ჩვენ ყველა ვეთაყვანებით
date: 08/11/2020
---
არის რაღაც, რაც უეჭველად დასაბამიდანვე ჩადო ღმერთმა ჩვენში, ერთგვარი მისწრაფება თაყვანისცემისკენ, მაგრამ ყველაფერ სხვასთან ერთად, ისიც ცოდვის მიერაა დამახინჯებული. დასაწყისში ჩვენ თაყვანი უნდა გვეცა მხოლოდ იმ ერთადერთისათვის, ვინც ამის ღირსია - ჩვენი უფლისა და შემოქმედისთვის. მაგრამ ცოდვით დაცემის შემდეგ ყველაფერი ძალიან შეიცვალა.

ჩვენ ყველა ვეთაყვანებით - რაიმეს ან ვინმეს. კაცობრიობის მთელი ისტორიის განმავლობაში, ასევე დღესაც ადამიანები გადიან თაყვანისცემის პრაქტიკას. უძველეს  ეგვიპტეში ზოგიერთები ფარაონს ეთაყვანებოდნენ; სხვა დროსა და სხვა სახელმწიფოებში თევზების ქანდაკებებს, მრავალთავიან ღმერთებს, წარმოსახვით ღვთაებებს, აგრეთვე მზეს, მთვარეს და ვარსკვლავებს.

დღეს ადამიანთა უმრავლესობა კარგადაა განათლებული იმისათვის, რომ დაიჩოქოს ბაყაყის გამოსახულების წინ (მაგრამ, როგორც ჩანს, არა წმინდანის გამოსახულების წინ). მაგრამ საეჭვოა ეს იმას ნიშნავდეს, რომ ადამიანები, თუნდაც მაღალი წრის წარმომადგენლები, არ ეთაყვანებიან რაიმეს: ფულს, ძალაუფლებას, სექსს, საკუთარ თავს, როკ-ვარსკვლავებს, მსახიობებს, პოლიტიკოსებს. ყველაფერი ის, რაც ყველაფერზე მეტად გვიყვარს, რაზეც ვამახვილებთ ყურადღების ძირითად ნაწილს, რისი გულისთვისაც ვცხოვრობთ - ეს ჩვენი თაყვანისცემის ობიექტია. და როგორც ამერიკელი მწერალი, დევიდ ფოსტერ უოლესი გვაფრთხილებდა, თუ იმას არ ეთაყვანებით, რასაც უნდა ეთაყვანებოდეთ, თაყვანისცემის ობიექტი "ცოცხლად შეგჭამთ". 

`რას გვაუწყებს დან. 3-ში მოთხრობილი ისტორია იმაზე, თუ რამდენად მნიშვნელოვანია ჭეშმარიტი თაყვანისცემა?`

სამი ახალგაზრდა იუდეველი მეორე მცნებას (იხ. გამ. 20:4-6)  სრული სერიოზულობით ეკიდებოდა, ისე, როგორც ღმერთმა ბრძანა. ბოლოს და ბოლოს ეს ხომ ათი მცნების ნაწილია, მკვლელობის, ქურდობისა და სხვა აკრძალვებთან ერთად.  სათანადო თაყვანისცემა იმდენად მნიშვნელოვანია, რომ მთავარ პრობლემად იქცევა ბოლო ჟამის დღეებში, ქრისტეს მეორედ მოსვლის წინ. ამგვარად, ქრისტიანულმა განათლებამ თავის თავში სრულად უნდა მოიცვას თაყვანისცემის საკითხი: რა არის ეს, როგორ ვასრულებთ მას, რატომ არის ეს მნიშვნელოვანი და ვის ვეთაყვანებით?

`წაიკითხეთ გამოცხ. 14:6-12. რას გვეუბნება ეს ნაწყვეტი იმის შესახებ, თუ რამდენად მნიშვნელოვანი იქნება თაყვანისცემის საკითხი უკანასკნელი კრიზისის დროს, ქრისტეს დაბრუნების წინ?`