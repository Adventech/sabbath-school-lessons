---
title: განათლება და გამოსყიდვა
date: 14/11/2020
---
<h3 class="ka_geo">გამოსაკვლევად შემოთავაზებული ბიბლიური მუხლები: </h3>
დაბ. 1:26,27; ეს. 11:1-9; 2ტიმ. 3:14-17; 3მეფ. 4:29-34; იოან. 14:17; 1კორ. 2:1-16;

> <p>სამახსოვრო მუხლი:</p>
> "მთელი წერილი ღვთივსულიერია და სასარგებლოა სასწავლებლად, სამხილებლად, გამოსასწორებლად, დასარიგებლად სიმართლეში" (2ტიმ. 3:16).

ბიბლია მოგვითხრობს ვრცელ ისტორიას ღმერთისა და მისი ერის შესახებ. ზოგჯერ მას განიხილავენ, როგორც პასუხგაუცემელი სიყვარულის ისტორიას, გარკვეულ პერიოდამდე მაინც. ან ის შეიძლება აღიქმებოდეს, როგორც მამისა და მისი მეამბოხე შვილების ისტორია, რომლებიც საბოლოო ჯამში მაინც მოეგებიან გონს.

მაგრამ მიმდინარე კვირის გაკვეთილის შესწავლისას ჩვენ აღმოვაჩენთ სხვა თემას ბიბლიურ ისტორიაში, კერძოდ, მასწავლებლისა და მისი მოსწავლეების ისტორიას. მოსწავლეები გამუდმებით "იჭრებიან" ტესტებში, მასწავლებელი კი კვლავ და კვლავ მოთმინებით განუმარტავს გაკვეთილებს, სანამ საბოლოო ჯამში ისინი არ აითვისებენ მათ.

ბიბლიური ისტორია დიდად არ განსხვავდება ჩვენი და ჩვენთვის კარგად ნაცნობი ადამიანური ისტორიებისაგან, ერთი გამონაკლისის გარდა. ღმერთისა და მისი ერის ისტორიას კარგი ფინალის გარანტია აქვს, ის აღწევს თავის მიზანს. სწორედ ღმერთის მადლს შეუძლია, რომ შესაძლებელი გახადოს ასეთი დასასრული. ადამიანის პასუხისმგებლობა ამ ურთიერთობებში ხშირ შემთხვევაში არასწორად იყო გაგებული და ბევრს აფრთხობდა კიდეც, რადგან დამამძიმებელ ტვირთად ითვლებოდა. მაგრამ სინამდვილეში, ბიბლიური ისტორია, თავისი არსით, არის ღმერთის მოწვევა მის შესაცნობად და მისი ნების გასააზრებლად. მეტიც, შემეცნება, რომელიც გამიზნულია ღმერთის შესაცნობად, ჩვენი გამოხმაურებაა მის მადლზე. ჩვენ არ შეგვიძლია ღმერთის მადლის დამსახურება, მაგრამ შეგვიძლია მისი შეთვისება; და სწორედ მადლს უნდა ასწავლიდეს ქრისტიანული განათლება.