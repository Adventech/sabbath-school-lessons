---
title: ბრძენი კაცები და ქალები
date: 18/11/2020
---
დღესდღეობით ჩვენ კარგად გვესმის  სიტყვები "სკოლა", "განათლება", მაგრამ ბიბლიაში ისინი არ არის გავრცელებული. მასში უფრო ხშირად გვხვდება სიტყვა "სიბრძნე" ("ბრძენი"). მაგალითად, ძველ აღთქმაში მოხსენიებული არიან ბრძენი კაცები და ქალები (იხ. 2მეფ. 14:2; იგავ. 16:23).

`წაიკითხეთ 3მეფ. 4:29-34. რას გვეუბნება ეს მუხლები სიბრძნის მნიშვნელობის შესახებ?`

მეფე სოლომონი მიიჩნევა ძალიან ბრძენ ადამიანად, რომელიც საუბრობდა ცხოველებისა და მცენარეების სიცოცხლეზე, წარმოთქვამდა ბრძნულ იგავებს; მას ადამიანთა შორის ყველაზე ბრძენის სახელი ჰქონდა (იხ. 3მეფ. 4:29-34). იგავებისა და ეკლესიასტეს წიგნები შეიცავს მრავალ ბრძნულ დარიგებას არაერთ საკითხთან დაკავშირებით და მათ სწორედ სოლომონს და უძველესი სამყაროს სხვა ბრძენ მასწავლებლებს მიაწერენ (იხ. იგავ. 1:1; 25:1; 30:1; 31:1).

ბიბლიის თანახმად, განათლება მოწოდებულია გააბრძნოს ადამიანი. ყოველი ადამიანი ითვისებს სიბრძნეს მშობლებისა და მასწავლებლებისაგან, განსაკუთრებით, ახალგაზრდობაში (იხ. ეკლ. 12:1), მაგრამ სინამდვილეში ადამიანი სიბრძნეს მთელი ცხოვრების განმავლობაში აგროვებს. სიბრძნეს, როგორც წესი, პრაქტიკული მხარეც გააჩნია, მაგალითად, სოლომონი მოგვიწოდებს ვისწავლოთ ჭიანჭველებისგან, რომლებიც ზაფხულში ამზადებენ საჭმლის მარაგს ზამთრისათვის.

ბიბლიური სიბრძნე არ არის მხოლოდ პრაქტიკული, ის თეორიულ საფუძვლებსაც ეყრდნობა, რადგან ღმერთისადმი რწმენით იწყება და გარკვეულ ფუნდამენტურ პრინციპებს მიჰყვება (იხ. იგავ. 1:7).

სიბრძნე გვეხმარება, რომ პასუხისმგებლობით ვიცხოვროთ, სხვათა სასიკეთოდ და ხელს უწყობს ჩვენს დაცვას უბედურებისაგან. საბოლოოდ, სიბრძნე, ისევე როგორც თანამედროვე განათლება, ვერ გვპასუხობს ყველა კითხვაზე, მაგრამ გვაძლევს საშუალებას კმაყოფილება ვიგრძნოთ უკვე მიღებული ცოდნით და განვაგრძოთ ჩვენთვის უცნობის კვლევა-ძიება. ეს კი კარგი პოზიციაა, რომლითაც შეგვიძლია ვისწავლოთ ღმერთის შეცნობა და მისი მადლისადმი ნდობა. იერ. 18:18-ის თანახმად, ბრძენი მასწავლებლის როლი მღვდელისა და წინასწარმეტყველის როლებს უტოლდება. ღვთის პრინციპების მორჩილების შემთხვევაში, სამივე მათგანი ღმერთის უწყებას გადასცემს მის ერს რჯულში დარიგების, განათლებაში რჩევებისა და ღმერთის განსაკუთრებული უწყებების ფორმით.

`როგორ შეგვიძლია ვისწავლოთ სიბრძნე და გადავცეთ ის მათ, ვინც ჩვენს შემდეგ მოდის? რატომ არის ჩვენთვის, ადამიანებისთვის, ეს ასეთი მნიშვნელოვანი?`