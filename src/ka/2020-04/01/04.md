---
title: უწყების გამოტოვებისას
date: 29/09/2020
---
ევას სწორად ჰქონდა გაგებული უფლის ნათქვამი, მაგრამ, როგორც ჩანს, ის ბოლომდე ვერ აცნობიერებდა, თუ რამდენად სერიოზული იყო მისი სიტყვები. რთულია ევას ქმედებათა შედეგების გაზვიადება.

ამგვარად, როდესაც ევა მოულოდნელად გადაეყარა გველს, მან გაუმეორა მას (თუმცა არაზუსტად) ღმერთის მიერ ბაღის ხეებთან დაკავშირებით წარმოთქმული სიტყვა (იხ. დაბ. 3:2,3). რა თქმა უნდა, გველისთვის ეს უწყება არ ყოფილა ახალი. იგი იცნობდა ღმერთის ბრძანებას, ამიტომ მის დასამახინჯებლად საგლდაგულოდ მოემზადა და ევას გულუბრყვილობა გამოიყენა.

`წაიკითხეთ დაბ. 3:4-6. ღმერთის სიტყვების პირდაპირი უარყოფის გარდა, კიდევ რას ამბობდა გველი, როდესაც ცდილობდა თავისი მიზნის მიღწევას ევასთან საუბარში? რა პრინციპები გამოიყენა მან?`

როდესაც გველმა უთხრა ქალს, რომ ღმერთის გაფრთხილების გარკვეული ნაწილი არასარწმუნო იყო, ევას შეეძლო ეს საკითხი თავად ღმერთთან განეხილა. ეს არის განათლების მიმზიდველობა ედემის ბაღში: მოსწავლეებს ჰქონდათ შესაძლებლობა, რომ მყისვე მისულიყვნენ თავიანთ ძლევამოსილ მოძღვართან. თუმცაღა, იმის ნაცლად, რომ ღვთიური დახმარების საძიებლად გაქცეულიყო, ევა იჯერებს გველის მიერ შეცვლილ ცნობებს, ეს კი აეჭვებს მას ღმერთშიც და მის განკარგულებაშიც.

ადამიც მალევე აღმოჩნდება რთულ ვითარებაში. "ადამი მიხვდა, რომ მისი ცხოვრების თანამგზავრმა დაარღვია უფლის კანონი და უგულებელყო ერთადერთი აკრძალვა, რომელიც უფლისდამი მათი სიყვარულისა და ერთგულების გამოცდა იყო. საშინელი ბრძოლა ხდებოდა მის სულში. იგი ძლიერ წუხდა იმაზე, რომ ევას მისგან შორს წასვლის ნება დართო. მაგრამ ახლა უკვე ყველაფერი დამთავრდა და იგი უნდა დაშორდეს ადამიანს, რომელმაც ამდენი სიხარული და ბედნიერება მოუტანა. როგორ შეეგუოს ამას?" (ე. უაითი. პატრიარქები და წინასწარმეტყველები. გვ. 56)  ადამმა იცოდა რა იყო სწორი და რა არა, მაგრამ, სამწუხაროდ, მანაც არასწორი არჩევანი გააკეთა.

`რას გვეუბნება  ადამისა და ევას გამოცდილება იმის შესახებ, თუ როგორ მარტივად შეიძლება მოვტყუვდეთ? რატომ არის რწმენა და მორჩილება ჩვენი ერთადერთი დაცვა მაშინაც კი, თუ პირველი ადამიანების მსგავსად, საუკეთესო განათლება გვაქვს მიღებული?`