---
title: მოულოდნელი შემოჭრა
date: 28/09/2020
---
ერთ-ერთ ყველაზე დიდ სიხარულს ბევრი მასწავლებლისათვის კაბინეტის კეთილმოწყობა წარმოადგენს: განცხადებათა დაფის ჩამოკიდება, აღჭურვილობის მომზადება, ავეჯის შესაბამისი გზით განლაგება. როდესაც ვაანალიზებთ ღმერთის ხედვას იმ საკლასო ოთახთან დაკავშირებით, რომელსაც ედემი წარმოადგენდა, ჩვენ ვხედავთ, როგორი მზრუნველობით ამზადებდა ის სასწავლო გარემოს ადამისა და ევასათვის. უფალს სურდა, რომ ისინი მშვენიერებით ყოფილიყვნენ გარემოცული. უბრალოდ წარმოიდგინეთ: თითოეული ყვავილი, ფრინველი, ცხოველი და მცენარე საშუალებას აძლევდა ადამსა და ევას, რომ მეტი გაეგოთ სამყაროსა და მისი შემოქმედის შესახებ.

ამის მიუხედავად, დაბ. მე-2 თავის მონათხრობი უპირისპირდება მე-3 თავის ისტორიას. აქამდე ჩვენ ვსაუბრობდით ყველა იმ სიკეთეზე, რაც უფალმა შექმნა ადამიანისთვის. ყველაფერ ამასთან ერთად, დაბ. 3:1-ის წაკითხვის შემდეგ მივდივართ იმ დასკვნამდე, რომ მან ადამიანს ნების თავისუფლებაც მიანიჭა. ბაღში გველის არსებობა, რომელიც "მინდვრის ცხოველებს შორის... ყველაზე ცბიერი იყო", - ეს უკვე გადახვევაა აქამდე გამოყენებული სამეტყველო ენიდან. "ძალზედ კარგი", "არ რცხვენოდათ", "საამო" - ასეთი განსაზღვრებები აღწერდნენ ღმერთის ქმნილებას წინამდებარე თავებში. მაგრამ ახლა, გველის გამოჩენასთან ერთად, მეტყველების  ტონი იცვლება. სიტყვა "ცბიერს" ზოგი თარგმნის, როგორც "ვერაგს". სრულყოფილ გარემოში მოულოდნელად შემოიჭრა უარყოფითი ელემენტი.

უფალმა გარკვევით გამოხატა თავისი მოლოდინი ბაღის ადამიანურ წყვილთა მიმართ. დაბ. 2:16,17-ში ჩაწერილი ღმერთის მცნებიდან ვიცით, რომ მან დაადგინა ერთი საკვანძო წესი, რომელის დამორჩილებაც მოეთხოვებოდათ ადამიანებს, - არ ჭამონ აკრძალული ხის ნაყოფი.

რა გაკვეთილებიც არ უნდა გამოვიტანოთ ამ ისტორიიდან, უნდა აღინიშნოს ის, რომ ადამი და ევა შექმნილი იყვნენ თავისუფალ, ზნეობრივ არსებებად, რომელთაც შეეძლოთ აერჩიათ მორჩილება ან ურჩობა. აქედან გამომდინარე, დასაბამიდანვე, ჯერ უცოდველ სამყაროშიც კი შეგვიძლია დავინახოთ ადამიანის თავისუფალი ნების რეალურობა.

`წაიკითხეთ დაბ. 3:1-6 და განიხილეთ გველის მიერ გამოყენებული სიტყვები, რომლებიც შემდეგ ევამაც გაიმეორა. რას ამჩნევთ ევას მიერ გველისთვის მიწოდებულ ცნობებში? როგორი დამოკიდებულება ჩამოუყალიბდა ევას სიკეთისა და ბოროტის შეცნობის ხის მიმართ გველის სიტყვების შემდეგ?`

უფალმა გააფრთხილა ადამი: თუ ის შეჭამს ამ ხის ნაყოფს, "სიკვდილით მოკვდება" (დაბ. 2:17). ევამ ამ განკარგულების გამოეორებისას ნაკლები სიმძაფრით წარმოაჩინა ის, რადგან გამოტოვა სიტყვა "სიკვდილით" (დაბ. 3:3). მომდევნო მუხლში ვხედავთ, რომ გველიც წარმოთქვამს სიტყვას "მოკვდებით", მაგრამ ღმერთის ნათქვამისაგან სრულიად საპირისპირო გაგებით. ამრიგად, მიუხედავად იმისა, რომ ევას ბაღში თვით ღმერთი მოძღვრავდა, მან ვერ მოახერხა მისი გაფრთხილების სიტყვასიტყვით გადმოცემა. 