---
title: რათა კეთილგონივრულად მოიქცე
date: 13/10/2020
---
მთელი ბიბლია მოწმობს ღვთის რჯულის შეცნობისა და მისი მორჩილების შედეგებზე.

`წაიკითხეთ იესო. 1:7,8. რას ეუბნებოდა უფალი იესოს და როგორ ვიყენებთ ამ მუხლებში გაცხადებულ პრინციპებს დღეს?`

როდესაც იესო ნავეს ძე შედის ქანაანში, უფალი ეუბნება მას: "ოღონდ გამაგრდი და ძალზედ განმტკიცდი, რათა დაიცვა შესასრულებლად მთელი რჯული, რომელიც გიბრძანა შენ მოსემ, ჩემმა მსახურმა, ნუ გადაუხვევ მისგან მარცხნივ ან მარჯვნივ, რათა ყველგან ხელი მოგემართოს, სადაც კი წახვალ" (იესო ნავ. 1:7).

ასეთი წარმოდგენა წარმატების შესახებ, როგორც მორჩილების შედეგზე, შეიძლება იმის საწინააღმდეგოდ მოგვეჩვენოს, რითაც წარმატება იზომება თანამედროვე სამყაროში. ბევრი წარმატებულობის მაჩვენებლად  დღეს სიახლეების შექმნის უნარს, შემოქმედებით მიდგომასა და დამოუკიდებლობას მიიჩნევს. კონკრეტულ დარგში წარმატების მისაღწევად ხშირად საჭიროა არაორდინალური ნიჭი და რისკზე წასვლის უნარი.

თუმცაღა უფალი აცხადებს, რომ წარმატება თვისებათა განსხვავებულ ნაკრებს მოითხოვს.

`წაიკითხეთ გამოცხ. 12:17; 14:12; რომ. 2:12,13; 7:7; იაკ. 2:10-12.  რას გვეუბნება ეს მუხლები დღეს ღვთის რჯულისდამი მორჩილების შესახებ? მაგრამ თუ რჯულის მორჩილებით  ვერ გადავრჩებით, რატომ არის მისი დაცვა ასეთი მნიშვნელოვანი?`

როგორც ქრისტიანები, რომელთაც ბიბლიის სწამთ, ჩვენ მოწოდებული ვართ დავემორჩილოთ ღვთის რჯულს. რჯულის დარღვევას, რაც ასევე ცოდვად იწოდება, მხოლოდ ტკივილი და ტანჯვა, მოუნანიებლობის შემთხვევაში კი მარადიული სიკვდილი მოაქვს. ვინ არ იცის ან ვის არ უნახავს პირადად ცოდვის, ღმერთის რჯულის დარღვევის შედეგები? როგორც უძველეს ისრაელს შეეძლო ყოფილიყო წარმატებული და მოქცეულიყო კეთილგონივრულად (იხ.იესო ნავ. 1:7) ღვთის რჯულის დაცვით (თუმცა მადლი მათაც ესაჭიროებოდათ), ასევე შესაძლებელია ეს დღეს ჩვენთვის. აქედან გამომდინარე, ქრისტიანული განათლების კიდევ ერთი ამოცანაა - ასწავლოს ღვთის რჯულის, როგორც რწმენით ცხოვრების განუყოფელი  ნაწილის, დაცვა და ღვთის მადლზე დაიმედება.

`როგორი იყო ცოდვის შედეგებთან დაკავშირებული თქვენი პირადი გამოცდილება? რა შეიტყეთ, რისი გაზიარებაც შეგიძლიათ სხვებისათვის, რომ მათაც იგივე შეცოდმები არ დაუშვან? `