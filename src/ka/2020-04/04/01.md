---
title: "თვალნი უფლისა: ბიბლიური მსოფლმხედველობა"
date: 17/10/2020
---
<h3 class="ka_geo">გამოსაკვლევად შემოთავაზებული ბიბლიური მუხლები:  </h3>
იგავ. 15:3; იობ. 12:7-10; ეფეს. 6:12; გამოცხ. 20:5,6; იოან. 1:1-14; მარკ. 12:29-31.

> <p>სამახსოვრო მუხლი:</p>
> "ყველგან არის უფლის თვალი, ხედავს ბოროტთა და კეთილთ" (იგავ. 15:3).

პოლონელმა პოეტმა, ჩესლავ მილოშმა თავის წიგნში "გზისპირა გოშია" დაწერა: "საბავშვო გასაფერადებელ წიგნებში დახატული ცხოველები: მოლაპარაკე ბაჭიები, ძაღლები, ციყვები, კიდევ ჭიამაიები, ფუტკრები, კალიები. მათ იმდენივე საერთო აქვთ ნამდვილ ცხოველებთან და მწერებთან, რამდენიც ჩვენს წარმოდგენას სამყაროზე – რეალურ სამყაროსთან. დავფიქრდეთ ამაზე და შევძრწუნდეთ" (უცხოური ლიტერატურა, 2000, #8).

სიტყვა "შეძრწუნება" შეიძლება ზედმეტად მძაფრად ჟღერდეს, თუმცა ბევრი რამ, რასაც ადამიანები სამყაროს შესახებ ფიქრობენ, სინამდვილეში შეიძლება აბსოლუტურად მცდარი იყოს. მაგალითად, თითქმის 2000 წლის განმავლობაში ყველაზე ჭკვიანი და განათლებული ადამიანების უმეტესობას მიაჩნდა, რომ დედამიწა უძრავად დგას სამყაროს ცენტრში. დღეს ყველაზე ჭკვიანი და განათლებული ადამიანების უმეტესობას მიაჩნია, რომ ადამიანი - სიცოცხლის უმარტივესი ფორმების ევოლუციის შედეგია.

როგორც ადამიანური არსებები, ჩვენ არასოდეს არ ვუყურებთ სამყაროს ნეიტრალური პოზიციიდან. ჩვენ მას ვხედავთ მხოლოდ იმ ფილტრებს მიღმა, რომლებიც გავლენას ახდენს ჩვენ მიერ გარესამყაროს ინტერპრეტაციასა და გააზრებაზე. ამ ფილტრს ეწოდება მსოფლმხედველობა და უაღრესად მნიშვნელოვანია, რომ ჩვენს ახალგაზრდებს და უფროსი თაობის წარმომადგენელ ეკლესიის წევრებსაც  შევასწავლოთ ბიბლიური მსოფლმხედველობა. 