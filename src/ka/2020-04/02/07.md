---
title: შემდგომი გამოკვლევისათვის
date: 09/10/2020
---
წაიკითხეთ ე. უაითის წიგნიდან "აღზრდა" თავები - "მზადება მარადიული ცხოვრებისათვის" (გვ. 275-280); "თანამშრომლობა" (გვ. 283-286); "დისციპლინა" (გვ. 287-297).

"მამებსა და დედებს აკისრიათ შვილების აღზრდის პასუხისმგებლობა როგორც ადრეულ ასაკში, ისე მომდევნო პერიოდშიც და მათ ორივეს სჭირდებათ ამ საკითხში საგულდაგულოდ მომზადება. ვიდრე მამობის ან დედობის პასუხისმგებლობას იკისრებდენ, ახალგაზრდები სათანადოდ უნდა განისწავლონ, კერძოდ კი: უნდა იცოდნენ ადამიანის ფიზიკური განვითარების თავისებურებები, დაწყებული მუცლადყოფნის პერიოდიდან, უნდა ფლობდნენ ცოდნას ფიზიოლოგიის, ჰიგიენის, სანიტარიის სფეროში, უნდა იცნობდნენ მემკვიდრეობითობის, გონებრივი განვითარებისა და ზნეობრივი აღზრდის კანონებს" (ე. უაითი. აღზრდა, გვ. 276).

"თანამშრომლობა ოჯახში მამისა და დედისაგან იწყება. შვილების აღზრდაში მათ საერთო პასუხისმგებლობა აქვთ და მათ ერთობლივად უნდა იმოქმედონ. ისინი უნდა მიენდონ ღმერთს და სთხოვონ დახმარება ერთმანეთის მხარდაჭერაში...

მშობლები, რომლებიც ასე ზრდიან საკუთარ შვილებს, სავარაუდოდ არ აღმოჩნდებიან მათ რიგებში, ვინც მასწავლებელს აკრიტიკებს. ისინი გაიაზრებენ, რომ სკოლის მოთხოვნები მათი შვილების ინტერესებშია და სამართლიანი იქნებიან სკოლასთან მიმართებით, და რამდენადაც შესაძლებელი იქნება, მხარს დაუჭერენ და პატივისცემით მოეკიდებიან მათ, ვინც იზიარებს მათ პასუხისმგებლობას" (ე. უაითი. აღზრდა. გვ. 283).

**შეკითხვები მსჯელობისათვის:**

`1. იმის მიუხედავად, გვყავს თუ არა შვილები, თითოეული ჩვენგანი სადღაც ვცხოვრობთ და ვურთიერთობთ გარშემომყოფებთან. რა გაკვეთილები გამოიტანეთ გასული მასალიდან, რომლებიც დაგეხმარებათ გარშემომყოფებთან ურთიერთობასა და მათთვის კეთილი უწყების მიტანაში?`

`2. ჩვენ მიდრეკილი ვართ, რომ განათლება დადებით მოვლენად განვიხილოთ (ბოლოსდაბოლოს, ვინ შეიძლება განათლების წინააღმდეგი იყოს?) მაგრამ ყოველთვის ასეა თუ არა ეს? არსებობს თუ არა მაგალითები იმისა, თუ როგორ დამახინჯდა განათლება და რაღაც ცუდ რამედ გადაიქცა? რა გაკვეთილების გამოტანა შეგვიძლია ამ უარყოფითი მაგალითებიდან, რისი დამსახურებით მოგვიტანს ჩვენი განათლება მხოლოდ სარგებელს?`

`3. როგორც ოთხშაბათი დღის გაკვეთილშია აღნიშნული, თითოეულ ჩვენგანს მიენიჭა თავისუფალი ნების წმიდა ძღვენი. ადრე თუ გვიან, როდესაც ბავშვები წამოიზრდებიან, მათ მოუწევთ, რომ მიიღონ საკუთარი გადაწყვეტილებები ღმერთთან მიმართებით, რომლის შესახებაც მათ თითქმის მთელი სიცოცხლის განმავლობაში ასწავლიდნენ. რატომ უნდა ახსოვდეთ ყოველთვის მშობლებს (ასევე თითოეულს, ვინც ისწრაფვის სხვებისთვის დამოწმებისა და სახარების გავრცელებისკენ) თავისუფალი ნების მნიშვნელობის შესახებ?`