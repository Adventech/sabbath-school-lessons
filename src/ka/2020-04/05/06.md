---
title: უდიდესი მოძღვრის პირველი მოწაფეები
date: 29/10/2020
---
გარკვეულ ეტაპზე - ისინი უბრალო მწყემსთა ჯგუფს წარმოადგენენ და პატარა ქალაქის შემოგარენში ზრუნავენ თავიანთ ცხვრებზე. მომდევნო ეტაპზე - ისინი ხდებიან მოწმენი იმ ანგელოზების საკვირველი გამოჩენისა, რომლებიც სამყაროს განსაცვიფრებელ, საოცარ, ამაღელვებელ ამბებს ამცნობენ. ამ მოვლენით აღფრთოვანებული მწყემსები იმ ყრმის საძებნელად მიეშურებიან, რომლის შესახებაც ანგელოზებმა აუწყეს.

`წარმოიდგინეთ, რომ მწყემსებთან ერთად დგახართ და ბაგას უყურებთ. რას დაინახავდით? იხ. ლუკ. 2:8-20.`

ჩვენ უნდა აღვფრთოვანდეთ მთავარი მოძღვრის პირველი მოწაფეებით - იოსებით, მარიამითა და მწყემსებით. იესოს შობის მოკრძალებული გარემოებები არაფრით არ მიანიშნებდა განკაცების სასწაულზე - იმაზე, რომ ამ ყრმის პიროვნებაში ღმერთი გაერთიანდა კაცობრიობასთან. თუმცა ხილვების, სიზმრებისა და ანგელოზების მეშვეობით მის პირველ მოწაფეებს იესოს ხილული შობის მიღმაც შეუძლიათ ჭვრეტა. მწყემსები მოუთხრობენ სხვებს ყრმა-მაცხოვრის შესახებ, "რომელიც არის ქრისტე უფალი" (ლუკ. 2:11; შეადარეთ ლუკ. 2:17).

`როგორ რეაგირებენ იესოს შობის უწყებაზე მოგვები? როგორი რეაქცია აქვს ჰეროდეს? (იხ. მათ. 2:1-12).`

ჯერ კიდევ თავისი პირველი იგავის წარმოთქმამდე ან თავის პირველ სასწაულამდე, მთავარი მოძღვარი უკვე იმსახურებს ჩვენს თაყვანისცემას იმისთვის, თუ ვინ არის ის. იმისათვის, რომ სრულად დავაფასოთ იესოს  შემდგომი დამრიგებლური მსახურება, ჩვენ უნდა შევუერთდეთ ამ პირველ მოწაფეებსა და მოგვებს მათს თაყვანისცემაში მთავარი მოძღვრისდამი. ის, ვისი სწავლებებითაც აღფრთოვანებული ვართ, უფრო მეტია, ვიდრე უბრალოდ ბრძენი პედაგოგი. ის არის ღმერთი, რომელიც მოვიდა, რომ ეცხოვრა კაცობრიობასთან. ქრისტიანული განათლების ფესვები ქრისტეს თაყვანისცემაშია.

მოგვებთან, მწყემსებთან და ანგელოზებთან ერთად ჩვენც მოწოდებული ვართ ვეთაყვანოთ ქრისტეს, ახალშობილ მეფეს და ვიხილოთ ყრმა იესოში ღმერთი.

`დაფიქრდით იმაზე, თუ რას ნიშნავს იესოს განკაცება. უკიდეგანო სამყაროს შემოქმედმა "დაიმდაბლა თავი", შეისხა ადამიანური ხორცი, დედამიწაზე გაატარა ხანმოკლე, თავგანწირული მსახურების ცხოვრება, შემდეგ კი მოკვდა ჯვარზე  ჩვენი ცოდვებისათვის სასჯელის ტვირთით. რატომ არის ეს კეთილი უწყება? `