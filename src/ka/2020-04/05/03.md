---
title: მამის ჩვენება ნაწილი II
date: 26/10/2020
---
თავისი სახარების ამაღელვებელ პროლოგში (იხ. იოან. 1:1-18) იოანე მსჯელობს იესოზე, როგორც  მარადიულ "სიტყვაზე". იოანეს მტკიცებები არ არის მოკრძალებული ან შეზღუდული; თავიანთი მასშტაბით ისინი თამამი და ყოვლისმომცველია. ქრისტე, როგორც ძე ღმერთი მარადისობიდან არსებობდა (იხ. მიქ. 5:2; ეს. 9:6; ებრ. 1:8-12). ქრისტე სამყაროს შექმნის მოქმედი პერსონაჟია (იხ. იოან. 1:2,3). ის არის - "ადამიანთა ნათელი" (იოან. 1:4) და როგორც სიტყვა, "უნათებს სოფლად მომსვლელ ყოველ ადამიანს" (იოან. 1:9).

`იოანეს თანახმად, რა არის შედეგი იმისა, რომ ქრისტე ადამიანი გახდა? რა ნათელი მოიტანა მან, როგორც სიტყვამ? რა თვისებები გააჩნია მას საამისოდ? იხ. იოან. 1:14,18.`

"ნათელი მაშინ გაჩნდა დედამიწაზე, როდესაც წყვდიადი ჩამოწვა… რათა აღდგენილიყო ადამიანებში ღმერთის ცოდნა, მხოლოდ ერთი იმედიღა რჩებოდა.

ქრისტე გახდა ეს იმედი. ის მოვიდა, მარადიული სიყვარულით აღვსილი, რათა აღედგინა გაგება ღმერთის შესახებ, რათა გაექარწყლებინა ცრუ სწავლებები, რადგან ისინი, ვინც ამ სწავლებებს მიჰყვებოდნენ და აცხადებდნენ, რომ იცნობენ ღმერთს, დამახინჯებულად წარმოაჩენდნენ მას. ის მოვიდა თავისი რჯულის ბუნების საჩვენებლად და  თავის ხასიათში სიწმიდის მშვენიერების წარმოსაჩენად" (ე. უაითი. აღზრდა, გვ. 74,76).

ყველაფერი, რასაც იესო აკეთებდა დედამიწაზე ცხოვრებისას, ერთადერთ მიზანს ემსახურებოდა: "ღმერთის გაცხადება კაცობრიობის სულიერი ზრდისათვის" (იქვე, გვ. 82).

`თავად იესო ამბობდა: "ვინც მე მიხილა, მან მამაც იხილა" (იოან. 14:9). რა ვითარებაში გაიჟღერა იესოს ამ განცხადებამ? რატომ გააკეთა მან ის?  იხ. იოან. 14:1-14.`

`ჩვენ მიდრეკილი ვართ ფილიპეს თხოვნის გაკრიტიკებისკენ (იხ. იოან. 14:8). იესოსთან რამდენიმეწლიანი ახლო ურთიერთობის მიუხედავად მას ჯერ კიდევ არ ჰქონია გააზრებული განკაცების არსი – რომ იესო მამის ხასიათის წარმოსაჩენად მოვიდა. შესაძლოა მასწავლებლებს დღეს ცოტა დაამშვიდებს ის ფაქტი, რომ მთავარი მოძღვრის ერთ-ერთ მოსწავლეს არასწორად ესმოდა მისი! სავარაუდოდ, ფილიპეს თხოვნა იმიტომ კი არ არის ჩაწერილი სახარებაში, რომ მისი გაკრიტიკების  საბაბი მოგვცეს, არამედ იმისათვის, რომ  მოგვცეს საკუთარი თავების შემოწმების საშუალება. რამდენი ხანია, რაც "იესოსთან დავდივართ"? გავუგეთ თუ არა იესოს ფილიპეზე უკეთ? "ვინც მე მიხილა, მან მამაც იხილა".`