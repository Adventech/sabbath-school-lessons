---
title: ჩვენი სულის გაცემა
date: 26/11/2020
---
`წაიკითხეთ 1თეს. 2:6-8. პავლეს სიტყვების თანახმად, რა შეგვიძლია და რას უნდა ვასწავლიდეთ ჩვენს სკოლებში და ეკლესიებში?`

როდესაც ვაწყდებით დაქსაქსულობას საზოგადოებაში, ვხვდებით, რომ ვცხოვრობთ ისეთ ეპოქაში, რომელშიც ეკლესიის ბიბლიური შემეცნება მეტად მნიშვნელოვანია. მათ. 18:20-ში იესო გვახსენებს: "ვინაიდან, სადაც ორი ან სამია შეკრებილი ჩემი სახელით, მეც იქა ვარ მათ შორის". ახალაღთქმისეული შემეცნება იმისა, თუ რა არის ეკლესია და საკრებულო, ცხოვრებაში განხორციელდა პირველ რიგში მორწმუნეთა სახლებში. სწორედ აქ იკრიბებოდა ეკლესია მცირე ჯგუფებში, ლოცულობდა, გალობდა, აღნიშნავდა უფლის სერობას, სწავლობდა იესოს სიტყვებს და უზაირებდა მათ სხვებს.

თაყვანისმცემელთა ასეთი ჯგუფები იქცნენ პირველ საეკლესიო სკოლებად, რადგან ეს იყო ადგილი, სადაც ახალი წევრები ეცნობოდნენ ბიბლიას და იესოში შეძენილ ახალ ცხოვრებას. პავლეს ისეთი დარიგებები, როგორიცაა: "ნუ მიესადაგებით ამ წუთისოფელს, არამედ შეიცვალენით თქვენი გონების განახლებით" (რომ. 12:2), მეტყველებს იმაზე, რომ ეკლესია მეტად სერიოზულად აღიქვამდა ამ საგანმანათლებლო საქმიანობას.

ადრექრისტიანული ეკლესიის მორწმუნეებმა მალე შენიშნეს, რომ სწორედ საკრებულოში შეიძლება სახარების ცხოვრებაში საუკეთესოდ ხორცშესხმა. საკრებულოში ჩვენ გვაქვს მიზეზი უფრო ხმამაღლა ვიგალობოთ, უფრო მხურვალედ ვილოცოთ და ვიყოთ უფრო მეტად მზრუნველი და თანამგრძნობი. როდესაც ვისმენთ სხვების მონათხრობს ღმერთის სიკეთის შესახებ, ვაცნობიერებთ, რამდენად გულკეთილია ის ჩვენ მიმართ. როდესაც ვიგებთ ჩვენს თანამოძმეთა ბრძოლისა და ტანჯვის შესახებ, საკუთარ ცხოვრებაში შევიგრძნობთ ღმერთის განკურნებას, ვგრძნობთ განახლებულ სურვილს, რომ ვიყოთ მისი მადლისა და განკურნების იარაღი.

დღევანდელ ბიბლიურ ფრაგმენტში პავლე ამტკიცებს, რომ ღმერთის სახარება - ყველაფერია: ჯვრის ძალა, უფლის აღდგომა, მისი კვლავ დაბრუნების აღთქმა. მთელს სამყაროში არ უარსებია ამაზე კეთილ უწყებას, და პავლემ  დიდი კეთილსინდისიერებითა და ერთგულებით მიუძღვნა მთელი ცხოვრება იესოს შესახებ ქადაგებას.

გარდა ამისა, აქ პავლე ფიქრობს, რომ სახარების უწყება თავგანწირული მსახურების გზით შეიძლება იყოს საუკეთესოდ გაგებული და განხორციელებული. არასოდეს არ უნდა დაგვავიწყდეს: ადამიანები ყურადღებით აკვირდებიან, რამდენად ასახავს ჩვენი ცხოვრება ბიბლიურ კეთილ უწყებას.

`სერიოზულად გააანალიზეთ თქვენი ცხოვრება და დაუსვით თქვენს თავს შეკითხვა: როგორი მოწმე ვარ მე გარშემომყოფებისთვის?`