---
title: მოწაფეების მსგავსად ცხოვრება
date: 24/11/2020
---
თუკი ეკლესია სერიოზულად უდგება იმას, რომ იყოს ქრისტიანული განათლების მამოძრავებელი ძალა, მაშინ უკიდურესად მნიშვნელოვანია, რომ ყველაფერი იესოსთან ერთად წამოვიწყოთ. მოცხოვარმა მოუწოდა მოწაფეებს და მათთან ერთად სიარულისას ასწავლიდა, როგორ შეესრულებინათ მისია. მხსნელმა მისცა მათ შესაძლებლობა, რომ მონაწილეობა მიეღოთ იმ ადამიანების ცხოვრებაში, რომლებზეც უნდა ეზრუნათ და რომლებიც უნდა ჰყვარებოდათ. ის ყოველდღიურად უხსნიდა მათ თავის ხედვას იმისა, თუ როგორი შეიძლება გახდეს სამყარო, თუკი ადამიანები მოეპყრობიან ერთმანეთს ისე, როგორც დებსა და ძმებს.

`წაიკითხეთ ლუკ. 4:18-23. როგორია ქრისტეს უწყება თითოეული ჩვენგანისთვის, მისი მიმდევრებისთვის?`

მოწაფეები სამი წლის განმავლობაში აკვირდებოდნენ როგორ ახორციელებდა იესო, მათი მოძღვარი, სასუფევლის იდეალებს ცხოვრებაში - იდეალებს, რომლებიც მის პირველ ქადაგებაში, ნაზარეთის სინაგოგაში გააჟღერა. მიტევება, წყალობა და სიყვარული ფეხდაფეხ მიუყვებოდნენ მარტოობას, მოვალეობას და სირთულეებს. თუკი იყო რაიმე გაკვეთილი გამოსატანი, ის იმაში მდგომარეობდა, რომ მოწაფეობა მარტივი არ არის. შენ ხარ მოწაფე მთელი ცხოვრების განმავლობაში და არა მხოლოდ ერთი დღით.

"მაცხოვრის დავალება, რომელიც მან თავის მოწაფეებს მისცა, ყველა მორწმუნეზე… ვრცელდება ბოლო ჟამამდე. …ყველას, ვისაც ზეციური შთაგონება მიეცა, სახარებაც მინდობილი აქვს. ყველა, ვინც სიცოცხლე ქრისტეში მიიღო, მოწოდებულია იშრომოს მოყვასის გადასარჩენად. სწორედ ამისთვისაა შექმნილი ეკლესია და, ვიძლევით რა წმიდა აღთქმას, ქრისტეს თანამშრომლები ვხდებით" (ე. უაითი. ქრისტე - წუთისოფლის იმედი, გვ. 822).

ჩვენ, როგორც დღევანდელი იესოს მოწაფეები უნდა დავრწმუნდეთ, რომ მას ყოველთვის ცენტრალური ადგილი უჭირავს ჩვენს საუბარსა და თაყვანისცემაში. მნიშვნელოვანია გვახსოვდეს კონკრეტულად რომელი მოწაფეობისკენ მოუწოდებდა უფალი ადამიანებს. მართალია მისი დროის რაბინები იწვევდნენ მიმდევრებს, მაგრამ სწორედ იესო იყო ის, ვინც მოუწოდებდა მამაკაცებსა და დედაკაცებს, რომ ის თავიანთი ცხოვრების ცენტრად ექციათ. რაბინები ვერც კი წარმოიდგენდნენ ასეთ რადიკალურ მტკიცებას: იესოსთან ყოფნა - ყველაზე მნიშვნელოვანია ცხოვრებაში.

როგორც იესოს მოწაფეები ჩვენ არა მხოლოდ პატივს ვცემთ ადამიანებს, არამედ ვმუშაობთ იმაზე, რომ უზრუნველვყოთ ისეთი ადგილის არსებობა, სადაც ყველა ადამიანი შეძლებს ზრდასა და განვითარებას.

შესაბამისად, მთელი ქრისტიანული განათლება თავის თავში უნდა მოიცავდეს მისიის, მიზნის გააზრებას, რომ არა მხოლოდ სასიცოცხლო შემოსავალი გვქონდეს, არამედ ჩვენს სფეროში განვახორციელოთ ის, რისკენაც მოგვიწოდებს იესო: გავყვეთ მას გაჭირვებულთა დახმარებისკენ გაკვალულ გზაზე და გავუზიაროთ მათ სახარება.