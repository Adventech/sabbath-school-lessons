---
title: "მე აღვადგენ მას"
date: 15/11/2022
---

იესოს სასწაულებიდან ერთერთია ხუთი ათასი ადამიანის დაპირება მცირე რაოდენობის პურითა და თევზით (იხ. იოან. 6:1-14). როდესაც დაინახა, რომ ხალხი აპირებს მის მეფედ გამოცხადებას (იოან. 6:15), იესომ ხელი შეუშალა ამას და უბრძანა თავის მოწაფეებს გალილეის ზღვის მეორე ნაპირზე გადასულიყვნენ. მოგვიანებით, იგი ზღვით მიუახლოვდა ნავს და მოწაფეებს შეუერთდა. მეორე დღეს კაპერნაუმის სინაგოგაში უამრავი ადამიანი შეიკრიბა, რომელთა შორის იყვნენ, როგორც წინა ღამის სასწაულის მონაწილეები, ისე მათი მოწმობის მომსმენნი. მათთვის იესომ ძლიერი ქადაგება წარმოთქვა სიცოცხლის პურის შესახებ, რომელშიც განსაკუთრებით აღნიშნა საუკუნო სიცოცხლის ძღვენი (იოან. 6:22-59).

წაიკითხეთ იოან. 6:26-51. როგორ დაუკავშირა იესომ საუკუნო სიცოცხლის ძღვენი მართალთა საბოლოო აღდგომას?

თავის ქადაგებაში იესომ გამოყო სამი ძირითადი ცნება, რომელიც საუკუნო სიცოცხლეს ეხება. პირველი: მან თქვა თავის შესახებ: "რადგან ღვთის პური ისაა, რომელიც ზეციდან ჩამოდის და სიცოცხლეს აძლევს სოფელს" (იოან. 6:33, 58). როდესაც განაცხადა "მე ვარ [ბერძ. ეგო ეიმი́] პური სიცოცხლისა" (იოან. 6:35,41,48,51), იესომ თავი წამოადგინა როგორც ძველი აღთქმის დიდებულმა "მე ვარ" (გამ. 3:14). მეორე, მაცხოვარმა განმარტა, რომ საუკუნო სიცოცხლე ხელმისაწვდომია მისი მეშვეობით: "ჩემთან მომსვლელს არ მოშივდება და ჩემს მორწმუნეს არასოდეს მოსწყურდება" (იოან. 6:35). დაბოლოს, იესომ საუკუნო სიცოცხლის ძღვენი დაუკავშირა საბოლოო აღდგომას, როდესაც სამჯერ დაარწმუნა თავისი მსმენელები: "მე აღვადგენ მას უკანსაკნელ დღეს" (იოან. 6:40,44,54).

იესომ ასევე მოგვცა საოცარი დაპირება: "ჭეშმარიტად, ჭეშმარიტად გეუბნებით თქვენ: ვისაც ჩემი სწამს, მას საუკუნო სიცოცხლე აქვს" (იოან. 6:47). ამიტომ საუკუნო სიცოცხლის ძღვენი - უკვე დღეს არის რეალობა. მაგრამ ეს არ ნიშნავს, რომ მორწმუნე არასოდეს მოკვდება, რადგან თავად ფრაზა "აღვადგენ მას" (იოან. 6:40) გულისხმობს გაცოცხლებას სიკვდილის შემდეგ. 

სურათი ნათელია. ქრისტეს გარეშე არ არსებობს საუკუნო სიცოცხლე. მაგრამ, ქრისტე რომ მივიღოთ და საუკუნო სიცოცხლის გარანტიაც, ჩვენ მაინც ვრჩებით მოკვდავ ადამიანებად და, შესაბამისად, ვექვემდებარებით ბუნებრივ სიკვდილს. მეორედ მოსვლის დროს იესო აღგვადგენს უხრწნელ სხეულებში, გვიბოძებს საუკუნო სიცოცხლეს, რომელიც უკვე ჩვენ გვეკუთვნის. ეს ნიჭი დაპირებული გვაქვს არა სამშვინველის სავარაუდო ბუნებრივი უკვდავების გამო, არამედ იესოს სიმართლის გამო, რომელიც მასში რწმენით მოგვეცა.

იმსჯელეთ იესოს დაპირებაზე: თუ გვწამს მისი, მაშინ უკვე ამჟამად გაგვაჩნია საუკუნო სიცოცხლე! როგორ დაგვეხმარება ეს საოცარი დაპირება გავუმკლავდეთ ჩვენი მოკვდაობის მტკივნეულ (თუმცა კი დროებით) რეალობას?