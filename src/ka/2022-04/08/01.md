---
title: აღდგომის ახალაღთქმისეული იმედი
date: 12/11/2022
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
იოან. 14:1-3; 6:26-51; 1იოან. 5:11,12; 1კორ. 15:12-19; 15:51-55; 1თეს. 4:13-18.

> <p>სამახსოვრო მუხლი:</p>
> "ეს არის მოწმობა, რომ ღმერთმა მოგვანიჭა საუკუნო სიცოცხლე და ეს სიცოცხლე მის ძეშია. ვისაც ძე ჰყავს, სიცოცხლე აქვს. ვისაც ძე ღვთისა არა ჰყავს, სიცოცხლე არა აქვს" (1იოან. 5:11,12).

თუმცა ახალი აღთქმა დაიწერა ძველბერძნულ ენაზე, ყველა ავტორი (ლუკას გარდა) იყო ებრაელი, და ისინი, უეჭველად, ადამიანის ბუნებას უდგებოდნენ ებრაული, ძველათქმისეული თვალსაზრისით, და არა ბერძნული, წარმართული თვალსაზრისით.

ქრისტესთვის და მოციქულებისთვის ქრისტიანული იმედი არ იყო ახალი, არამედ ის იყო ძველი იმედის გამოვლინება, რომელიც ჰქონდათ პატრიარქებსა და წინასწარმეტყველებს. მაგალითად, ქრისტემ ახსენა, რომ აბრაამმა იხილა მისი მოსვლის დღე და გაიხარა (იხ. იოან. 8:56). იუდა ამბობდა, რომ ხანოქმა იწინასწარმეტყველა მეორედ მოსვლის შესახებ (იხ. იუდ. 14,15). ებრაელთა მიმართ ეპისტოლეშიც არის აღნიშნული, რომ რწმენის გმირები ელოდნენ ზეციურ ჯილდოს, რომელსაც ისინი მიიღებენ მაშინ, როცა ჩვენ მივიღებთ ჩვენსას - ქრისტეს მეორედ მოსვლის დროს (იხ. ებრ. 11:39,40). ეს განცხადება უაზრო იქნებოდა, მათი სამშვინველები რომ უკვე ზეცაში იმყოფებოდნენ უფალთან.

როდესაც ხაზგასმით აღნიშნავს, რომ მხოლოდ ქრისტეში მყოფებს აქვთ საუკუნო სიცოცხლე (იხ. 1იოან. 5:11,12), მოციქული უგულებელყოფს სამშვინველის ბუნებრივი უკვდავების თეორიას. ჭეშმარიტად, ქრისტესთან გადამრჩენელი ურთიერთობის გარეშე, არ არსებობს საუკუნო სიცოცხლე. ამრიგად, ახალაღთქმისეული იმედი - ეს არის იმედი, რომელიც დამყარებულია ქრისტეზე და არ არსებობს სხვა იმედი იმისა, რომ ჩვენი მოკვდავი არსებობა ერთხელაც გახდება უკვდავი.