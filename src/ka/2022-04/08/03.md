---
title: "აჰა, მოვალ მალე"
date: 14/11/2022
---

წაიკითხეთ იოან. 14:1-3. თითქმის 2000 წელი გავიდა მას შემდეგ, რაც დაგვპირდა, რომ დაბრუნდება ჩვენს წასაყვანად. როგორ დავეხმაროთ ადამიანებს იმის გაგებაში, რომ, თუმცა მრავალი საუკუნე გავიდა ამ დაპირებიდან, ის არსებითია ჩვენი თაობისთვისაც? 

რას ამბობს ბიბლია იესო ქრისტეს მეორედ მოსვლის დაგვიანების მიზეზებზე? 

გამოცხადების წიგნში იესომ ოთხჯერ თქვა: "აჰა, მოვალ მალე!" (გამოცხ. 3:11; 22:7,12,20). მისი მალე მოსვლის მოლოდინი აძლევდა ბიძგს მოციქულთა დროინდელი ეკლესიის მისიას და საუკუნეების განმავლობაში იმედით აღავსებდა მრავალი ქრისტიანის ცხოვრებას. მაგრამ თაობა თაობის მიყოლებით კვდებოდა, ეს დაპირებული მოვლენა კი არ ასრულებულა. ამიტომ სვამს მრავალი ქრისტიანი კითხვას: კიდევ რამდენ ხანს უნდა ვიქადაგოთ, რომ იესო მალე მოდის? შესაძლოა, ამ სიტყვებმა დაბადა არარეალისტური მოლოდინები? (იხ. 2პეტრ. 3:4).

მრავალი ქრისტიანი წუწუნებდა ასეთი ხანგრძლივი "დაყოვნების" გამო (იხ. მათ. 25:5). მაგრამ არის თუ არა ეს "დაყოვნება"? რომელი დრო იყო "შესაფერისი" ქრისტეს დაბრუნებისთვის — 50 წლის წინ, 150, 500? რაც ნამდვილად მნიშვნელოვანია, ეს არის ბიბლიური დაპირება: "არ აყოვნებს უფალი აღთქმულს, ზოგიერთებს რომ დაყოვნებად მიაჩნიათ, არამედ სულგრძელია თქვენდამი და არ სურს, რომ ვინმე დაიღუპოს, არამედ ყველა მივიდეს მოსანანიებლად" (2პეტრ. 3:9).

მიუხედავად იმისა, რომ იესოს ამაღლების მომენტიდან მრავალი საუკუნე გავიდა, დაპირება მისი მოსვლის შესახებ დღესაც არსებითია. რატომ? იმიტომ რომ, ყველაფერი, რაც ჩვენ გვაქვს, - ეს არის ხანმოკლე სიცოცხლე (იხ. ფსალმ. 89:10), რომელსაც მოსდევს ძილი საფლავში (იხ. ეკლ. 9:5,10), შემდეგ კი საბოლოო აღდგომა ჩვენი ხვედრის შეცვლის ყოველგვარი შემდგომი შესაძლებლობის გარეშე (იხ. ებრ. 9:27). რაც შეეხება ყველა განსვენებულს (როგორც მესამე გაკვეთილში იყო განხილული), რადგანაც მათ სძინავთ და იმყოფებიან არაცნობიერ მდგომარეობაში, ქრისტეს მეორედ მოსვლა მათთვის მოხდება თითქოს სიკვდილის შემდეგ ერთ წამში. ყოველი ჩვენგანისთვის (ისევე როგორც ღვთის ყველა თაობის ხალხისთვის) ქრისტე დაბრუნდება არაუმეტეს ერთ წამში სიკვდილის შემდეგ. ეს ძალიან მალეა, ხომ ასეა? 

ყოველი დღე გვაახლოებს იესო ქრისტეს დიდებულ გამოჩენასთან ზეციურ ღრუბლებზე. თუმცა ჩვენ არ ვიცით, როდის მოვა იგი, მაგრამ შეგვიძლია დარწმუნებული ვიყოთ: ის მოვა! სწორედ ამას აქვს უდიდესი მნიშვნელობა.

ერთმა პასტორმა ქადაგების დროს თქვა, რომ მისთვის სულერთია როდის დაბრუნდება ქრისტე, რადგანაც უდიდესი მნიშვნელობა მისთვის ჭეშმარიტებას, რომ ქრისტე ნამდვილად დაბრუნდება. ეთახმებით თუ არა ასეთ მსჯელობას? როგორ დაგვეხმარება ეს ჭეშმარიტება გადავლახოთ იმედგაცრუება იესოს მოჩვენებითი დაყოვნების გამო?