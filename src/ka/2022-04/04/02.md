---
title: "ვიხილავ ღმერთს"
date: 16/10/2022
---
წაიკითხეთ იობ. 19:25-27-ის ნაწყვეტი და შეადარეთ იგი იოან. 1:18-სა და 1ტიმ. 6:16-ს. როდის და რა ვითარებაში მოელოდა იობი "ღმერთის ხილვას"?

ცხოვრება უსამართლოა. ეს განსაკუთრებით შესამჩნევია, როცა ჩვენ ვხედავთ "მართალთა" ტანჯვას და "უკეთურთა" აღზევებას (იხ. ფსალმ. 72:12-17; მალ. 3:14-18). მაგალითად, თუმცა იობი იყო "ალალი, წრფელი, ღვთისმოშიში და ბოროტებას განრიდებული" (იობ. 1:1), ღმერთმა უფლება მისცა სატანას ზიანი მიეყენებინა მისთვის ყველაზე საშინელი უბედურებებით. ფაქტობრივად, მისი სხეული განადგურებულ იქნა მტანჯველი სენისგან (იობ. 2:1-8). მატერიალური თვალსაზრისით მან დაკარგა თავისი საქონელი და ქონება (იობ. 1:13-17), ხოლო თავის სახლში დაკარგა ყველა მსახური და თავისი შვილებიც კი (იობ. 1:16,18). იგი ასევე იტანჯებოდა ემოციურადაც: მეგობრები ბრალს დებდნენ მას იმაში, რომ იგი არის მოუნანიებელი ცოდვილი და დაიმსახურა თავს დატეხილი უბედურებანი (იობ. 4:1-5:27; 8:1-22; 11:1-20 და ა.შ.). მისმა ცოლმაც კი განაცხადა: "შენ კვლავ ეჭიდები შენს სიალალეს? დაგმე ღმერთი და მოკვდი!" (იობ. 2:9). 

იობი ვერ აცნობიერებდა, რომ გადაიქცა ცენტრად სამყაროსეული მასშტაბის ფარული ბრძოლისა — დაპირისპირებისა ღმერთსა და სატანას შორის. ამ ბრძოლისგან გატანჯული იობი წყევლის იმ დღეს, როდესაც დაიბადა და ნანობს, რომ საერთოდ მოევლინა ამ ქვეყანას (იობ. 3:1-26). მიუხედავად ამისა, მისი უპირობო ერთგულება ღმერთისადმი ვლინდება სიტყვებში: "რომ მომკლას კიდეც, მაინც მისი იმედი მექნება" (იობ. 13:15). სიკვდილის წინაშეც კი ინარჩუნებდა იგი რწმენას იმისა, რომ ყველაფერი სიკვდილით არ მთავრდება. მტკიცე რწმენით განაცხადა მან: მიუხედავად იმისა, რომ ის მოკვდება, ერთ დღეს გამომსყიდველი აღადგენს მას და ის, იობი, საკუთარ ხორცში იხილავს ღმერთს (იობ. 19:25-27). "ეს არის აღდგომის უტყუარი ჭვრეტა" (თჰე შDA Bიბლე ჩომმენტარყ, ვოლ. 3, პ. 549). 

რა მშვენიერი იმედია ასეთი ტრაგედიის დროს! გარშემორტყმულს ავადმყოფობითა და ტკივილით, ეკონომიკური კრახით, მეგობართა საყვედურებით და ემოციური დაცემით, იობს ჯერ ისევ შეეძლო წინასწარ დამტკბარიყო იმ დღით, როცა აღდგება მკვდრეთით და იხილავს თავის საყვარელ გამომსყიდველს. იობის სიტყვები აღგომის შესახებ აღსავსე იყო იმავე რწმენით, როგორითაც სავსე იყო მართას სიტყვები ასწლეულების შემდეგ: "ვიცი რომ აღდგება აღდგომისას, უკანასკნელ დღეს" (იოან. 11:24). იობი, როგორც მართა, ჩაჭიდებული იყო ამ დაპირებაზე თავისი რწმენით. მაგრამ, იობისგან განსხვავებით, მართამ საკუთარი თვალით მალევე იხილა მკვდრეთით აღდგომისადმი მისი რწმენის დამაჯერებელი მტკიცებულება.

როგორ შეგვიძლია ვისწავლოთ ღმერთისადმი ნდობა, მაშინაც კი, როცა ცხოვრება სასტიკი და უსამართლო გვეჩვენება?