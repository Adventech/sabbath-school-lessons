---
title: "ჯოჯოხეთიდან"
date: 17/10/2022
---

`წაიკითხეთ ფსალმ. 48. რატომ იყო მეფსალმუნე ასე დარწმუნებული თავის საბოლოო აღდგომაში (ფსალმ. 48:15), იმათგან განსხვავებით, ვინც ამ რწმენის გარეშე მოკვდა (ფსალმ. 48:6-14)?`

ფსალმ. 48 საუბრობს უგუნურთა ცრუ დარწმუნებულობის შესახებ, "რომელნიც თავიანთი ძალით იმედეულობენ და უხვით სიმდიდრით მოჰკვეხენ?" (ფსალმ. 48:7), რომლებიც "თავიანთ სახელებს უწოდებენ მამულებს" (ფსალმ. 48:12) და ცოცხლობენ მხოლოდ იმისთვის, რომ განადიდონ საკუთარი თავი (ფსალმ. 48:19). ისინი ისე მოქმედებენ, თითქოს მათი სახლები და დიდება მარადიულად იარსებებს (ფსალმ. 48:11,18). 

მაგრამ უგუნურებს ავიწყდებათ, რომ მათი დიდება გაქრება და ისინი დაემსგავსებიან დასაკლავ პირუტყვს (ფსალმ. 48:13). "ცხვრებივით მიეცნენ ჯოჯოხეთს; სიკვდილი მწყემსავს მათ... და სიმაგრე მათი დაიშრიტება, საფლავია მათი სადგომი" (ფსალმ. 48:15).

როგორც იობმა მრავალი საუკუნის წინათ თქვა: "შიშველი გამოვედი დედის მუცლიდან და შიშველი დავბრუნდები იქ" (იობ. 1:21; იხ. აგრეთვე 1ტიმ. 6:7). მეფსალმუნე მიუთითებს, რომ უგუნურებიც და ბრძენებიც კვდებიან და "თავიანთ დოვლათს სხვას უტოვებენ" (ფსალმ. 48:11). მაგრამ მათ შორის არის მკვეთრი სხვაობა. ერთ მხარეს არის უგუნური, რომელიც იღუპება, მიუხედავად იმისა, რომ ცდილობს დარწმუნებულობა მოიპოვოს თავის წარმავალ შენაძენებსა და მიღწევებში. ბრძენები კი ადამიანის სიცოცხლის ხანმოკლეობისა და საფლავის საპყრობილის მიღმა ხედავენ დიდებულ ჯილდოს, რომელიც მათთვის უფალმა მოამზადა (იხ. 1პეტრ. 1:4). როდესაც ასეთი რწმენა გააჩნდა, მეფსალმუნეს დარწმუნებით შეეძლო ეთქვა: "ხოლო ღმერთი დაიხსნის ჩემს სულს, ჯოჯოხეთიდან როცა ამომიყვანს" (ფსალმ. 48:16).

მეფსალმუნის ეს მტკიცებულება შეესაბამება ძველი აღთქმის იმედს და არ ვარაუდობს, რომ მეფსალმუნის სული დაუყოვნებლივ გაემართება ზეცისკენ სიკვდილის მომენტში. მეფსალმუნე უბრალოდ ამბობს, რომ არ დარჩება საფლავში საუკუნოდ. დადგება დრო, როცა ღმერთი დაიხსნის მას სიკვდილისგან და წაიყვანს ზეციურ სავანეში. 

აქ კვლავ არის გამოხატული მტკიცე დარწმუნება მომავალ აღდგომაში, რომელიც იმედს და მნიშვნელობას ანიჭებს ამჟამინდელ არსებობას. ამიტომ ბრძენი მიიღებს ბევრად უფრო დიდებულ და მარადიულ ჯილდოს, ვიდრე უგუნურს შეეძლო მოეგროვებინა თავისთვის ამ ხანმოკლე სიცოცხლის განმავლობაში.

`შეგხვედრიათ თუ არა ისეთი ადამიანები, რომლებიც წინდაუხედავად ეყრდნობიან საკუთარ მიღწევებსა და სიმდიდრეს? როგორ დაგვეხმარება გოლგოთის ჯვარზე ფოკუსირება, რათა არ გავხდეთ იგივე შეცდომის მსხვერპლი?`