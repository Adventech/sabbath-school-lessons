---
title: "დედამიწის უფსკრულიდან"
date: 18/10/2022
---

`წაიკითხეთ ფსალმ. 70. რა ჰქონდა მხედველობაში მეფსალმუნეს, როცა სთხოვდა ღმერთს ამოეყვანა იგი "დედამიწის უფსკრულიდან კვლავ" (ფსალმ. 70:20)?`

ფსალმ. 48-ში ჩვენ ვიპოვეთ შთამბეჭდავი გამოხატულება აღდგომის იმედისა უგუნურის ცრუ დარწმუნებულობის საპირისპიროდ, რომელსაც თავისი სიმდიდრის იმედი აქვს. ფსალმ. 70-ში, მტრებითა და ცრუ ბრალმდებლებით გარშემორტყმული მეფსალმუნე თავშესაფარს და იმედს ღმერთში ეძებს (ფასლმ. 70:10,11).

განსაცდელის დროს მეფსალმუნე ნუგეშსა და იმედს პოულობს იმაში, რომ იხსენებს, თუ როგორ ზრუნავდა მასზე ღმერთი წარსულში. უპირველეს ყოვლისა, მას ესმის, რომ უფალი ეხმარებოდა მას დაბადებიდან და გამოიყვანა კიდეც დედის წელიდან (ფსალმ 70:6). შემდეგ იგი აღიარებს, რომ ღმერთი ასწავლიდა მას ყრმობიდანვე (ფსალმ. 70:17).

დარწმუნებული, რომ უფალი იყო მისი კლდე და ციხესიმაგრე, მეფსალმუნე ევედრება: "იყავი ჩემთვის კლდოვანი თავშესაფარი, რომ მოვდიოდე შენთან მარადჟამს" (ფსალმ. 70:3). "ნუ უკუმაგდებ სიბერის ჟამს, უძლურების დროს ნუ მიმატოვებ" (ფსალმ. 70:9). "ღმერთო, ნუ დამშორდები; ღმერთო ჩემო, ჩემს შესაწევად გამოეშურე" (ფსალმ. 70:12). შემდეგ კი მეფსალმუნე ამატებს: "შენ მაჩვენე მრავალი და მძიმე გაჭირვება; კვლავ გამაცოცხლე და დედამიწის უფსკრულიდან ამომიყვანე კვლავ" (ფსალმ. 70:20).

ფრაზა "დედამიწის უფსკრულიდან" შეიძლება გავიგოთ პირდაპირ, როგორც მინიშნება მეფსალმუნის მომავალ ფიზიკურ აღდგომაზე. მაგრამ, კონტექსტიდან გამომდინარე, უფრო ლოგიკური იქნება ვივარაუდოთ, რომ საუბარია ღრმა დეპრესიის მდგომარეობის მეტაფორული აღწერის შესახებ, თითქოს მიწამ ჩაყლაპა იგი (შეადარეთ ფსალმ. 87:6-ს; 129:1-ს). ამიტომ შეიძლება ითქვას, რომ "ეს პირველ რიგში არის ხატოვანი გამოთქმა, რომელიც ასევე მიანიშნებს ფიზიკურ აღდგომაზე" (Andrews Study Bible note on Ps. 71:20).

დაბოლოს, მნიშვნელოვანია გავაცნობიეროთ: როგორ სიტუაციაშიც არ უნდა ვიმყოფებოდეთ, ღმერთი ჩვენ გვერდითაა და ზრუნავს ჩვენზე. საბოლოო ჯამში ჩვენი იმედი არ არის ამ დროებით ცხოვრებაში, ჩვენი იმედი არის მომავალ ცხოვრებაში - მარადიულ სიცოცხლეში, რომელსაც მოვიპოვებთ იესოში, როდესაც ის მოვა და აღგვადგენს ჩვენ.

`ჩვენ ყველას განგვიცდია საშინელი მომენტები სასოწარკვეთილებისა, როცა გვეჩვენებოდა, რომ ღმერთმა მიგვატოვა. როგორ დაგვეხმარება ღმერთთან წარსული გამოცდილებების შესახებ ფიქრი რწმენით წინსვლაში?`