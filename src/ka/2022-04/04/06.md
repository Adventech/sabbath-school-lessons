---
title: "მიწის მტვერში მიძინებულთაგანი"
date: 20/10/2022
---
როგორც უკვე ვისაუბრეთ ჩვენს გაკვეთილებზე, ძველი აღთქმა ბევრს საუბრობს მკვდართა აღდგომის შესახებ. შემდეგ გაკვეთილებზე ჩვენ გამოვიკვლევთ, თუ რას ამბობს ამასთან დაკავშირებით ახალი აღთქმის წიგნი. ძველაღთქმისეულ გმირებს გააჩნდათ იგივე იმედი საბოლოო აღდგომისა, რაც ჩვენ. მართას, რომელიც იესოს დროს ცხოვრობდა, გააჩნდა სწორედ ეს იმედი (იხ. იოან. 11:24). ეჭვგარეშეა, უკვე მაშინ იცოდნენ ებრაელებმა აღდგომის შესახებ უკანასკნელ დღეებში, თუნდაც ყველას არ ჰქონოდა ამის რწმენა (იხ. საქმე. 23:8). 

`წაიკითხეთ დან. 12. როგორ იმედს შეიცავს აღდგომის შესახებ ამ დიდებული წინასწარმეტყველის სიტყვები?`

დან. 12:1-ში ნახსენებია მიქაელი, "დიდი მთავარი", რომლის ვინაობაც მრავალ კამათს იწვევს. რადგანაც დიდებული ხილვებიდან ყოველი მთავრდება ქრისტეს და მისი სამეფოს გამოჩენით, იგივე უნდა მოხდეს ამ კონკრეტულ ნაწყვეტთან დაკავშირებითაც. დანიელის წიგნში ბევრჯერ არის ნახსენები ერთიდაიგივე ღვთაებრივი არსება: "მხედრობის მთავარი" (დან. 8:11), "მთავართა მთავარი" (დან. 8:25), "ცხებული, წინამძღვარი" (დან. 9:25) და, ბოლოს, "მიქაელი, დიდი მთავარი" (დან. 12:1). ამიტომ მიქაელიც უნდა გავაიგივოთ ქრისტესთან. 

ძველი აღთქმიდან ჩვენ მიერ განხილული ყველა ნაწყვეტი (იხ. იობ. 19:25-27; ფსალმ. 48:15; 70:20; ეს. 26:19) საუბრობს მართალთა აღდგომის შესახებ. მაგრამ დან. 12-ში საუბარია როგორც მართალთა, ისე უკეთურთა აღდგომის შესახებ. როცა აღდგება მიქაელი, "მრავალი მიწის მტვერში მიძინებულთაგანი გამოიღვიძებს, ზოგი საუკუნო სიცოცხლისათვის, ზოგი საუკუნო გმობისთვის და შერცხვენისთვის" (დან. 12:2). წინასწარმეტყველების სული გვამცნობს, რომ ამ მუხლში საუბარია განსაკუთრებულ აღდგომაზე გარკვეული ადამიანებისა (როგორც ერთგულთა, ისე უკეთურთა) ქრისტეს დაბრუნების წინ.

"სამარხები იხსნება და "მრავალი მიწაში მიძინებული გამოიღვიძებს, ზოგი საუკუნო სოცოცხლისათვის, ზოგი საუკუნო გმობისთვის და შერცხვენისთვის" (დან. 12:2). და ყველანი, ვინც მესამე ანგელოზის უწყების რწმენაში მოკვდნენ, დიდებით შემოსილნი გამოდიან სამარხებიდან, რათა მოისმინონ უფლის მშვიდობის აღთქმა მათთან, ვინც იცავდა მის მცნებებს. აღდგებიან "ისინიც, რომელთაც განგმირეს იგი" (გამოცხ. 1:7), რომელნიც დასცინოდნენ მის სასიკვდილო ტანჯვას, აღდგებიან ღვთის ჭეშმარიტებისა და უფლის ხალხის სასტიკი მოწინააღმდეგენი, რათა საკუთარი თვალით დაინახონ ის დიდება და პატივი, რომელიც მის ერთგულთ და მორჩილთ მიეცემათ" (ე. უაითი. დიადი ბრძოლა, გვ. 497).