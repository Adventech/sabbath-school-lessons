---
title: "გაცოცხლდებიან შენი მკვდრები"
date: 19/10/2022
---

`წაიკითხეთ ეს. 26:14,19. რით განსხვავდებიან ისინი, ვინც სამუდამოდ დაიღუპება (ეს. 26:14; იხ. აგრეთვე მალ. 4:1), იმათგან, ვინც მიიღებს მარადიულ სიცოცხლეს (ეს. 26:19)?`

ესაიას წიგნი გვიჩვენებს განსხვავებას ღმერთის სიდიადესა და ადამიანის სისუსტეს შორის (იხ. ეს. 40). ჩვენ ვგავართ გამხმარ ბალახსა და დამჭკნარ ყვავილს, ღვთის სიტყვა კი საუკუნოდ დგას (ეს. 40:6-8). მაგრამ, მიუხედავად ჩვენი ცოდვილი ბუნებისა, გადამრჩენელი მადლი ღვთისა ხელმისაწვდომია ყველა ადამიანისთვის, მათ შორის წარმართებისთვისაც, რომლებიც აღთქმას უდებენ უფალს და იცავენ შაბათს (იხ. ეს. 56).

ესაიას წიგნში აღდგომის იმედის თემა მნიშვნელოვნად ფართოვდება. თუ ადრინდელი ბიბლიური მინიშნებები აღდგომაზე უფრო პირადი პერსპექტივიდან იყო გამოხატული (იხ. იობ. 19:25-27; ფსალმ. 48:15; 70:20), ესაია წინასწარმეტყველი მასზე საუბრობს როგორც პირადად, ისე იმ მორწმუნეთა საკრებულოს სახელით, რომლებმაც აღთქმა დაუდეს ღმერთს (იხ. ეს. 26:19).

ეს. 26-ში ერთმანეთს უპირისპირდება უკეთურთა და მართალთა ხვედრი. ერთი მხრივ, უკეთურები მკვდრებად დარჩებიან და მეტად აღარასოდეს აღდგებიან, ყოველ შემთხვევაში "მეორე სიკვდილის" შემდეგ (გამოცხ. 21:8). ისინი მთლიანად განადგურდებიან, და სამუდამოდ გაქრება მათი სახსენებელი (იხ. ეს. 26:14). ეს ნაწყვეტი ადასტურებს სწავლებას იმის შესახებ, რომ არ არსებობს ცოცხლად დარჩენილი სამშვინველები ან სულები სიკვდილის შემდეგ. უკეთურთა საბოლოო განადგურების შესახებ საუბრისას, უფალმა წმიდა წერილის სხვა ადგილას თქვა, რომ ისინი მთლიანად დაიწვებიან, ისე, რომ არ შეარჩენს "არც ძირს და არც რტოს" (მალ. 4:1). 

მეორე მხრივ, მკვდარი მართლები აღდგებიან, რათა მიიღონ თავიანთი კურთხეული ჯილდო. ესაია თავისი წიგნის 25-ე თავში ხაზგასმით აღნიშნავს, რომ უფალი ღმერთი "შთანთქავს სიკვდილს საუკუნოდ" და "მოწმედს უფალი ღმერთი ცრემლს ყველა სახეზე" (ეს. 25:8). ეს. 26-ში ჩვენ ვპოულობთ შემდეგ სიტყვებს: "გაცოცხლდებიან შენი მკვდრები, აღდგებიან გვამები! გამოიღვიძეთ და ილხინეთ, მტვრის ბინადარნო, რადგან ცისკრის ცვარი შენი ცვარია, და მიწა აჩრდილებს დაბადებს" (ეს. 26:19). ყველა აღმდგარი მართალი მონაწილეობას მიიღებს სასიხარულო დღესასწაულში, რომელსაც უფალი მოამზადებს ყველა ხალხისთვის (იხ. ეს. 25:6). საბოლოო აღდგომა ერთად შეკრებს ყველა ასაკის ყველა მართალს, მათ შორის თქვენს ახლობლებს, რომლებმაც ქრისტეში განისვენეს.

`წარმოიდგინეთ, რომ არ გაგვაჩნია არანაირი იმედი, არანაირი დარწმუნებულობა, არანაირი მიზეზი ვიფიქროთ, რომ ჩვენი სიკვდილი არის ყველაფრის დასასრული. და რაც ყველაზე უარესია, ყველა, ვისაც ჩვენ ვიცნობთ, მოკვდება, და მალე იქნება ისე, თითქოს არასოდეს გვიარსებია და ჩვენს სიცოცხლეს არანაირი მნიშვნელობა არ ჰქონია. როგორ უპირისპირდება ასეთი ხვედრი იმ იმედს, რომელიც ჩვენ გაგვაჩნია?`