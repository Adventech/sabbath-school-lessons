---
title: ნეკრომანტია და წინაპრების სულების თაყვანისცემა
date: 07/12/2022
---

სიტყვა "ნეკრომანტია" მომდინარეობს ბერძნული სიტყვებისგან "ნეკროს" (მკვდარი) და "მანტეია" (მკითხაობა). ნეკრომანტია, რომელსაც ძველი დროიდან იყენებდნენ, არის მკვდართა სავარაუდო სულების გამოძახების საშუალება, რათა მიიღონ ცოდნა, ხშირად მომავალი მოვლენების შესახებ. წინაპრების თაყვანისცემა, ამავდროულად, მკვდარი წინაპრების თაყვანისცემის ჩვეულებაა, რადგან ისინი ჯერ კიდევ ოჯახად ითვლებიან და მათ სულებს, როგორც ვარაუდობენ, ზეგავლენის მოხდენა შეუძლია ცოცხალთა საქმეებზე. ეს წარმართული წეს-ჩვეულებები შეიძლება ძალიან მიმზიდველი იყოს მათთვის, ვისაც სწამს უკვდავი სამშვინველის და ენატრება თავისი დაღუპული ახლობლები.

`წაიკითხეთ 1მეფ. 28:3-25. რა გაკვეთილები შეიძლება ვისწავლოთ მკვდარ სულებთან ნებისმიერი კავშირის საწინააღმდეგოდ საულისა და ყენდორელი მესულთანე დედაკაცის გამოცდილებიდან?`

ბიბლიაში საკმაოდ გასაგებად არის ნათქვამი, რომ ყველა სპირიტისტი, მესულთანე, მჩხიბავი და ნეკრომანტი ძველ ებრაულ თეოკრატიაში სიბილწეს წარმოადგენდა უფლისთვის და სიკვდილით უნდა დასჯილიყო ქვებით ჩაქოლვის მეშვეობით (ლევ. 19:31; 20:6,27; რჯლ. 18:9-14). ამ კანონის თანახმად, საულმა ისრაელში გაანადგურა ყველა მესულთანე და სპირიტისტი (1მეფ. 28:3,9).

მაგრამ შემდეგ, როცა უფალმა უარყო იგი, საული თავად გაემართა ქანაანის ქალაქ ყენდორში, რათა შეხვედროდა გრძნეულ დედაკაცს (1მეფ. 28:6,7,15; შეად. იესო. 17:11; ფსალმ. 82:11). მან სთხოვა დედაკაცს გამოეძახა დაღუპული წინასწარმეტყველი სამუელი, რომელიც, თითქოს, გამოეცხადა ამ ქალს და ელაპარაკა საულს (1მეფ. 28:13-19). მაცდურმა სულმა, რომელმაც სამუელის იერი მიიღო, უთხრა საულს: "ხვალვე ჩემთან იქნებით შენ და შენი შვილები" (1მეფ. 28:19). როდესაც საულის სიკვდილი იწინასწარმეტყველა, ამ მატყუარა სულმა, მხოლოდ სამუელის სახის მიღებით, კიდევ ერთხელ დაადასტურა არაბიბლიური თეორია სამშვინველის ბუნებრივი უკვდავების შესახებ. საულმა დაიჯერა ეს სიცრუე, მაგრამ მას არ უნდა მიემართა იმისთვის, რასაც უწინ გმობდა. 

ორ ასეულზე მეტი წლის შემდეგ ესაია წინასწარმეტყველმა დაწერა: "თუ გეტყვიან: "გამოჰკითხეთ მკვდრის გამომძახებელთ და გრძნეულთ, მოჩურჩულეთ და მუცლით მეზღაპრეებს", განა ყოველი ხალხი თავის ღმერთს არ გამოჰკითხავს მკვდართა მეშვეობით ცოცხალთათვის? რჯულსა და მოწმობას ვფიცავ, რომ იტყვიან ისინი ისეთ სიტყვას, რომელსაც არა აქვს განთიადი" (ეს. 8:19,20; აგრეთვე ეს. 19:3).

`სტრესის დროს რამდენად ხშირად ჩავდივართ იმას, რაც, როგორც ჩვენთვის ცნობილია, არასწორია? რატომ არის რწმენა, ლოცვა და ღვთის მორჩილება ჩვენი ერთადერთი საიმედო დაცვა საკუთარი თავისგან?`