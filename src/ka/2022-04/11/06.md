---
title: მკვდართა სულები და სხვა მოვლენები
date: 08/12/2022
---

ნეკრომანტიის მსგავსად, ეშმაკს შეუძლია მოატყუოს ადამიანები სხვა მოვლენების მეშვეობითაც. მაგალითად, ეს შეიძლება იყოს ოჯახის დაღუპული წევრის, მეგობრის ან სხვა ვინმეს გამოცხადების სახით. ამავდროულად, გარეგნობა და ხმა ძალიან წააგავს დაღუპული ადამიანისას. სატანის ყველა ეს მახე გამოყენებული იქნება მათ მოსატყუებლად, ვინც მყარად არ ეჭიდება ღვთის სიტყვას. ელენ უაითი გვაფრთხილებს: "ეს ცრუ სულები, რომელნიც თავს მოციქულებად ასაღებენ, ეწინააღმდეგებიან ყველაფერს, რასაც სულიწმიდით აღვსილი ჭეშმარიტი მოციქულები წერდნენ"  (დიადი ბრძოლა, გვ. 434). და კიდევ: "უდიდესი ცდუნების სცენის დასკვნითი აქტი იქნება სატანის მცდელობა, თავი წარმოგვიდგინოს ქრისტედ"  (დიადი ბრძოლა, გვ. 487).

წაიკითხეთ 2კორ. 11:14,15 და ეფეს. 6:10-18. რა დაგვიცავს ჩვენ სატანის ასეთი სიცრუისგან?

პავლე მოციქული გვაფრთხილებს, რომ "ჩვენი ბრძოლა არ არის სისხლისა და ხორცის წინააღმდეგ, არამედ მთავრობათა წინააღმდეგ, ხელმწიფეთა წინააღმდეგ, ამ სოფლის სიბნელის მპყრობელთა წინააღმდეგ, ცისქვეშეთის ბოროტების სულთა წინააღმდეგ" (ეფეს. 6:12). ჩვენ შეგვიძლია დაცულნი ვიყოთ ამ სიცრუისგან მხოლოდ მაშინ, როცა ხელს მოვკიდებთ "ღვთის სრულ საჭურველს" (ეფეს. 6:13), რომელიც აღწერილია ეფესელთა 6:13-18-ში. 

სატანისეული გამოვლინებები და გამოცხადებები შეიძლება იყოს ძალიან შემაშფოთებელი და მაცდური, მაგრამ ისინი ვერ აცდუნებს მათ, ვისაც იცავს ღმერთი და ვინც ენდობა მის სიტყვას. დოქტრინალური თვალსაზრისით, მათ, ვისაც სწამს ბიბლიური სწავლება ადამიანთა პირობითი უკვდავების შესახებ, იციან, რომ მკვდრებთან ნებისმიერი სახის ურთიერთობას აქვს სატანისეული წარმოშობა და იგი მტკიცედ უნდა იქნეს უარყოფილი ღვთის ძლევამოსილი მადლის დახმარებით. და კვლავაც, მიუხედავად იმისა, თუ რამდენად რეალური და დამაჯერებელიც არ უნდა ჩანდეს ასეთი მოვლენა, აუცილებელია მტკიცედ ვეჭიდებოდეთ სწავლებას იმის შესახებ, რომ მკვდრები განისვენებენ სამარხში.

მაგრამ წარმოიდგინეთ, რომ დაკარგეთ საყვარელი ადამიანი, შემდეგ კი იგივე საყვარელი ადამიანი სავარაუდოდ გეცხადებათ. იგი გეუბნებათ, თუ რაოდენ ძლიერ უყვარხართ, როგორ ძლიერ ენატრებით და გიყვებათ იმას, რაც შეიძლება იცოდეს მხოლოდ მან. ასევე გეუბნებათ, რომ ახლა იმყოფება საუკეთესო ადგილას, სამოთხეში. დაფიქრდით, თუკი ადამიანი არ არის მტკიცე ბიბლიურ სწავლებაში მკვდართა მდგომარეობის შესახებ, მაშინ რა ადვილია ენდო ამ სიცრუეს? მითუმეტეს, თუკი მას სწამს სამშვინველის უკვდავების. 

რას ნიშნავს ხელი მოვკიდოთ "ღვთის სრულ საჭურველს"? როგორ შეგვიძლია გავაკეთოთ ეს პრაქტიკულად, მთელი ჩვენი ცხოვრების განმავლობაში და არა მხოლოდ ბოლო დროის ცრუ სწავლებებთან ბრძოლაში?