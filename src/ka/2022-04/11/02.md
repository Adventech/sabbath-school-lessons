---
title: მისტიკა
date: 04/12/2022
---
ჩვენს სამყაროს მისტიციზმის ძლიერმა ტალღებმა გადაუარა. სიტყვა "მისტიციზმი" რთული ტერმინია, რომელიც გულისხმობს იდეების უზარმაზარ მრავალფეროვნებას. რელიგიური თვალსაზრისით ეს სიტყვა გულისხმობს პიროვნების კავშირს ღვთაებასთან ან აბსოლუტთან რომელიმე სულიერ გამოცდილებაში ან ტრანსში. ეს ზოგიერთი ეკლესიის თაყვანისმცემის გამოცდილებასაც კი ახასიათებს. მოვლენები შეიძლება განსხვავდებოდეს ფორმითა და სიხშირით, მაგრამ ყოველთვის არის მცდელობა წმიდა წერილის ავტორიტეტი შეიცვალოს საკუთარი სუბიექტური გამოცდილებით. ნებისმიერ შემთხვევაში, ამას მივყავართ იქამდე, რომ ბიბლია აღარ წარმოადგენს ჭეშმარიტების შეცნობის სარწმუნო წყაროს და ქრისტიანი რჩება დაუცველი საკუთარი განცდების წინაშე. ასეთი სუბიექტური რელიგია არ გვიცავს სიცრუისგან, განსაკუთრებით ბოლო დროის სიცრუისგან. 

წაიკითხეთ მათ. 7:21-27. თავად იესოს სიტყვებიდან გამომდინარე, რას ნიშნავს ააშენო სულიერი სახლი "კლდეზე" ან "ქვიშაზე"?

ჩამოთვალეთ, პირადად თქვენთვის რას არის მტკიცე საფუძველი მრწამსის ფორმირებისთვის (იხ. ლუკ. 14).

პოსტმოდერნისტულ ქრისტიანულ სამყაროში არსებობს ბიბლიური დოქტრინების დაკნინების მუდმივი ტენდენცია, როდესაც მათ რელიგიის მოძველებულ ფორმად განიხილავენ. ამ პროცესში ქრისტეს სწავლება იცვლება ოსტატურად შექმნილი და შემოთავაზებული ქრისტეს პიროვნებით. მაგალითად: მტკიცებისას, რომ რომელიმე ბიბლიური ისტორია ვერ იქნება ჭეშმარიტი, რადგან იესო, როგორც ისინი მას აღიქვამენ, ვერასდროს დაუშვებდა იმას, რომ ეს მომხდარიყო ისე, როგორც დაწერილია. საბოლოოდ, პირადი გრძნობები და გემოვნება იქცევა საზომად წმიდა წერილის განმარტებისთვის ან იმის პირდაპირ უარყოფისთვის, რასაც ნათლად ასწავლის ბიბლია ხშირად ღვთის მორჩილებაზე, რომელიც, როგორც იესომ თქვა, მეტად მნიშვნელოვანია სახლის კლდეზე ასაშენებლად.

ისინი, ვინც ფიქრობენ, რომ არ აქვს მნიშვნელობა, თუ რომელი დოქტრინების სწამთ მათ მანამ, სანამ სწამთ იესო ქრისტესი, სახიფათო ნიადაგზე იმყოფებიან. რომაელ ინკვიზიტორებს, რომლებმაც უამრავი პროტესტანტი დასაჯეს სიკვდილით, სწამდათ იესო ქრისტესი. მათაც, ვინც ქრისტეს სახელით (მათ. 7:22) "დევნიდა ეშმაკეულებს", სწამდათ მისი. "განსაკუთრებით დიდ წარმატებას მიაღწია სატანამ მაშინ, როდესაც ადამიანს შთააგონა, რომ მისი რწმენის საგანს არა აქვს მაინცდამაინც დიდი მნიშვნელობა. მაცდურმა იცის, რომ სიყვარულით მიღებული ჭეშმარიტება ანათლებს სულს, ამიტომ ყოველთვის ცდილობს მათ შეცვლას ცრუ თეორიებით, მითებითა და ცრუ სახარებით" (ე. უაითი. დიადი ბრძოლა, გვ. 404).

როგორ შეგვიძლია ვებრძოლოთ ჩვენს ადამიანურ მიდრეკილებას აღმოვჩნდეთ ჩვენი ემოციებისა და სურვილების ზეგავლენის ქვეშ და მოვიქცეთ ღვთის სიტყვის საწინააღმდეგოდ?