---
title: სიკვდილისპირა გამოცდილება
date: 05/12/2022
---

ერთ-ერთი ყველაზე პოპულარული თანამედროვე არგუმენტი სამშვინველის ბუნებრივი უკვდავების თეორიის "დამამტკიცებელი საბუთის" სასარგებლოდ არის სიკვდილისპირა გამოცდილება. თავის წიგნში "სიცოცხლე სიცოცხლის შემდეგ: გამოკვლევა ფენომენისა -  სხეულის სიკვდილის გამოცდილებისა" რეიმონდ მოუდმა წარადგინა შედეგები, რომლებსაც ხუთი წლის განმავლობაში იკვლევდა ასზე მეტ ადამიანზე, რომლებმაც გადაიტანეს კლინიკური სიკვდილი და დაუბრუნდნენ სიცოცხლეს. ეს ადამიანები ადასტურებდნენ, რომ ხედავდნენ მოსიყვარულე, თბილ გაბრწყინებულ არსებას იმ მომენტამდე, სანამ დაუბრუნდებოდნენ სიცოცხლეს. ეს შეფასდა როგორც "სიკვდილის შემდეგ ადამიანის სულის გადარჩენის საოცარი მოწმობა". განვლილი წლების განმავლობაში გამოქვეყნდა სხვა მრავალი მსგავსი წიგნი, რომელიც იმავე იდეას ავრცელებდა (იხ. გაკ. 2).

წაიკითხეთ აღდგომის შესახებ ისტორია 3მეფ. 17:22-24-ში; 4მეფ. 4:34-37-ში; მარკ. 5:41-43-ში; ლუკ. 7:14-17-სა და იოან. 11:40-44-ში. ნათქვამია თუ არა მათში ცნობიერი არსებობის შესახებ, სანამ მკვდრეთით აღდგებოდნენ განსვენებულნი? თქვენი აზრით, რატომ არის მნიშვნელოვანი ამ შეკითხვაზე პასუხი?

ყველა წინასასასიკვდილო განცდა, რომელიც აღწერილია თანამედროვე ლიტერატურაში, ეკუთვნის ადამიანებს, რომელთაც კლინიკურად მკვდრებად თვლიდნენ, მაგრამ რომლებიც, სინამდვილეში, არ მომკვდარან ლაზარესგან განსხვავებით, რომელიც ოთხი დღის განმავლობაში მკვდარი იყო და რომლის ცხედარიც უკვე ყარდა (იხ. იოან. 11:39). არც ლაზარეს და არც სხვა ვინმეს მკვდრეთით აღმდგარს ბიბლიურ პერიოდში არასოდეს უხსენებია რომელიმე საიქიო გამოცდილების შესახებ: იქნებოდა ეს სამოთხეში, განსაწმედელში თუ ჯოჯოხეთში. თუმცა ეს არგუმენტია დუმილის სასარგებლოდ, მაგრამ იგი სრულად შეესაბამება ბიბლიურ სწავლებებს მკვდრების არაცნობიერი მდგომარეობის შესახებ!

მაგრამ რას იტყვით იმ სიკვდილისპირა გამოცდილების შესახებ, რომელზეც ასე ბევრს საუბრობენ დღეს? თუკი ჩვენ ვიღებთ ბიბლიურ სწავლებას მკვდრების არაცნობიერი მდგომარეობის შესახებ (იხ. იობ. 3:11-13; ფსალმ. 113:25; ფსალმ. 145:4; ეკლ. 9:10), მაშინ რჩება ორი ძირითადი შესაძლებლობა: ეს ან ბუნებრივი ფსიქოქიმიური ჰალუცინაციაა ექსტრემალურ პირობებში, ან ეს არის სატანის ზებუნებრივი სიცრუე (იხ. 2კორ. 11:14). სატანური სიცრუე მართლაც შეიძლება წარმოადგენდეს ამის ახსნა-განმარტებას, განსაკუთრებით იმისა, რომ გარკვეულ შემთხვევებში ეს ადამიანები ამტკიცებენ, თითქოს ესაუბრებოდნენ თავიანთ დაღუპულ ნათესავებს! მაგრამ ეს შეიძლება წარმოადგენდეს ორივე მოვლენის კომბინაციას.

რაკი ეს სიცრუე ფართოდ არის გავრცელებული და ასეთი დამაჯერებელია ბევრისთვის, ძალიან მნიშვნელოვანია მტკიცედ დავიცვათ ღვთის სიტყვის სწავლება, მიუხედავად ნებისმიერი გამოცდილებისა, რომელიც შეიძლება შეგვემთხვას ჩვენ ან სხვას, თუკი ეწინააღმდეგება იმას, რასაც ბიბლია გვასწავლის. 

რა საინტერესოა, რომ სიკვდილისპირა გამოცდილება ახლა ხშირად გამართლებულია "მეცნიერების" მიერ. რას გვეუბნება ეს იმის შესახებ, თუ რაოდენ ფრთხილად უნდა ვიყოთ იმასთან დაკავშირებითაც, რასაც მეცნიერება თითქოს "ამტკიცებს"?